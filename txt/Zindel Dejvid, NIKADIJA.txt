


1. PRIPRAVNICI GINU
     Na Staroj Zemlji ljudi su od pamtiveka tragali za poreklom života, stvorivši mnoge mitove da bi objasnili tu tajnu nad tajnama. Tako je nastala Mumu, boginja-majka koja je progutala ogromnu zmiju, a ova se, opet, razmnožila u njoj i njenih devet milijardi dece progrizlo je sebi put kroz trbuh Mumu i izišlo na svetlost dana, i tako su nastale životinje na kopnu i ribe u moru. Postojao je zatim bog-otac, Jehova, koji je stvorio Zemlju i nebesa za šest dana, petog i šestog dana stvorivši ptice i zverinje. Zatim, postojala je i boginja plodnosti i slučajnosti, po imenu Nasumična Mutacija. I tako dalje. I tako dalje. A istina je da je život u čitavoj galaksiji posejalo pleme poznato pod imenom Jeldre. Naravno, poreklo Jeldri se ne zna, a možda je i nespoznatljivo: vrhunska tajna još nije otkrivena.

     Iz Rekvijema homo sapiensu od Hortija Hostona, Vremečuvara i Lorda Časologa Reda Matemaričara mistika i Drugih Tragalaca za Neizrecivim plamenom

     Postoji beskrajna nada, ali ne za Čoveka.

     Franc Kafka, pripovedač iz Veka Holokausta

     Još mnogo pre nego što smo saznali da je cena mudrosti i besmrtnosti za kojima smo tragali tolika da je gotovo ni ne možemo platiti, kada je čovek - to jest ono što od čoveka beše preostalo - još bio poput deteta koje se igra školjkama i šljunkom na obali mora, u vreme potrage za tajnom poznatom pod imenom Starije Ede, čuo sam zov zvezda i spremio se da napustim grad svog rođenja i svoje smrti.
     Zovem ga Nikadija. Osnivači našega Reda, kako mi je jednom ispričao Vremečuvar, pošto su otkrili u susedstvu svemir u kome se staze kroz mnogostrukost mrse i vezuju uzajamno poput čvora na konopcu, odlučili su da sagrade naš grad na obližnjoj planeti po imenu Ledopad. Zato što se nekada mislilo da su takvi svemirski čvorovi retki ili da ne postoje - kantori ih sada nazivaju gustim svemirom - naš prvi Vremečuvar je obznanio da bismo mogli da padamo kroz galaksiju sve dok se Vaseljena ne uruši u samu sebe, a da nikada ne pronađemo gušći gusti svemir. Niko ne zna koliko se milijardi staza prepliće oko naše hladne, žute zvezde. Njihov broj je verovatno beskonačan. Prastari kantori, verujući da njihove teoreme dokazuju nemogućnost postojanja jednog beskonačnog gustog svemira, predskazali su da naši piloti neće nikada pronaći topološku vezu koju traže. I zato, kada je naš prvi Lord Pilot ispao iz mnogostrukosti iznad malog, hladnog i brdovitog ostrva koje će u budućnosti pružiti okrilje našem dragom i prokletom gradu, nazvao ga je Nikadija, u znak podsmeha tim akademičarima koji su tvrdili da se to nikada neće dogoditi. Naravno, sve do dana današnjeg kantori ga zovu Nepostojeći grad, ali mnogi ih više ne uzimaju ozbiljno. Ja, Malori Ringes, kome je zapalo u dužnost da izložim istoriju zlatnog doba i velike krize našega Reda, držaću se predanja pilota, svojih prethodnika... Nikadija - pod tim imenom sam ga znao još kao dete, kad sam još nedavno postao iskušenik; i sada ga zovem Nikadija; Nikadija će ostati zauvek.
     Četrnaestog dana lažne zime godine 2929, od osnivanja Nikadije, Leopold Soli, moj teča i Lord Pilot našega Reda, vratio se u naš grad sa putovanja koje je trajalo dvadeset pet godina - četiri godine duže od mog dotadašnjeg života. Moji piloti, među njima i moja majka i tetka Justina, mislili su da je poginuo, nestao u mastiljavim maglinama mnogostrukosti, možda pretvoren u pepeo ognjem eksplodirajućih zvezda u Vildu. Ali on, slavni Lord Pilot, sve ih je povukao za nos. Čitavih osam dana u gradu se samo o tome pričalo. Dok je lažna zima postajala sve oštrija i retki sneg sve deblji, slušao sam kako se o tome šapuće na sve strane, po kafanama i barovima Četvrti Inostranaca, kao i po kulama Akademije: svi su pričali da će biti potrage. Potraga! Za pilote pripravnike, kakvi smo tada bili - za nekoliko dana položićemo pilotsku zakletvu - bilo je to vreme krcato uzbuđenjima, a još više vreme nemira i razdirućeg nestrpljenja. U svakom od nas postojala je slutnja nalik na san, ali veoma duboko, da će se od nas tražiti da uradimo nemoguće stvari, i to uskoro. Ovo što dalje sledi, dakle, jeste hronika nemogućeg, priča o snovima, strahovanju i bolu.
     U sumrak, veče uoči našeg saziva, moj debeli, lenji prijatelj Bardo i ja smislili smo kako da se mi - to jest, ja - susretnemo sa Lordom Pilotom pre sutrašnje dugotrajne i dosadne svečanosti. Bio je dvadeset četvrti dan lažne zime. Ispred našeg internata nedavno beše napadao meki sneg, obavijajući travnjake pilotskog koledža velom belog praha. Kroz naše zaleđene prozore posmatrao sam kako kule Rese i ostalih koledža svetlucaju u zracima sunca na zalasku.
     "Zašto uvek radiš ono što ne treba?" zapita me Bardo, žalosno zureći u mene svojim krupnim, smeđim očima. Često mi se činilo da su njegov složeni karakter i pronicljiva pamet usredsređeni u tom ogromnom, ispupčenom čelu i duboko usađenim, prekrasnim očima. Izuzev tih očiju, međutim, na njemu je sve drugo bilo ružno. Imao je zapuštenu crnu bradu i crveni nos kao krompir. Drečava, svilena haljina padala mu je preko grudi nalik na planinu, preko trbuha i nogu na sedište ogromne, meke naslonjače u kojoj je sedeo, odmah do prozora. Na svakom od svojih deset prstiju nosio je po prsten sa drukčije obojenim dragim kamenom. Poreklom je bio knez Letosveta; prstenje i ta naslonjača bili su predmeti od velike vrednosti koje je on doneo sa sobom sa imanja svoje porodice; behu to podsetnici na bogatstvo i slavu koje je mogao da ima da se nije odrekao (ili bar pokušao da se odrekne) svetovnih zadovoljstava radi lepote i užasa mnogostrukosti. Dok je palcem i kažiprstom sukao dugački brk, prstenje mu je zveckalo. "Zašto hoćeš ono što ne možeš da dobiješ", upita me. "Pobogu, gde ti je razum?"
     "Hoću da upoznam svog teču, šta tu ima loše?" odgovorih mu, navlačeći svoju crnu kamelaiku. (Nepromočiva košulja od osušene utrobe životinja. Nosi se na Aleutskim ostrvima.)
     "Zašto na pitanje odgovaraš pitanjem?"
     "A zašto da na pitanje ne odgovorim pitanjem?"
     Uzdahnuo je u zakolutao očima. "Upoznaćeš ga sutra", primeti on. "Zar to nije dovoljno brzo? Položićemo zakletvu, a zatim će Lord Pilot dati svakome po prsten - nadam se. Postaćemo piloti, Malori, i moći ćemo da radimo što god nam, dovraga, padne na pamet. Noćas bi trebalo da pušimo tulaš, ili da nađemo par najlepših kurvi - svaki od nas po par, hoću da kažem - i da provedemo noć valjuškajući se s njima do mile volje."
     Bardo je, na svoj način, bio još luđi i neposlušniji nego ja. Ono što je trebalo da radimo noć uoči zakletve, bilo je vežbanje zazena, halninga, i fuge, nekih duhovnih vežbi koje su bile neophodne da bi se ušlo - i preživelo - u mnogostrukosti.
     "Prošlog sedamdesetdana", rekoh, "moja je majka pozvala Solija i Justinu na večeru. Nije bio ni toliko pristojan da odgovori da neće doći. Mislim da izbegava da se sretne sa mnom."
     "I hoćeš da na njegov prostakluk uzvratiš još većim? Ako želi da crkne pijančeći sa svojim prijateljima, šta mari. Svi znaju da Lord Soli voli da pije, i zašto. Ostavi ga na miru, malecki."
     Dohvatio sam svoje klizaljke i ugurao stopala u njih. Bile su hladne i ukrućene od predugog ležanja na promaji ispod prozora. "Hoćeš li sa mnom?" upitao sam.
     "Hoću li s tobom? Hoću li s tobom? Kakvo pitanje!"
     Podrignuo je i potapšao svoj krčeći stomak, bacivši pogled kroz prozor. Učinilo mi se da vidim kako mu iz tamnih, vlažnih očiju, izbijaju zbunjenost i neodlučnost.
     "Da Bardo ne pođe s tobom, pošao bi sam, i nemoj da kažeš da ne bi, do đavola!" Kao mnogi drugi plemići Letosveta i on je imao razmetljivu naviku da povremeno govori o sebi u trećem licu i da zove samog sebe po imenu. "I šta onda? Bardo će biti kriv ako ti se nešto desi."
     Zategao sam uzice na klizaljkama, rekavši: "Hoću da se sprijateljim sa tečom, ako budem mogao, i hoću da vidim kako izgleda."
     "Koga je briga kako on izgleda?"
     "Mene. Znaš da jeste."
     "Nemoguće je da si mu sin, rekao sam ti već sto puta. Rodio si se četiri godine posle njegovog odlaska iz Nikadije."
     Pričalo se da ja toliko ličim na Lorda Pilota da bi čovek mogao pomisliti da sam mu brat - ili sin. Celog života sam trpeo ogovaranja. Moja majka, kako su brbljale ogovarače, nekada davno zaljubila se u velikog Solija. Kad ju je on prezrivo odbacio, zbog moje tetke Justine - tako oni lažu - ona je pretražila sve sokake u četvrti Inostranaca da nađe čoveka, bilo koga, samo da mnogo liči na Solija, da bi mogla da ga predstavlja kao oca svoga sina. Mog oca. Kopile Malori - tako su mi iskušenici u Borji šaputali iza leđa, a nekolicina onih hrabrijih govorila mi je to i u lice. To jest, sve dok me Vremečuvar nije podučio prastarim veštinama rvanja i boksa.
     "Pa šta, ako i ličiš na njega? Nećak si mu."
     "Nećak po venčanju."
     Nisam želeo da izgledam kao slavni, uobraženi Lord Pilot. Mrzeo sam što su njegovi hromozomi, izgleda, potpisani na mojima. Dovoljno je loše bilo i to što sam mu nećak. U potaji sam strepeo, kao što je Bardo dobro znao, da se Soli svojevremeno tajno bio vratio u Nikadiju i bezobzirno iskoristio moju majku, ili da je... nisam smeo da mislim na druge mogućnosti.
     "Zar ti nisi radoznao", upitah ga. "Lord Pilot se vratio sa najdužeg putovanja u tri hiljade godina, koliko postoji naš Red, a tebe čak ni ne zanima da saznaš šta je otkrio?"
     "Ne, ne bolujem od radoznalosti, hvala Bogu."
     "Priča se da će Vremečuvar obznaniti potragu prilikom našeg saziva. Zar uopšte ne želiš da saznaš?"
     "Ako bude potrage", reče on, "verovatno ćemo svi izginuti."
     "Pripravnici ginu", odvratih ja.
     Pripravnici ginu bila je naša izreka, upozorenje uklesano u mermerni luk iznad ulaznih vrata u Resu, koja je trebalo da zaplaši mlade pripravnike i natera ih da napuste Red pre nego što ih ščepa mnogostrukost u svoje kandže; ta izreka bila je tačna.
     "Umreti među zvezdama", citirao sam Tihove reči, "najslavnija je smrt."
     "Koješta!" dreknu Bardo, lupivši šakom po naslonjači. Ponovo podrignuvši, on dodade: "Družim se s tobom već dvanaest godina i još brbljaš gluposti."
     "Ne možeš večito da živiš", dobacih mu.
     "Mogu, do đavola, da pokušam."
     "Bio bi to pravi pakao", nastavih ja. Dan za danom, uvek iste misli, iste dosadne zvezde, ista lica prijatelja koji rade i pričaju uvek jedno te isto, beskonačna apatija, vrćenje u krugu naših večito istih mozgova, negativna večnost naših zbrkanih i mučnih života."
     Zavrteo je glavom tako žestoko da su mu kapljice znoja poletele sa čela. "Svake noći druga žena", odvratio je. "Ili, čak, tri veoma različite žene svake noći. Dečko, ili neka vanzemaljska kurtizana, ako postane isuviše dosadno. U Civilizovanim svetovima ima trideset hiljada planeta, a ja sam posetio samo pedeset. Dabome, čuo sam i ja priče o našem Lordu Pilotu i njegovoj potrazi. Za tajnom života! Hoćeš li da saznaš tajnu života? Bardo će ti otkriti tajnu života: nije to dužina našeg življenja, uprkos onom što sam upravo rekao. Ne, nije to kvantitet, pa čak nije ni kvalitet. Već raznovrsnost."
     Pustio sam ga da trabunja, kao što sam obično činio, pa da svojim trabunjanjem samoga sebe dovede u ćorsokak.
     "Raznovrsnost barova u Četvrti Inostranaca", rekoh, "gotovo je beskonačna. Hoćeš li sa mnom?"
     "Proklet da si, Malori! Hoću, dabome!"
     Navukao sam rukavice za trke, prikopčao oštrice na svoje klizaljke i krenuo ka teškim vratima od mahagonija koja su vodila iz naše sobe. Dugačke oštrice trkaćih klizaljki urezivale su se u naš tepih Fravaši, inostrane izrade. Bardo se drao sve vreme, kad je ustao i krenuo za mnom, izravnavajući usečene tragove vrhovima svojih crnih papuča. "Ne poštuješ umetničko delo", vikao je, navlačeći klizaljke. Pričvrstio je zatim zlatnim lancem oko vrata kapuljaču od crnog krzna i otvorio vrata. "Varvarine!" uzviknu on, i mi klizajući iziđosmo na ulicu.
     Pohitali smo između Jutarnjih kula Rese, čvrsto umotani do očiju, mašući rukama i na klizaljkama koje su ritmički udarale o glatki, crveni led. Prijao mi je hladan vetar u lice. Za tren oka smo minuli pored granitnih i bazaltnih kula Uplise, koledža za visoke stručnjake, prošli ispod mermernih stubova na zapadnoj kapiji Akademije i ugledali ga.
     Treperio je, moj grad, treperio. Kažu da je najlepši među svim gradovima Civilizovanih svetova, lepši čak i od Parpaleksa, ili biskupskih sedišta Večernjače. Na zapadu, zadirući u zeleno more poput ogromnog, draguljima ukrašenog rukava velikog grada, blistali su krhki manastiri od staklastih crnih vulkanskih stena i njihova utočišta za bolesne i sirotinju iz Četvrti Inostranaca, poput crnih, staklenih ogledala. Pravo ispred nas, dok smo klizali, posmatrao sam zapenjeni Fjord i bele kreste ogromnih talasa koji su se razbijali o visoke i okomite stene Severne obale, a iznad grada, prošaranog ljubičastim nitima i zastakljenog ledom i snegom, uzdizali su se Vaaskel i Atakel, ocrtavajući se na nebu poput ogromnih piramida. Ispod polukruga ugašenih vulkana (Urkel je, moram da napomenem, najjužniji vrh, i premda ne toliko veličanstven kao drugi, ima nekakvu kupastu simetriju koja se nekima od nas dopada), kule i tornjevi Akademije odbijali su zaslepljujuću svetlost lažne zime, tako da se čitav stari grad iskrio. Ulice su, kao što svi znamo, bile od obojenog leda. Po celom gradu, belo svetlucanje razbijaju linije narandžaste, zelene i plave boje. "Čudne su ulice Grada bola", omiljen je citat Vremečuvara, ali iako su zaista šarene i čudne, takve su s razlogom. Ulice - klizoputevi i klizobulevari - nemaju imena. Tako je još od kada je naš prvi Vremečuvar obznanio da mladi iskušenici treba da vežbaju pamćenje potrebno za staze mnogostrukosti tako što će pamtiti puteve koji vode kroz naš grad. Pošto mu je bilo jasno da naš grad mora da raste i da se menja, izmislio je plan prema kome piloti koji su odavno na putu pri povratku mogu da se spuste na led a da pri tom ne zalutaju. Veruje se da je taj plan veoma jednostavan. Postoje dva glavne ulice, Staza, obojena plavo, koja vijuga sa Zapadne obale preko dugačkog i uskog poluostrva gde se susreće sa podnožjima Atakela i Urkela, i Put, koji ide pravo od Dubokih polja do Fjorda. Svaki narandžasti klizoput ukrštava se - na kraju - sa Putem. Svaki zeleni klizobulevar mora kad-tad preseći Stazu. Klizoulice, obojene crveno, spajaju se sa klizobulevarima, a crvene manje klizoulice vode do klizoputeva. Ne bi trebalo da pravim zbrku pominjući da postoje i dve žute ulice, koje prolaze kroz Četvrt pilota, ali one zaista postoje. Niko ne zna otkud su se stvorile. To je jamačno bila šala našeg prvog Vremečuvara.
     Skrenuli smo na Put na jednoj raskrsnici sa belim i narandžastim kvadratima poput šahovskog polja, otprilike milju zapadno od Akademije. Ulica je bila puna harijana i prikradača i ostalih inostranaca. Prolazili smo, klanjajući se, pored eshatologa, ketika, akašika, časologa, i drugih stručnjaka i akademaca našega Reda. (Nismo sreli nijednog drugog pilota. Iako smo mi, piloti - uprkos drukčijim mišljenjima - duša našega Reda, nas brojno nadmašuju skrajeri, holisti, istoričari, pamtioci, ekolozi, programeri, neologisti i kantori. Naš je Red podeljen u sto i osamnaest disciplina; ima zaista isuviše tih disciplina, i izgleda da ih je svake godine sve više.) U vazduhu se osećalo uzbuđenje, ali i neobični miris dve Prijateljice ljudi, koje su držale surle podignute dok su razgovarale, raspršujući oko sebe svoje smrdljive govorne molekule. Pored nas je klizao jedan bogato odeveni Alaloji - ili, bolje rečeno čovek čije je telo bilo naknadno izvajano po ugledu na debelo, čekinjasto, snažno telo Alaloija. Takvo veštačko vraćanje u primitivni izgled već je godinama bilo u modi među stanovnicima grada, još od kad je slavnom Goševanu od Letosveta dosadio vlastiti ljudski lik, te je otišao da živi zajedno sa Alaloijima u njihovim pećinama na ostrvima zapadno od Nikadije. Lažni Alaloji, koji je nosio na sebi premnogo purpurnog somota i zlata, odgurnuo je jednog od slabunjavih, nežnih harijana koji mu se našao na putu i viknuo: "Gledaj kud ideš, blesavi inostranče!" Zbunjeni harijan se zatetura, napravi znak mira šakom preko sjajnog čela, i izgubi se u gužvi kao pretučeni pas.
     Bardo pogleda u mene i tužno zavrte glavom. Oduvek je nekako čudno saosećao sa harijanima i drugim beskućnim hodočasnicima koji su dolazili u naš grad tražeći prosvećenje. (Ali, veoma često, dolazili su tražeći i bogatstva svetovnije prirode.) Nasmešio se dok se primicao varvarskom Alaloiju. Ubacio je svoju debelu nogu, nalik na stablo drveta, između purpurno obučenih nogu čoveka koji se tome nije nadao. Čelik je zveknuo o čelik, čelik je zastrugao po ledu, i čovek je iznenada poleteo nauznak i pao na ulicu uz tupi udarac i lomljavu leda. Bardo mu doviknu: "Izvinite!" a onda prsnu u smeh, pruži ruku iza sebe, zgrabi me za mišicu i provuče me kroz gomilu klizača koji su se sudarali i izvijali da ne padnu, žureći da stignu do svojih omiljenih kafića ili kioska i da večeraju. Osvrnuo sam se i pretražio pogledom gomilu, ali nisam mogao da vidim čoveka koga je Bardo oborio s nogu.
     "Mi u Letosvetu", dobaci mi Bardo između dva udisaja, "takvo đubre kao što je on žigošemo usijanim gvožđem."
     Skrenuli smo u Četvrt Inostranaca i stigli do ulice Deset hiljada barova. Već sam rekao da ulice u Nikadiji nemaju imena, ali to nije sasvim tačno. Nemaju zvanična imena, ona koja se stavljaju na zgrade na uglu ili na stubove za označavanje ulica. Ali, naročito u Četvrti Inostranaca, ima mnogo bezimenih ulica koje se u razgovoru nazivaju po najčešćoj delatnosti koja se može videti duž njihovih pločnika od obojenog leda. Tako postoji ulica Sekača i Kalemara, ulica Običnih kurvi i ulica Veštih kurtizana. Ulica Deset hiljada barova u stvari je više kvart nego ulica; to je lavirint manjih klizoulica koje povezuju male barove, specijalizovane za ukuse stalnih mušterija. Jedan bar će, tako, služiti samo tulaš, dok će se drugi specijalizovati za cilku, žlezdu barske ptice koja u manjim količinama izaziva priviđenja, a u većim je smrtonosna. Ima barova u koje zalaze samo vanzemaljske Prijateljice ljudi, a ima i barova koji su otvoreni za svakog ko puši haiku (ali samo Simum haiku) ili ko igra šakuhači. Na samom kraju kvarta nalazi se jedan bar u kojem eshatolozi raspravljaju koliko će još vremena proteći pre nego što Vild eksplodira i uništi i poslednje Civilizovane svetove, a odmah pored njega je bar za tihiste, koji veruju da je apsolutna slučajnost temelj vaskolikog svemira i da će, po svoj prilici, neki svetovi ipak preživeti. Ne znam da li ima baš deset hiljada barova ili možda više. Bardo se često šalio da svaki bar koji možeš da zamisliš mora tu postojati. Negde ima bar, tvrdio je, u kojem Fravaši analiziraju mučnu poeziju iz doba Seoba, i drugi jedan bar, u kojem kritikuju njihovu kritiku. Negde - zašto da ne? - postoji i bar za one koji žele da razgovaraju o stvarima koje se događaju u svim drugim barovima.
     Zaustavili smo se ispred jednog crnog bara, bez prozora, za majstore pilote, ili je trebalo da kažem, za majstore pilote koji su se nedavno vratili iz mnogostrukosti. Sunce već beše zašlo i vetar je zavijao, noseći lebdeće, avetinjske pramenove snega niz mračnu klizoulicu. U mutnoj svetlosti uličnih kugli - tamo gde bi vetar za trenutak oduvao s njih iskrzane, lelujave naslage snega - led na ulici bio je crven kao krv.
     "Ružno neko mesto", reče Bardo, a glas mu se snažno odbijao o kamene zidove koji su nas okružavali. "Imam predlog. Pošto sam raspoložen da budem darežljiv, platiću ti jednu veštu kurtizanu za celu noć. Nikada nisi imao dovoljno za jednu takvu, zar ne? Pobogu, tako nešto nisi nikada..."
     "Ne", rekao sam i zavrteo glavom.
     Otvorio sam masivna kamena vrata, napravljena od staklaste crne okamenjene lave i tako glatka da su na dodir gotovo bila masna. Za trenutak mi se učinilo da je malena soba prazna. Onda sam ugledao dva čoveka koji su stajali na neosvetljenom kraju uzanog šanka, i čuo nižeg kako kaže: "Najlepše vas molim, zatvorite vrata, hladno je."
     Prišli smo šanku i ušli u treperavu svetlost mermernog kamina iza nas. "Malori i Bardo", reče taj čovek, "šta ćete vas dvojica ovde?"
     Oči mi se konačno prilagodiše prigušenoj, narandžastoj svetlosti, i ja ugledah majstora pilota, Lajonela Kiliranda. Dobacio mi je jedan hitri pogled tvrdih, sitnih očiju, i upitno podigao bele obrve.
     "Soli", obrati se on visokom čoveku pored sebe, "dozvoli da ti predstavim tvoga nećaka."
     Visoki čovek se okrenu prema svetlosti i ja ugledah svog teču, Leopoloda Solija, Lorda Pilota našega Reda. Kao da sam ugledao samoga sebe.
     Netremice me je gledao uznemirenim, duboko usađenim plavim očima. Nije mi se dopalo ono što sam u tim očima video; setio sam se šta mi je tetka Justina pričala - da je Soli čuven po svojim užasnim, nepredvidivim napadima besa. Njegov nos je, kao i moj, bio dugačak i širok, usta široka, čvrsto stisnuta. Od dugačkog vrata do klizaljki, debela crna vunena odeća pokrivala mu je suvonjavo telo. Izgledao je veoma zainteresovan, odmeravajući me pogledom isto onako pažljivo kao i ja njega. Pogledao sam mu kosu; i on je pogledao moju. Kosa mu je bila dugačka i vezana na potiljku srebrnim lancem, kao što je bio običaj na njegovoj rodnoj planeti, Simumu. Imao je jedinstvenu kosu, talasastu i crnu sa crvenim pramenovima, što je bilo genetsko nasleđe nekog pretka iz porodice Soli, koji se poigrao porodičnim hromozomima. Moja kosa, hvala Bogu, bila je čisto crna. Gledao sam ga; on je gledao mene. Po hiljaditi put zapitao sam se o svojim hromozomima.
     "Mojrin sin." Izgovorio je ime moje majke kao da izgovara psovku. "Ne bi trebalo da budeš ovde, zar ne?"
     "Hteo sam te upozonam", rekoh. "Majka mi je celog života pričala o tebi."
     "Tvoja majka me mrzi."
     Zavladala je duga tišina, koju napokon prekinu Bardo. "Gde je šanker?"
     Šanker, iskušenik sa tonzurom koji je na obrijanom temenu nosio vunenu kapicu Borje, otvori vrata skladišta, smeštena iza šanka, i primeti: "Ovo je bar za majstore pilote. Pripravnici piju u baru za pripravnike, koji je peti bar po redu niz klizoulicu u pravcu ulice Muzičara."
     "Iskušenici ne mogu da zapovedaju pripravnicima", usprotivi se Bardo. "Ja ću lulu tulaša, a moj drug pije kafu - kafu iz Letosveta, ako je imaš, farfaru, ako nemaš."
     Iskušenik sleže svojim mršavim ramenima i reče: "Majstori piloti u ovom baru ne puše tulaš."
     "Daj mi onda kriglu tečnog tulaša."
     "Ne služimo ni tulaš ni kafu."
     "Onda ćemo po jedan amorgenik. Nešto jako, da nam uzburka hormone. Čeka nas burna noć."
     Soli podiže čašu nekog pića boje dima i ispi gutljaj. Jedna cepanica u kaminu iza nas se pomeri i pade između dve druge, raspršivši užareni i izgoreli pepeo preko popločanog poda. "Mi pijemo žestoka pića ili pivo", reče on.
     "Varvarski." To beše izvalio Bardo, koji odmah dodade: "Ja ću jedno pivo."
     Pogledao sam svog visokog teču i upitao: "Šta ti piješ?"
     "Zove se skoč."
     "Ja ću jedan skoč" rekoh iskušeniku, koji natoči dve čaše - veliku zapenjenim pivom a manju skočom boje ćilibara - i stavi ih ispred nas na ploču šanka od ružinog drveta.
     Bardo proguta gutljaj piva, i nakon što sam ja probao svoj skoč i zakašljao se, upita: "Kakav ima ukus?" Pružio sam mu svoju čašu i posmatrao kako je podiže ka debelim, crvenim usnama. On se takođe zakašlja kada ga je opalila žestoka vatra pića i izjavi: "Ima ukus kao magareća mokraća!"
     Soli uputi jedan osmeh Lajonelu i zapita me: "Koliko ti je godina?"
     "Dvadeset jedna, Lorde Pilote. Sutra, kad položim zakletvu, biću najmlađi pilot u istoriji našeg Reda, ako smem da kažem a da ne izgleda da se razmećem."
     "Pa, i razmećeš se, bogami", primeti Lajonel.
     Neko vreme smo razgovarali o poreklu tako ogromnih i neizmernih bića kao što su Silikonski Bog i Tranzistorski Entitet, i o drugim stvarima o kojima obično razgovaraju piloti. Soli nam je ispričao o svom putu u jezgro; govorio je o gustim skupovima usijanih novih zvezda i o velikom prstenastom svetu kojim je neki bog okružio zvezdu Beti Luc. Lajonel je tvrdio da veliki i često poludeli megamozgovi (nije voleo da upotrebi reč 'bogovi') koji lutaju po galaksiji mora da su organizovani prema drugim principima a ne kao naši vlastiti sićušni umovi; jer kako bi inače pojedini režnjevi njihovih mozgova - neki od njih veliki kao meseci - mogli da saobraćaju jedan sa drugim na rastojanjima koja se mere svetlosnim godinama? Bila je to večita prepirka: jedna od mnogih i žučnih koje su vodili piloti i stručnjaci našega Reda. Lajonel, kao i mnogi eshatolozi, programeri i mehaničari, verovao je da megamozgovi primaju gotovo trenutne protoke tahionskih informacija. Smatrao je da treba da nastojimo da uspostavimo vezu sa tim bićima, čak i pored činjenice da je takva veza veoma opasna i da može jednog dana prisiliti Red da se promeni na načine koji su bili odvratni starijim i staromodnijim pilotima kakav je bio Soli.
     "Ko može razumeti mozak koji obuhvata hiljadu kubnih svetlosnih godina prostora?" upita Soli. "I ko zna o tahionima? Možda megamozgovi misle sporo, veoma sporo."
     Njega su malo interesovali poreklo i tehnologija bogova. Znao je o tome isto ono mnoštvo podataka kao i Vremečuvar, i, isto kao i Vremečuvar, mislio je da postoje neke stvari koje čovek ne može da sazna. Izrecitovao nam je dugačak spisak pilota, među njima je pomenuo i Tiha, koji su nestali pokušavajući da prodru u tajnu Tranzistorskog Entiteta. "Precenili su sebe", rekao nam je. "Trebalo je da budu svesni svoje ograničenosti." Nasmešio sam se, jer su to izgovorile stisnute usne čoveka koji je sam prodro dalje od svih, slavnog pilota čije će otkriće izazvati veliku krizu našega Reda.
     Bilo je predivno i omamljujuće razgovarati sa majstorima pilotima kao njima ravni, kao da smo već odavno položili zakletvu i dokazali da se dobro snalazimo u mnogostrukosti. Popio sam svoj skoč i, prikupvši hrabrost, rekao: "Čuo sam da će biti potrage? Hoće li je stvarno biti?"
     Soli me ljutito pogleda. Pravi ja namćor, pomislih, s tim tužnim, izgubljenim pogledom u morskom plavetnilu svojih očiju, pogledom iza kojeg su se nazirale ledene magle, besane noći i napadi ludila. Iako mu je lice bilo mladalačko i bez bora, mlado koliko i moje, do nedavno je bilo staro i tako duboko izbrazdano kako samo staro lice može biti. Jedna od neobičnih osobina mnogostrukosti jeste da pilot ponekad stari, računajući prema našem vremenu, tri godine za svaku godinu u Nikadiji. Za trenutak sam zamislio da imam moći jednog ketika i da mogu da vidim izboranog, ostarelog Solija ispod zategnute, maslinaste kože njegovog novog tela, na isti način na koji čovek može sebi da predstavi plameni cvet kako se suši u krti ugarak, ili mrtvačku lobanju ispod ružičastih obraza novorođenog dečaka. Majstor časolog, čija je dužnost da izračuna pravu starost pilota na povratku, pomoću složenih formula kojima se izračunava ajnštajnovska zakrivljenost vremena u odnosu na nepredvidljive deformacije mnogostrukosti, već mi beše rekao da je Soli na ovom poslednjem putu ostario sto tri godine, i da bi umro da nije bilo veštine Lorda Ketika. Po tom računu moj teča, koga su već tri puta vraćali u mladost, bio je najstariji pilot našega Reda.
     "Pričaj nam šta si otkrio", zamolih ga. Već sam bio čuo nekakve neverovatne glasine - da je stigao do jezgra galaksije, jedini pilot kome je to pošlo za rukom posle Tiha, koji se svojevremeno vratio polulud.
     Povukao je dugačak gutljaj viskija, netremice gledajući u mene kroz providno dno čaše. Vlažno drvo za loženje šištalo je i jecalo, a sa ulice je dopiralo brujanje i vrenje zambona, koji je lebdeo iznad klizoulice, topeći i glačajući led za sutrašnje klizače.
     "Da, to je nestrpljivost mladosti", reče on. "došao si ovamo ne poštujući potrebu pilota da bude sam, ili isključivo u društvu svojih prijatelja. Tu si veoma nalik na majku. Pa, dobro, pošto si se toliko trudio i uz to izdržao sve opakosti škotskog viskija, biće ti ispričano sve što mi se dogodilo, ako zaista želiš da znaš."
     Nerviralo me je što Soli ne može jednostavno da kaže "Ja ću ti ispričati šta mi se dogodilo." Kao i većina drugih ljudi sa one, preterano tajnovite planete, Simuma, uglavnom je poštovao njihov tabu u pogledu upotrebe zamenice 'ja'.
     "Ispričaj nam", reče Bardo.
     "Ispričaj nam", rekoh i ja, i spremih se da slušam, ispunjen onom čudnom mešavinom obožavanja i straha koju pripravnici osećaju prema pilotima.
     "Dogodilo se ovako", poče Soli. "Proteklo je mnogo vremena od kako sam napustio Nikadiju. Bili smo već duboko uronili u vreme snova i ulazili sve dublje ka jezgru. Zvezde su bile guste. Sijale su kao noćne svetlosti u Četvrti Inostranaca; da, ogromna, goruća lepeza zvezda gubila se u tami u onoj tački gde se lepeza spaja donjim krajem, u jednostrukosti. Sijala je bela svetlost vremena snova - vi, mladi piloti mislite da je trenutak koji traje i zaustavljanje vremena sve od čega se vreme snova sastoji, ali morate još mnogo da učite - dakle, iznenada se pojavila svetlost i čuli su se glasovi. Moj brod mi je rekao da primam jedan signal, da prosecam jedan od otprilike milijardu laserskih zrakova koji izviru iz jednostrukosti."
     Iznenada je tresnuo svojom praznom čašom o šank i podigao glas za oktavu. "Da, tako je rečeno! Iz jednostrukosti! Nije moguće, ali tako je bilo. Milijardu zrakova infracrvene svetlosti koji su bežali iz crnog ponora gravitacije." On zastade i obrati se iskušeniku. "Naspi ovamo još jedan skoč, molim te."
     "A onda?"
     "Glasovi. Brodski računar primao je pola triliona bita u sekundu i prevodio informacije u laserskim zracima na glasove. Oni, ti glasovi, tvrdili su da su - nazovimo ih, Jeldre. Da li vam je taj naziv poznat?"
     "Nije, Lorde Pilote."
     "Tako su eshatolozi nazvali vanzemaljce koji su zasejali galaksiju svojom dezoksiribonukleinskom kiselinom."
     "Mitsko pleme."
     "Do sada mitsko pleme", napomenu on. "Oni su - a to mnogi odbijaju da poveruju - projektovali svoje kolektivno sebstvo, svoje svesti, u jednostrukost."
     "U crnu rupu?" upita Bardo, uvrćući brk.
     Pažljivo sam pogledao Solija, da vidim da li nas zavitlava. Nisam mu verovao. Spustio sam pogled na njegove stisnute šake i video da ih je, veoma nemarno, ostavio bez rukavica. Očigledno je to bio ohol čovek, koji se nije mnogo plašio da će se zaraziti, ili da će mu njegovi neprijatelji iskoristiti plazmu. Članci na prstima su mu pobeleli od stezanja ponovo napunjene čaše. Crni dijamant njegovog pilotskog prstena bio mu se usekao u kožu na malom prstu. "Poruka", nastavi on. "Bela svetlost svojstvena vremenu snova otvrdla je i kristalisala se. Nastupili su nepomičnost i jasnoća, a onda je došla poruka. 'Ima nade za čoveka', kazali su. 'Zapamti, tajna čovekove besmrtnosti leži u vašoj prošlosti i u vašoj budućnosti.' Eto, tako su kazali. Moramo tragati za tom tajnom. Ako budemo tragali, otkrićemo na kraju tajnu života i spašćemo se. Tako su mi rekle Jeldre."
     Mislim da je morao znati da mu ne verujemo. Ja sam blesavo klimao glavom, dok je Bardo ukočeno zurio u ploču šanka, kao da ga veoma interesuju čvorovi i godovi na ružinom drvetu. Umočio je prst u penu svoga piva, prineo ga ustima i glasno i nepristojno stao da ga sisa."
     "Male budale", dobaci Soli. A onda nam je rekao za proročanstvo. Jeldre, kazao je, shvativši da je čovek po prirodi ciničan i sumnjičav, obezbedile su da njihovo saopštenje bude dobro primljeno tako što su prorekle kakav će biti jedan deo redosleda nastanka supernova u Vildu.
     "Kako oni mogu znati šta će se slučajno dogoditi?" upitao sam.
     "Da li zvezde u Vildu eksplodiraju nasumice?" upade Lajonel.
     "Naravno", odvrati Bardo.
     U stvari, nije bio mnogo obavešten o Vildu. Da li je Vild diskretno, kompaktno područje u galaksiji koje se loptasto širi u svim pravcima? Ili se sastoji od mnogo takvih područja, nasumice posejanih džepova paklene vatre, koji gore i spajaju se, povezujući se na načine koje naši astronomi još nisu utvrdili? Niko to nije znao. I niko nije znao koliko će još vremena proteći pre nego što mala zvezda Ledopad i sama eksplodira, stavljajući tako tačku na sva eshatološka domišljanja.
     "Kako možemo znati šta zaista znamo?" upita Soli, i uze još jedan gutljaj skoča. "Kako se može znati da moj mozak zaista pamti nešto što je stvarno, da nisam imao nikakve halucinacije, kao što su neke budale rekle? Da, vi sumnjate u moju priču, i ti misliš da ne postoje dokazi, premda si Justinin sestrić, ali evo šta mi je rekao Lord Akašik: rekao mi je da je zvučni zapis potpuno jasan. A postojala je direktna veza između računara moga broda i mog slušnog nerva. Možda misliš da je moj brod imao halucinacije?"
     "Ne mislim, Lorde Pilote." Počinjao sam da mu verujem. Dobro sam poznavao moć i veštinu akašika. Pre samo pola godine, jednog strahovito hladnog dana usred zime, pošto sam se vratio sa svog prvog samostalnog putovanja u mnogostrukost, izišao sam pred akašike. Sećao sam se kako sedim u zamračenoj sobi Lorda Akašika, dok mi se glomazna okrugla kaciga deprogramirajućeg računara spušta iznad glave, kako sedim i znojim se i čekam da li će se moja sećanja i moji grafički prikazi mnogostrukosti pokazati tačnim. Iako nije bilo razloga za strepnju, ipak sam se bojao. (Davno, još u Tihovo vreme, bilo je razloga da se čovek plaši. Nespretno napravljene starinske kacige, kako sam čuo, probijale su proteinskim nitima čovekovu lobanju, da bi stigle do mozga. Varvarski. Moderne kacige - tako bar tvrde akašici - prave holografski model međuveze neuronskih sinapsi, i na taj način 'čitaju' šta je u čovekovom sećanju i u identifikujućim funkcijama mozga. Pretpostavlja se da je to savršeno bezbedno.)
     Bardo, po navici koju je imao kad god bi se osećao nelagodno ili se uplašio, glasno je prdnuo i upitao: "Znači, vi mislite da će biti potraga za tom... tom, hm, tajnom Jeldra? Lorde Pilote?"
     "Eshatolozi su toj tajni dali ime 'Starije Ede'", odgovori Soli, ustuknuvši od njega. "I, da, biće potraga. Sutra, prilikom vašeg saziva, Vremečuvar će uputiti pozive i objaviti potragu."
     Verovao sam mu. Lord Pilot, moj teča, rekao je da će potrage biti, a ja sam odjednom osetio kako mi srce bije u grlu, kao da to sudbina pesnicom kuca na vrata moje duše. Neverovatni planovi i sanjarije ukazali su mi se u umu. Brzo sam rekao: "Ako budemo u stanju da dokažemo Hipotezu kontinuuma, potraga će postati slavna, i pronaći ćemo tvoje Starije Ede."
     "Ne zovi ih mojim Starijim Edama", prasnu on.
     Moram priznati da nisam razumeo Lorda Pilota. U jednom trenutku davao je izjave da postoje stvari koje nisu dostupne ljudskoj spoznaji, a već u sledećem trenutku kao da je bio sav ponosan i pun žudnje da krene u potragu za najvećom od svih tajni. A već sledećeg trenutka, opet, postajao je kiseo i odbojan prema svom vlastitom otkriću. Uistinu, bio je to komplikovan čovek, drugi po komplikovanosti od ljudi koje sam upoznao.
     "Malori je, u stvari, hteo da kaže", upade Bardo, "da se divi - isto kao svi mi, isto kao svi mi - onome što ste vi uradili u pogledu Velike teoreme."
     To uopšte nije bilo ono što sam hteo da kažem.
     Soli mi dobaci ljutiti pogled i reče: "Da, veliki san da se dokaže Hipoteza kontinuuma."
     Hipoteza kontinuuma (ili, u običnim razgovorima, Velika teorema): nedokazani rezultat Lavijeve Teoreme fiksnih tačaka, koja kaže da između svakog para Lavijevih diskretnih sistema tačaka-ishodišta postoji grafički prikaz jedan prema jedan. Prostije rečeno, moguće je projektovati put od ma koje zvezde do druge u vidu jednog jedinog pada. To je najveći problem mnogostrukosti i našeg Reda. Veoma davno, kada je Soli još bio pilot tek nešto malo stariji od mene, gotovo je uspeo da dokaže Hipotezu. Ali pomela ga je jedna svađa sa Justinom i zato je zaboravio (tvrdi on) svoj elegantni dokaz teoreme. Uspomena na to stalno ga je opsedala. I zato je pio taj otrovni škotski viski, da zaboravi. (Sposobnosti jednog pilota, kako me stalno podseća Bardo, naglo rastu u ranom životnom dobu. U pitanju su ćelije mozga koje izumiru, kaže on, i podmlađivanje kojem se mi piloti podvrgavamo nije potpuno u tom pogledu. Kako starimo, postajemo polako sve gluplji, pa, onda, zašto ne bismo pili skoč, pušili tulaš i legali s kurvama?)
     "Hipoteza kontinuuma", nastavi Soli, dok je vrteo između prstiju svoju praznu čašu na ploči šanka, "po svoj prilici nije dokaziva."
     "Čini mi se da si mnogo ogorčen."
     "I ti ćeš postati takav, ako budeš tragao za nedostupnim."
     "Oprosti, Lorde Pilote, ali odkud mi da znamo šta je dostupno a šta nije?"
     "Kako starimo, postajemo sve mudriji", odvrati on poučno.
     Šutnuo sam vrhom čizme mesinganu šipku u dnu šanka i metal tupo odjeknu. "Možda sam još zelen, i ne želim da ovo što ću reći zvuči kao..."
     "Da se razmećeš", brzo upade Lajonel.
     "...ali zaista mislim da je Hipotezu moguće dokazati, i imam nameru da je i dokažem."
     "Zato da stekneš mudrost", upita me Soli, "ili slavu? Čuo sam da želiš da jednog dana postaneš Lord Pilot."
     "Svaki pripravnik sanja da postane Lord Pilot."
     "Snovi dečaka često postaju mora odraslog čoveka."
     Opet sam šutnuo šipku, ovog puta slučajno. "Nisam dečak, Lorde Pilote. Sutra polažem zakletvu. Jedan od tih zaveta je i da otkrijem mudrost. Jesi li to zaboravio?"
     "Jesam li ja zaboravio?" odvrati on, kršeći svoj tabu i trgnuvši se u trenutku kad je dreknuo zabranjenu zamenicu. "Slušaj ti, dečko, ja nisam ništa zaboravio!"
     Reč 'ništa' kao da je ostala da lebdi u vazduhu, zajedno sa šupljim odjekom metalne šipke, dok je Soli netremice zurio u mene i ja u njega. A tada je sa ulice dopro do nas snažni grohot smeha i vrata su se naglo otvorila. Tri visoka, krupna čoveka, svi bledoplave kose i sa dugim, obešenim brkovima, sva trojica u lakim, crnim krznima poprašenim snegom, istovremeno su odbacili svoje klizaljke i snažno otresajući noge stupili u bar. Prišli su Lajonelu i Soliju i rukovali se s njima. Najkrupniji od njih, majstor pilot koji je proganjao Barda u godinama našeg iskušeništva u Borji, doviknuo je da im se donesu tri krigle kvasa. "Napolju prosto ujeda", objasni on.
     Bardo se nagnu prema meni i prošapta: "Vreme je da idemo, rekao bih."
     Zavrteo sam glavom.
     Majstori piloti - zvali su se Neit, Set i Tomot - bili su braća. Bili su nam okrenuti leđima i izgledalo je da nas ne primećuju.
     "Platiću ti šest noći sa najveštijim kurtizanama", šapnu ponovo Bardo.
     Iskušenik tresnu na ploču šanka tri krigle vrelog crnog piva koje se pušilo. Tomot se pomeri nekoliko koraka bliže vatri i stade da otresa sa bunde sneg koji se počeo topiti. Kao i neki drugi stariji piloti, oslepeli od starosti, nosio je mehaničke oči od dijamanata. Upravo se bio vratio sa granice Vilda, i sada se obrati Soliju: "Tvoje Jeldre su bile u pravu, prijatelju. Binarne zvezde Galivar i Ceriz Luc su eksplodirale. Ostali su samo krti, prljavi prah i svetlost."
     "Prah i svetlost", ponovi njegov brat Neit, opeče usta vrelim kvasom i opsova.
     "Prah i svetlost", ponovi i Set. "Sodervald i njenih dvadeset miliona stanovnika zahvatio je vihor radioaktivnog praha i svetlosti. Pokušali smo da ih izvučemo, ali stigli smo prekasno."
     Sodervald kruži oko Enole Luc, koja je - to jest, bila je - najbliža zvezda binarnoj Galivar. Set nam je ispričao da je supernova probila površinu Sodervalda i sažegla svaki trag života, izuzev podzemnih crva. Mali bar majstora pilota odjednom je postao strahovito sićušan. Tri brata, setio sam se, rodila su se na Sodervaldu.
     "Za našu majku", reče Set kucnuvši se sa Solijem, Lajonelom i svojom braćom.
     "Za našeg oca", reče Tomot.
     "Freyd." Zdravicu je izgovorio Neit, tek ovlaš naklonivši glavu, tako da se nije znalo da li je zaista klimnuo, ili mu je senka zatreperila u svetlosti vatre. "Za Juletu i Elata."
     "Vreme je da idemo", rekoh Bardu.
     Spremili smo se da krenemo, kad Neit iznenada plačući pade u zagrljaj Tomotu, koji se okrenu u našem pravcu dok je prihvatao brata. Dragulji njegovih očiju zablistaše u polumraku kad nas ugleda. "Šta je ovo?" dreknu on.
     "Otkud pripravnici u našem baru?" hteo je da zna Set.
     Neit odgurnu žutu kosu sa suznih očiju i reče: "Gospode, pa to su Kopile i njegov debeli prijatelj - kako se ono zvaše, Barpo? Lardo?"
     "Bardo", odvrati Bardo.
     "Upravo se spremaju da idu", objasni Soli.
     Odjednom mi se više nije odlazilo. Usta su mi postala suva i osetio sam neki pritisak iza očiju.
     "Ne zovi ga Bardo", upade Neit. "Kad smo ih podučavali u Borji, svi su ga zvali Upišanko-spavanko, zato što je svake noći pišao u krevet."
     To je bila istina. Bardovo ime, koje je dobio na rođenju, bilo je Piševal Bard. Kad je prvi put došao u Nikadiju bio je mršavi, preplašeni, nostalgični dečak, koji je voleo da recituje romantičnu poeziju i svake noći je mokrio u postelju. Polovina iskušenika i učitelja prozvala ga je 'Bardo', a druga polovina 'Upišanko'. Ali kada je počeo da diže tegove i stao da provodi noći sa plaćenim ženama, tako da je svoju postelju počeo da kvasi tečnostima bluda, a ne mokraćom, niko se više nije usuđivao da ga zove drukčije nego 'Bardo'.
     "Dobro", oglasi se Tomot i pljesnu rukama prema iskušeniku s druge strane šanka. "Upišanko-spavanko i Kopile će nazdraviti s nama, pre nego što odu."
     Iskušenik nam napuni krigle i čaše i Bardo me pogleda; pitao sam se da li može da vidi kako mi krv tuče u grlu i da vidi suze koje mi peku oči.
     "Freyd", reče Tomot. "Za pokoj onih na Sondervaldu."
     Bojao sam se da ću zaplakati od besa i stida i zato, pogleda čvrsto uperena u Tomotove ružne, metalne oči, podigoh čašu i pokušah da progutam vatreni skoč jednim gutljajem. Zagrcnuo sam se i zakašljao i ispljunuo sve odjednom, isprskavši Tomotovo lice i žute brkove sićušnim kapljicama ispljuvka boje ćilibara. Mora da je pomislio da mu se rugam i prljam uspomenu na njegovu porodicu, jer je bez razmišljanja i oklevanja navalio na mene, posegnuvši jednom šakom pravo u moje oči, a drugom u pravcu grla. Osetio sam kako me nešto žestoko peče ispod obrve. Iznenada se svuda oko mene stvoriše pesnice, krv i laktovi, dok su me Tomot i njegova braća bacali sebi pod noge, poput lavine. Sve je bilo hladno i tvrdo: ledeni pod od pločica ispod mojih leđa, i nečija tvrda kost koja mi se slomila o zube; nečiji tvrdi nokti gurali su mi se u očni kapak. Zmureći, odgurnuo sam Tomotovo lice. Za trenutak sam pomislio da je ona kukavica, Bardo, zbrisao kroz vrata. A tada je on zaurlao, kao da se odjednom setio da je on Bardo, a ne Upišanko, i začuo se mesnati pljesak tela o telo, i ja sam bio slobodan. Stao sam na noge i pesnicom udario Tomota u glavu, hitrim, opakim udarcem u bradu, onako kako me je naučio Vremečuvar. Članci na prstima su mi se slomili i bol me je žignuo kroz ruku sve do ramenog zgloba. Tomot se uhvati za glavu, padajući na jedno koleno.
     Soli je bio iza njega. "Mojrin sin", rekao je, pružajući ruku da uhvati okovratnik Tomotove bunde i zadrži ga da ne padne. A onda sam pogrešio, napravio drugu po veličini grešku, čini mi se, u životu. Opet sam poleteo na Tomota, ali umesto njega pogodio sam Solija, i smrskao mu onaj gordi, dugački nos kao zreli nar. I dan danas vidim ono zaprepašćenje i razočarenje zbog izdajstva (i bol) na njegovom licu. A tada je i on pomahnitao. Zaškripao je zubima i dunuo krvave mehure iz nosa. Napao me je s takvim besom, da me je dograbio iza leđa ukrstivši mi ruke iza glave i pokušao da mi slomi vrat. Da Bardo nije stao između nas, pokušavajući da otrgne Solijeve čelične šake sa mog potiljka, on bi me ubio.
     "Polako, Lorde Pilote", reče Bardo. Masirao mi je potiljak svojom tvrdom ručerdom, gurajući me prema vratima. Svi su stajali, dahćući i pitali se šta će sad.
     Onda su počela izvinjenja i objašnjavanja. Lajonel, koji se držao podalje od borbene gužve, rekao je Tomotu i njegovoj braći da ja nikada ranije nisam okusio viski i da sigurno nisam imao nameru da ih uvredim. Nakon što je iskušenik opet napunio krigle i čaše, ja sam izgovorio rekvijem za duše pokojnika sa Sodervalda. Bardo je nazdravio Tomotu, a Tomot Solijevom otkriću. A sve to vreme Lord Pilot je netremice zurio u mene, dok mu je krv kapala iz slomljenog nosa na stisnute usne i čvrstu bradu.
     "Tvoja majka me mrzi, nikakvo čudo da i ti osećaš isto."
     "Izvini, Lorde Pilote. Kunem se, bilo je slučajno. Evo, uzmi ovo da obrišeš nos."
     Ponudio sam mu svoju maramicu, ali on se napravio da ne vidi moju ispruženu ruku. Slegao sam ramenima i zgužvao u šaci laneno platno da njime upijem krv iz oka. "Za potragu za Starijim Edama", rekoh dižući čašu. "Za nju ćeš piti, zar ne, Lorde Pilote?"
     "Zar jedan pripravnik uopšte može da se nada da će naći Ede?"
     "Sutra sam već pilot", odvratih mirno. "Imaću istu onakvu priliku kao i svaki drugi pilot."
     "Da, priliku. Kakvu priliku može da ima jedna mlada pilotska budala da otkrije tajnu života? Gde ćeš je tražiti? Na nekom bezbednom mestu, nema sumnje, gde nećeš imati priliku da nađeš ama baš ništa."
     "Možda ću tražiti baš tamo gde se mrzovoljni i pijani majstori piloti boje da privire."
     Namah zavlada tajac, tako da sam čuo kako kapljice krvi iz nosa mog teče padaju na pod.
     "A gde će to biti?" upita on. "Pod suknjom tvoje majke?"
     Hteo sam opet da ga raspalim. Tomot i njegova braća prsnuše u smeh, tapšući jedan drugog po leđima, a ja poželeh da svom teči smrvim to okrvavljeno, oholo lice. Zapitah se da li sam ga zaista slučajno udario; možda ga je udarilo ono u šta sam verovao (ili mu se potajno nadao). Stajao sam tako na drhtavim nogama, zureći u njega, pitajući se da li je po sredi slučajnost ili ono što sam verovao o njemu. Vrelina razbuktale vatre odjednom poče da me guši. U glavi mi je bubnjalo od krvi i viskija, a oko sam osećao kao istopljenu lavu i jezik kao sirup u trenutku kad sam napravio najveću grešku u svom životu. "Ne, Lorde Pilote", izletelo je iz mene. "Putovaću iza nebule Eta Karina. Imam nameru da prodrem i istražim Tranzistorski Entitet."
     "Nemoj da zbijaš šalu sa mnom."
     "Ne šalim se. Ne volim vaše šale; ne šalim se."
     "Šališ se", ponovi on i pristupi mi jedan korak. "To je samo glupavo trabunjanje blesavog pilotskog pripravnika, zar ne?"
     Kroz ono zamagljeno zdravo oko video sam da me svi, čak i mladi šanker, netremice posmatraju.
     "Nego šta, šala." Bardov glas se zaori u trenutku kad je prdnuo. "Kaži mu da si se šalio, malecki, i hajd'mo u život." Gledao sam pravo u Solijeve napete, krvoločne oči. "Kunem ti se da se ne šalim", rekoh.
     Ščepao me je dugačkim prstima za mišicu. "Kuneš se?"
     "Da, Lorde Pilote."
     "Zavetovašeć se i formalno?"
     Otrgnuo sam se od njega i rekao: "Da, Lorde Pilote."
     "Zavetuj se, onda. Kaži: 'Ja, Malori Ringes, po kanonima i zakletvama našeg Reda i ispunjavajući poziv Vremečuvara u potragu, zavetujem se svome Lordu Pilotu da ću napraviti kartu puteva Tranzistorskog Entiteta.' Zakuni mi se."
     Izgovorio sam formalni zavet drhtavim glasom, dok me je Bardo gledao, očevidno užasnut. Soli naruči novu turu pića i objavi: "Za potragu za Starijim Edama. Da, mladi moj, ludi pilote, svi ćemo piti za nju.
     Ne sećam se dobro šta se zatim dogodilo. Mislim da je bilo mnogo smeha i ispijanja skoča i piva, kao i razgovora o tajnama, radostima i mukama života. Sećam se, kao kroz maglu, Tomota i Barda kao plaču, kako zatim pokušavaju da jedan drugom obore ruku na sjajnu ploču šanka. Istina je, to sada znam, da piće briše i proždire sećanja. Bardo i ja smo te noći zašli i u druge barove gde se služilo pivo i skoč (i moćni amorgenici); takođe smo pronašli ulicu Veštih kurtizana i prelepe Džakarandanke koje su nam utolile požudu i želju za uživanjima. Bar mislim da jesu. Pošto sam prvi put bio sa obučenom i veštom ženom - ili ženama - veoma malo sam znao o požudi i uživanjima, a još manje mi je bilo suđeno da zapamtim naučeno. Bio sam toliko pijan da sam čak dozvolio jednoj kurvi po imenu Aida da mi dodirne golu kožu. Sećam se opojnog mirisa i tamne, vatrene kože, slepog i naglog stapanja tela u telo; sećanja su mi zamagljena i nejasna, pokvarena osećanjem krivice i stahom da sam se zamerio ili Lordu Pilotu ili našem Redu i zakleo se da ću uraditi nešto što će me sigurno odvesti u smrt. "Pripravnici ginu", dobacio nam je Soli kad smo izlazili iz bara za majstore pilote. Dok sam se spoticao po klizoulici, sećam se da sam se molio u sebi da ne bude u pravu.









2. ZAKLETVA PILOTA
     Čudne su ipak, avaj!
     ulice Grada bola...

     Rajner Marija Rilke, skrajer iz Veka Holokausta

     Dobili smo svoj pilotski prsten kasno popodne sledećeg dana. U centru Rese, okružena kamenim internatima, stanovima i drugim zgradama koledža, ogromna Dvorana starih pilota vrvela je kao košnica od muškaraca i žena našeg Reda. Od ogromnog, zasvođenog ulaza, pa sve do podijuma na kojem smo klečali mi, pripravnici, šarene odore akademika i visokih stručnjaka talasale su se kao more od svile duginih boja. Zato što su majstori različitih struka težili da se okupljaju oko svojih velikodostojnika, more duginih boja bilo je nalik na kockastu tkaninu: ispod najudaljenijih stubova na severnoj strani Dvorane stajali su ketici u narandžastim odorama, a odmah do njih grupa akašika obučenih od glave do pete u žutu svilu. Grupice skrajera bile su u zaslepljujućoj belini, a mehaničari, obučeni u zeleno, stajali su takođe na okupu, bez sumnje raspravljajući o krajnjoj (i paradoksalnoj) strukturi i prirodi vremeprostornog kontinuuma, ili o nekoj drugoj velikoj tajni. Odmah ispod podijuma nalazio se crni talas pilota i majstora pilota. Ugledao sam Lajonela, Tomota i njegovu braću, Stefana Karagara i druge koje sam poznavao. U prvom redu stajale su moja majka i Justina, gledajući me - pomislio sam - s ponosom.
     Vremečuvar, toržestven i strog u svojoj lepršavoj, crvenoj togi, naredio je nama tridesetorici da ponavljamo za njim zakletve pilota. Dobro je bilo što smo klečali zbijeni jedan uz drugog. Topla, umirujuća Bardova telesina koja me je pritiskala s desne strane, i moj prijatelj Kvirin s leve, podupirali su me da se ne srušim nauznak na uglačanu kamenu površinu podijuma. Iako sam tog jutra bio kod sekača, koji mi je zakrpio rastrgnuti očni kapak, i uzeo sredstvo za čišćenje da bih izbacio iz svog tela otrovne ostatke viskija, osećao sam se veoma loše. Glava mi je bila vruća i teška; osećao sam kao da mi je mozak nabrekao od krvi i da će eksplodirati i razneti mi lobanju iznutra. Duh mi je, takođe, bio u groznici. Upropastio sam sebi život. Bio sam prosto bolestan od straha i užasa. Mislio sam na Tiha i Erendira Eda i Rikarda Lavija i na sve one druge slavne pilote koji su izginuli pokušavajući da prodru u tajnu Tranzistorskog Entiteta.
     Utonuo u svoje žalosne misli, prečuo sam najveći broj Vremečuvarovih upozorenja u pogledu krajnjih granica mnogostrukosti. Ali, jedno sam dobro zapamtio: da je od dve stotine jedanaest pripravnika, koji su zajedno s nama započeli školovanje u Resi, ostalo samo nas tridesetorica. Pripravnici ginu rekao sam u sebi, i iznenada je Vremečuvarov duboki, prodorni glas zatreperio kroz sumaglicu mojih bludećih misli. "I piloti ginu", rekao je, "ali ne tako često i tako lako, i ginu za veliku stvar. I upravo u ime te stvari, okupili smo se danas, da posvetimo..." Produžio je u tom tonu još nekoliko minuta. Onda nas je zakleo na siromaštvo i celibat, dve naše najbeznačajnije zakletve. (Moram napomenuti da se celibat uzima u najužem smislu te reči. Jer, da nije tako, Bardo nikada ne bi postao pilot. Iako se visoko ceni putena strast između muškarca i žene pravilo je našega Reda da piloti ne sklapaju brak. To je veoma dobro pravilo, mislim, i nije nastalo bez razloga. Kada se pilot vrati iz mnogostrukosti, više godina stariji ili mlađi od svoje drage, kao što je nedavno učinio Soli, ta razlika u brzini starenja - mi je zovemo surovo vreme - može da ih uništi. "Kao što ste učili i kao što ćete još učiti, morate i podučavati", reče Vremečuvar, i tako mi položismo svoju treću zakletvu. Bardo mora da je čuo kako mi glas podrhtava, jer je ispružio ruku i stegao me za koleno, kao da želi da mi prenese delić svoje ogromne snage. Četvrta zakletva, pomislio sam, bila je najvažnija od svih. "Morate vladati sobom", rekao nam je Vremečuvar. Znao sam da je to istina. Simbioza između pilota i njegovog broda bila je duboka i moćna, ali je stvarala i smrtonosnu zavisnost. Koliko li je pilota, pitao sam se, zauvek nestalo u mnogostrukosti samo zato što su se isuviše često prepuštali opojnom uživanju u moći svojih produženih mozgova? Previše. Ponavljao sam zakletvu poslušnosti kao automat, bez mnogo snage i oduševljenja. Vremečuvar je zastao, i ja sam u trenutku pomislio da će uperiti pogled u mene, da bi me prekoreo ili naterao da ponovim petu zakletvu. A onda je, glasom punim dramske napetosti, podigavšii ga u ogromnu kadencu, rekao: "Poslednja zakletva je najsvetija, ona je zavet bez kojeg bi sve vaše druge zakletve bila prazne kao pehar ispunjen vazduhom." I tako smo mi, devedeset petog dana lažne zime godine 2929. od osnivanja Nikadije, položili zakletvu da ćemo iznad svega tragati za mudrošću i za istinom, pa makar nam to donelo smrt i propast svima koje volimo i koji su nam dragi.
     Vremečuvar zatraži prstenove. Leopolod Soli izroni iz jedne sobice u dnu podijuma. Jedan iskušenik, koji je izgledao uplašen, išao je za njim noseći žezlo omotano somotom na koje je bilo navučeno trideset prstenova, naslaganih jedan na drugi. Sagnuli smo glave i ispružili desnu ruku. Soli je krenuo niz red pripravnika, skidajući jedan po jedan prsten od brušenog dragog kamena sa žezla i navlačeći ga svakome od nas na mali prst. "Ovim prstenom, postao si pilot", rekao je Alarku Mandari i Čantalu Astoretu. I sjajnom Džonatanu Edu i Sondervalu. "Ovim prstenom, postao si pilot", ponavljao je, odmičući niz red pripravnika koji su klečali. Nos mu je bio toliko natečen da su mu reči zvučale unjkavo, kao da ima kijavicu. Stigao je do Barda, koji je za tu priliku poskidao prstenje koje je uvek nosio na ruci, i sada su mu prsti bili išarani belim krugovima uparene kože. Skinuo je najširi prsten sa žezla. (Iako je trebalo da držim glavu oborenu, nisam mogao da odolim već sam provirio dok je Soli navlačio blistavi, crni prsten na Bardov mamutski mali prst.) Onda je došao red na mene. Soli se nagnu nada mnom i reče: "Ovim prstenom, postao si...pilot." Reč 'pilot' izgovorio je prosto na silu, kao da je zagrizao limun. Nabio mi je prsten na prst takvom silinom da je dijamant zderao parčence kože i nagnječio mi tetivu na članku. Još osam puta čuo sam "Ovim prstenom postao si pilot", a zatim je Vremečuvar otpevao litaniju za Izgubljenog Pilota i izgovorio rekvijem, i tako smo završili.
     Nas trideset pilota sišli smo sa podijuma, da pokažemo svoj prsten prijateljima i učiteljima. Nekolicina imućnijih novih pilota dovela je članove porodice, koji su platili skupi prevoz do Nikadije na trgovačkom teretnom brodu, ali Bardo nije bio jedan od njih. (Otac ga je smatrao izdajnikom zato što je zamenio bogatstvo i mnogobrojna imanja svoje porodice siromaštvom našega Reda.) Izmešali smo se sa svojim drugovima i progutalo nas je more raznobojne svile. Na sve strane odjekivali su radosni uzvici i smeh, i tupkanje čizama o popločani pod. Prijateljica moje majke, eshatolog Kolenija Mor, nepristojno je pritisnula svoj debeli, vlažni obraz o moj. Zagrlila me je, drečeći. "Vidi ga, Mojra."
     "Gledam ga", odvrati moja majka. Bila je visoka i snažna (i lepa) žena, iako, moram priznati, pomalo debeljuškasta, zbog svoje ljubavi prema čokoladnim bombonama. Nosila je jednostavnu sivu odoru majstora kantora, tog najčistijeg među čistim matematičarima. Njene brze, sive oči kao da su gledale na sve strane istovremeno kad je ispitivački nakrivila glavu i zapitala me: "Očni kapak ti je krpljen. Nedavno, zar ne?" Ne obraćajući uopšte pažnju na moj prsten, nastavila je. "Svuda se raščulo šta si rekao i na šta si se zavetovao Soliju. Ceo grad samo o tome priča. 'Mojrin sin se zakleo da će prodreti u Tranzistorski Entitet', ceo dan samo to slušam. Moj lepi, prepametni, nepromišljeni sin." Briznula je u plač. Bio sam preneražen i nisam smeo da je pogledam. Prvi put u životu video sam je da plače.
     "Prekrasan prsten", reče moja tetka Justina, prišavši mi i pognuvši glavu da ga bolje vidi. Podigla je ruku sa svojim pilotskim prstenom, da mi ga pokaže. "Zaslužuješ da ga nosiš, bez obzira šta Soli kaže." Justina je bila visoka, kao i moja majka, i kosu koja je tek počela da sedi nosila je vezanu u punđu; volela je čokolade, kao i moja majka. Ali dok je moja majka najčešće provodila dane razmišljajući i istražujući mogućnosti da ostvari svoje preterano ambiciozne sanjarije, Justina je volela da se druži sa svetom, pravi klizačke figure i izvodi teške skokove u Plamenoj areni ili u Severnoj areni, ili na nekom drugom prepunom gradskom klizalištu. Tako je uspela da zadrži mladalačku vitkost i gipkost tela, uz određeno žrtvovanje, kako mi se činilo, svog po prirodi proniciljivog uma. Često sam se pitao zašto je pristala da se uda za Solija, a još češće zašto je Vremečuvar dozvolio da ta dva slavna i nezamenjiva pilota sklope brak.
     Burgos Harša, sa svojim čekinjastim obrvama, snažnim vilicama i dugim crnim dlakama, koje su mu se povijale unazad iz nozdrva nalik na svinjsko rilo, priđe nam. "Čestitam, Malori. Oduvek sam mislio da ćeš uraditi nešto izuzetno - ali nisam ni u snu pomišljao da ćeš se zakleti na samoubistvo u toj nebuli koja se kolokvijalno naziva - a mogu dodati i sasvim neuko - Tranzistorski Entitet." Majstor istoričar žustro protrlja ruke i okrenu se mojoj majci. "Vidi, Mojra, istražio sam sve kanone i usmena predanja o Tihu, kao i sve običajne zakone, i sasvim je jasno - možda grešim, naravno, ali možeš li da se setiš da sam ikada pogrešio? - sasvim je jasno da je Malorijeva zakletva bila samo malo obećanje Lordu Pilotu, a ne zavet koji pilot daje svom Redu, a pogotovo ne svečana zakletva. U vreme kada se zavetovao da će se ubiti - i ovo ti je jedna finesa ali savršeno jasna - nije još bio položio zakletvu pilota, te prema tome zakonski još uvek nije bio pilot i nije mogao da daje zavet svoga Reda."
     "Ne razumem", rekoh ja. Iza svojih leđa sam čuo pevanje, šuštanje svile koja se tare o svilu i haotično brujanje hiljadu glasova koji razgovaraju. "Zakleo sam se u šta sam se zakleo. Kakve razlike ima u tome kome sam se zakleo?"
     "Razlika je u tome, Malori, što Soli može da te oslobodi zakletve, ako želi."
     Osetio sam nalet adrenalina u grlu i srce mi je zalepršalo kao uznemirena ptica. Pomislio sam na koje sve načine umiru piloti: umiru prelećući sa zvezde na zvezdu, mozgova uništenih od preduge simbioze sa svojim brodom, umiru od starosti, zalutali u lavirintima beskonačnog drveta mogućih puteva; supernove im krv i meso pretvaraju u plazmu, a vreme snova, predugačko vreme snova učini da ostanu zauvek zureći praznim pogledom u goruće zvezde; ubijaju ih vanzemaljci i ljudska bića, meteorska prašina ih mrvi u komadiće, oreoli plavih divovskih zvezda pretvaraju ih u uglevlje i ništavilo duboke vaseljene pretvara ih u led. Znao sam tada da uprkos svojih glupavih izjava da je slavno umreti među zvezdama nisam želeo tu slavu, i sve se u meni bunilo pri pomisli na smrt.
     Burgos nas ostavi i ode, a moja majka se obrati Justini. "Razgovaraćeš sa Solijem, je li? Znam da me on mrzi. Ali zašto bi mrzeo Malorija?"
     Udario sam petom svoje čizme o pod. Justina pređe kažiprstom duž jedne obrve i reče: "Soli je postao tako namćorast. Ovo poslednje putovanje ga je ubilo, i spolja i iznutra. Oh, razume se da ću razgovarati s njim, razgovaraću dok mi ne otpadnu usta, kao što uvek radim, ali bojim se da će on samo blenuti u mene onim praznim i bludećim pogledom i govoriti nešto nalik na 'Ako život ima smisla, odkud mi znamo da smo u stanju da ga otkrijemo?' ili, 'Najbolje je da pilot pogine dok je mlad, pre nego što mu surovo vreme ubije sve one koje voli.' Ne mogu, zaista ne mogu da razgovaram s njim kad je u takvom raspoloženju, i čini mi se da on misli da će postupiti veoma plemenito ako pusti Malorija da održi zakletvu i umre kao heroj, a možda zaista veruje da će Malori uspeti i želi da se ponosi njim - ne, zaista ne mogu da znam šta misli kad je onako utonuo u samog sebe, ali razgovaraću s njim, Mojra, razume se da hoću."
     Nisam se mnogo nadao da će Justina uspeti da razgovara s njim. Još davno, kad im je dozvolio da se venčaju, Vremečuvar ih je bio upozorio. "Surovo vreme, nećete moći da pobedite surovo vreme", rekao im je i bio je u pravu. Svi veruju da razlika u brzini starenja, alder, ubija ljubav, ali ja mislim da to nije sasvim tačno. Godine i sebstvo ubijaju ljubav. Postajemo sve više ono što zaista jesmo u sebi, i to svakog sekunda koji proživimo. Ako postoji nešto nalik na sudbinu, onda je to ovo: spoljno biće koje žudi i postepeno se osvešćuje u spoznaji istinskog sebstva, bez obzira na bol i strah - a uvek postoje bol i strah - bez obzira koliko ga to skupo stajalo. Soli, veran svojoj najsuštastvenijoj želji, vratio se iz jezgra sav zaokupljen potrebom da spozna značenje smrti i tajnu života, dok je Justina iste te mnogobrojne godine provela u Nikadiji, živeći i uživajući u životu: u ukusnim jelima i mirisu mora u sumrak (a, neki kažu, i u milovanjima svojih ljubavnika), kao i u svom beskonačnom trudu da ovlada skokovima valcera i usavrši svoje osmice na ledu.
     "Neću da Justina razgovara s njim", slagao sam.
     Majka nakrivi glavu i rukom mi dodirnu obraz, kao što je činila kad sam bio mali i imao temperaturu. "Ne budi lud", reče ona.
     Grupa mojih drugova pilota, koju je predvodio neverovatno visoki i mršavi Sonderval, raspršila se kao crni oblak provlačeći se između stručnjaka i napokon me okružila. Li Toš, Helena Črbo i Ričardes - mislio sam tada da su to najbolji piloti koji su ikada izišli iz Rese. Moja stara prijateljica, Delora vi Tout, vukla je rukom svoje plave pletenice dok se pozdravljala sa mojom majkom. Sonderval, koji je poticao iz jedne po svemu ugledne porodice blizu Solskena, ispravio je svih svojih osam stopa visine i rekao: "Hteo sam da ti kažem, Malori. Koledž se ponosi tobom. Zato što si sredio Lorda Pilota - izvinite Justina, nisam imao nameru da vas uvredim - a ponosimo se i tvojim zavetom. Za tako nešto je trebalo imati hrabrosti, to svi znamo. Želimo ti svako dobro na putovanju."
     Nasmešio sam se, jer Sondefval i ja smo oduvek bili najžešći suparnici u Resi. Zajedno sa Delorom i Lijem Tošom (i Bardom, kad je bio raspoložen), on je bio najpametniji među mojim drugovima pilotima. Sonderval je bio lukav momak i ja sam osetio više nego malo prekora u njegovom laskanju. Znao sam da on ne veruje da sam dovoljno hrabar da se zakunem da ću uraditi nemoguće; pre će biti da je znao da mi je moj bes najzad došao glave. Delovao je veoma samozadovoljno, verovatno zato što je mislio da se nikada neću vratiti. Ali, najzad, ti uzorni Solskeni su oduvek osećali potrebu da budu zadovoljni sobom, i zato su sebe odgajili da budu tako smešno visoki.
     Sonderval i ostali se izviniše i odlutaše opet u gomilu. "Malori je oduvek bio omiljen", primeti moja majka. "Bar među pripravnicima, ako ne i među majstorima."
     Nakašljao sam se i nepomično stao da zurim u bele trouglove na podu. Pevanje kao da je postojalo sve glasnije. Prepoznao sam melodiju jednog od Tekekovih herojskih (i romantičnih) madrigala. Istoga časa ispuniše me očajanje i lažna smelost. Onako zbunjen, stalno se kolebajući između lude hrabrosti i kukavičke nade da će me Soli razrešiti zakletve, podigoh malo glas i rekoh: "Majko, zakleo sam se u šta sam se zakleo; nema nikakvog značaja šta će Justina reći Soliju."
     "Ne budi lud", ponovi ona. "Ne dam da se ubiješ."
     "Ali ćeš dati da se osramotim."
     "Bolje sramota šta god da je to - nego smrt."
     "Ne", odvratio sam, "bolje smrt nego sramota." Ali, nisam verovao vlastitim rečima. U srcu sam bio spreman da radije prihvatim sramotu nego smrt.
     Moja majka nešto promrmlja sama sebi - bila je to jedna od njenih navika - nešto što je zvučalo kao: "Bolje da Soli umre. Onda ne bi pretrpeo ni jedno ni drugo. Ni smrt ni sramotu."
     "Šta si to kazala?" upitah ja.
     "Ništa."
     Onda baci pogled preko mog ramena i namršti se. Okrenuo sam se i video Solija, visokog i svečanog u svojoj crnoj, pripijenoj odori, kako se probija kroz more naroda. Vodio je za ruku prelepu skrajerku bez očiju. Odmah mi je pao u oči kontrast između belog i crnog: crna kosa joj je visila kao satenska zavesa preko leđa bele dugačke i lepršave haljine, a obrve su joj bile guste i crne na belom čelu. Kretala se polako i preterano oprezno, kao neka hladna, mermerna statua koja je iznenada - i nerado - oživela. Nisam mnogo obratio pažnju na njene krupne dojke i tamne, velike bradavice koje su se jasno videle kroz tanku svilu; pogled mi je prikovalo njeno lice, dugački, orlovski nos i pune, crvene usne, a iznad svega mračni ožiljci u šupljinama gde su joj nekada bile oči.
     "Katarina!" odjednom uskliknu Justina kad su se približili. "Moja draga kćeri!" Bacivši se skrajerki oko vrata, ona dodade: "Od kad te nisam videla!" Ostale su neko vreme zagrljene, a onda je Justina obrisala suzne oči nadlanicom svoje rukavice i rekla: "Malori, dozvoli da ti predstavim tvoju sestru od tetke, Damu Katarinu Ringes Soli."
     Pozdravio sam je, i ona je okrenula glavu u mom pravcu. "Malori", rekla je, "najzad. Dugo nam je trebalo da se upoznamo."
     Doživljavao sam trenutke kad vreme stane, kad osećam kao da ponovo doživljavam neki tek nejasno zapamćeni (ali bitni) trenutak u svom životu. Ponekad bi me krici galebova u zimu ili miris vlažnih morskih algi trenutno vratili u onu vedru i tako davnu noć, kada sam stajao sam samcit na pustoj i vetrovitoj obali Starnbergerzea i prepuštao se sanjarenju kako ću jednog dana ovladati zvezdama; ponekad je bila dovoljna i boja, recimo, iznenadni narandžasti prelaz sa klizoputa na živahni zeleni odsjaj klizoulice, pa da me prenese na neko drugo mesto ili u drugo vreme; ponekad ništa, ili bar ništa upadljivije od iznenadne oštre kosine sunčevih zraka usred zime i naleta ledenog morskog vetra. Ti trenuci bili su tajanstveni i divni, ali isto tako behu ispunjeni neobičnim značenjima i strahom. Skrajeri, naravno, uče da postoji jedinstvo sadašnjosti i tadašnjosti i vremena koje će tek doći. Za njih su, mislim, snovi o budućnosti i sećanje na vlastite doživljaje samo dva dela jedne jedine tajne. Ti, čudni i sveti muškarci i žene našeg Reda koji su sami sebe oslepili, veruju da, ako želimo da sagledamo budućnost, moramo gledati u prošlost. I zato, kad mi se Katarina nasmešila i kad su spokojni, slatki tonovi njenog glasa zatreperili u meni, znao sam da je ovo jedan od tih trenutaka kad se prošlost i budućnost stapaju u jedno.
     Iako sam znao da je nikada ranije nisam video, osećao sam kao da je celog života poznajem. Smesta sam se zaljubio u nju, naravno, ne onako kako se čovek zaljubi u drugo ljudsko biće, već kao što putnik-lutalica zavoli novi okean ili raskošni planinski vrh pod snegom koji je prvi put u životu ugledao. Doslovce sam zanemeo pred njenom smirenom lepotom, i zato sam izvalio prvu glupost koja mi je pala na pamet: "Dobro došla u Nikadiju."
     "Tako je, dobro došla", obrati se Soli svojoj kćeri. "Dobro došla u Grad svetlosti." U njegovom glasu odzvanjalo je poprilično sarkazma i gorčine.
     "Veoma dobro pamtim grad, oče." I trebalo je, jer ona je, isto kao i ja, bila rođena u njemu. Ali još je bila devojčica kad je Soli krenuo na svoj put u jezgro. Justina ju je tada odvela da odraste kod svoje babe u Lešou. Nije videla oca (i, pomislio sam, neće ga nikada više ni videti) dvadeset pet godina. Sve to vreme provela je u Lešou, u društvu žene koja je prezirala muški rod. Iako je imala razloga da bude ogorčena, nije to bila. Soli je bio ogorčen. Bio je ljut na samoga sebe zato što je napustio ženu i kćer, i bio je ogorčen zato što je Justina dozvolila, i čak podsticala Katarinu da postane skrajer. Mrzeo je skrajere.
     "Hvala ti što si se potrudila da doputuješ", reče joj Soli.
     "Čula sam da si se vratio, oče."
     "Da, tako je."
     Nastupila je mučna tišina, dok je moja porodica stajala nemo usred hiljadu veselo rastorokanih ljudi. Soli je besno gledao u Justinu, a ona mu je uzvraćala taj pogled, dok je moja majka krišom i povremeno bacala poglede na Katarinu. Mogao sam da pogodim da je ne voli, valjda zato što je bilo veoma očigledno da se meni dopala. Katarina mi se opet nasmešila i rekla: "Čestitam, Malori, na tvojoj... zato što ćeš otići da istražiš Entitet, baš si bio hrabar... svi se ponosimo tobom." Malo me je nervirala njena skrajerska navika da ne završi rečenicu, kao da njen sagovornik može da 'vidi' neizgovoreno i da stalno juri na talasima njenih brzih misli.
     "Da, čestitam", pridruži se i Soli. "Ali pilotski prsten ti je izgleda premali. Nadajmo se da tvoja pilotska zakletva neće biti prevelika za tvoj duh."
     Moja majka nakrivi glavu i uperi prst u Solijeve grudi. "A kakav je duh ostao? U grudima Lorda Pilota? Umoran, namćorast duh. Nemoj ti mom sinu pričati o duhu."
     "Hajde da onda razgovaramo o životu, hoćeš? Da, razgovaraćemo o životu: nadajmo se da će Malori dovoljno dugo poživeti da iskusi lepote života novoproizvedenog pilota. Da nam je pri ruci čašica viskija, nazdravio bih slavnim ali prekratkim životima glupih novopečenih pilota."
     "Lord Pilot", upade moja majka, "isuviše se ponosi vlastitim dugim životom."
     Justina uhvati Solija za mišicu i prinese svoje punačke, napućene usne njegovom uhu, šapćući mu nešto. On se naglo otrže od nje i dobaci mi: "Ti si verovatno bio pijan, a tvoj Lord Pilot je sigurno bio pijan, kad si se zavetovao. Zato, kako me je obavestila moja lepa žena, treba samo da oglasimo da je sve bila šala i da smo obojica siti te ludorije."
     Ispod svoje svilene odore osećao sam kako mi vreli znoj u potočićima curi niz bokove kad sam ga upitao: "I ti bi to učinio, Lorde Pilote?"
     "Ko zna? Ko zna šta ti je suđeno?" On se okrenu Katarini i zapita: "Jesi li mu pogledala u budućnost? Šta će biti s Malorijem? Hoće li izbeći svojoj sudbini? 'Umreti među zvezdama je najslavnija smrt' - tako je rekao Tiho pre nego što je sam nestao u Tranzistorskom Entitetu. Možda će Malori uspeti tamo gde je naš veliki pilot propao. Hoćemo li ga spasti njegove sudbine i slave? Kaži mi, lepa moja skrajerko."
     Sve oči su bile uprte u Katarinu, dok je mirno stajala i slušala šta joj govori Soli. Mora da je osetila kako zure u nju, jer zavuče ruku u džep svoje haljine, 'džep za skrivanje', u kojem skrajeri drže teglicu sa zacrnjujućim uljem. Kad je izvukla ruku, kažiprst joj je bio pokriven mašću toliko crnom da je upijala svu svetlost; izgledalo je kao da nema prst, kao da majušna crna rupa stoji na mestu na kojem bi trebalo da joj bude prst. Po običaju skrajera, mazala je uljem šupljine gde su joj nekada bile oči, premazujući ožiljke skrivajućim crnilom. Pogledao sam u te šupljine iznad njenih visokih jagodica; kao da sam bacio pogled kroz dva mračna, tajanstvena tunela u njenu dušu, tamo gde je trebalo da joj budu prozori. Gledao sam je samo trenutak i morao sam da skrenem pogled.
     Upravo sam se spremao da kažem svom sarkastičnom, oholom teči da ću uraditi ono na šta sam se zavetovao bez obzira šta on odluči, kad Katarina iznenada prsnu u zvonki, devojački smeh. "Malorijeva sudbina je njegova sudbina i ništa je ne može promeniti... Osim, oče, činjenice da si je ti promenio i da će uvek biti..." Tu je opet prsnula u smeh, i odmah potom nastavila: "Ali, na kraju, mi sami biramo svoju budućnost, razumeš?"
     Soli nije razumeo, a nisam ni ja, ni ostali. Ko može da razume paradoksalni, nervirajući govor skrajera?
     Upravo tog časa Bardo se progurao do mene i dao mi bubotak u leđa. Poklonio se Justini i nasmešio se, pre nego što je brzo skrenuo pogled. Bardo je - pokušavao je to da sakrije, ali nije mogao - osećao požudu prema mojoj tetki. Mislim da ona nije osećala isto prema njemu i nije baš sasvim odobravala njegovu drsku seksualnost, iako su, u suštini, na neki način bili slični: oboje su voleli da ugađaju telesnim prohtevima i nisu vodili računa o prošlosti, a još manje o budućnosti. Pošto sam ga predstavio Katarini, on se pokloni Soliju i reče: "Lorde Pilote, da li vam se Malori izvinio za svoje varvarsko ponašanje od sinoć? Nije? Dobro, onda ću vam se ja izviniti u njegovo ime, jer on je suviše ponosan da bi se izvinjavao, a samo ja znam koliko mu je žao."
     "Ponos ubija", odreza Soli.
     "Ponos ubija", ponovi Bardo, gladeći crni brk bridom svog palca. "Ubija, dabome! Ali odakle Maloriju taj ponos? Ja sam stanovao u istoj sobi s njim, dvanaest godina i ja znam. 'Soli pravi mapu zvezda u jezgru', govorio je. 'Soli je gotovo uspeo da dokaže Veliku teoremu'. Soli ovo, Soli ono - znate li šta mi je rekao kad sam mu kazao da je sišao s uma zato što traći vreme na vežbanje brzine? Kazao je: 'Kad je Soli postao pilot, pobedio je u trci pilota, tako ću i ja.'"
     Mislio je, naravno, na trku starih i novih pilota koja se održava svake godine, odmah posle saziva. Za mnoge od nas to je bio vrhunac Tihovih Svečanosti.
     Bio sam siguran da sam pocrveneo. Jedva sam mogao da izdržim da pogledam u svog teču kad je rekao: "Onda će sutrašnja trka biti veliki izazov. Niko me nije pobedio već..." Oči su mu se odjednom zamaglile i glas zadrhtao, jedva primetno, kad je nastavio: "Već dugo vremena."
     Proveli smo neko vreme raspravljajući o aerodinamici trkača. Ja sam smatrao da je niski odraz delotvorniji, ali je Soli ukazao na činjenicu da prilikom dugačke trke -kakva će biti ona sutrašnja - niski odraz brzo sagori mišiće slabina, i da se mora primeniti viši i sporoji.
     Razgovor nam se prekinuo kada su časolozi obučeni u crveno izmarširali na podijum i zauzeli svoja mesta pored Vremečuvara, po petorica sa svake strane. Zapevali su uglas: "Tišina, vreme je! Tišina, vreme je!" i u Dvorani je odmah zavladala tišina. Onda je Vremečuvar iskoračio napred i oglasio svoj poziv u potragu za Starijim Edama. "Tajna čovekove besmrtnosti", govorio je, "leži u našoj prošlosti i našoj budućnosti." Osetio sam kako Katarinino rame dodiruje moje i bio sam zaprepašćen (i uzbuđen) kada sam osetio kako mi njeni dugački prsti hitro i iz potaje stežu ruku. Slušao sam kako Vremečuvar ponavlja poruku koju je Soli doneo iz jezgra; slušao sam, i za trenutak bio sav u zanosu od snova o otkrivanju velikih stvari. Tada sam slučajno bacio pogled na Solijeve prazne i sumorne oči i prošla me je volja za velikim podvizima. Na svoj jednoumni način brinuo sam samo za jednu jedinu stvar: da ga sutra pobedim u trci pilota. "Moramo tragati za rešenjem tajne", nastavljao je Vremečuvar. "Ako budemo tragali, otkrićemo tajnu života i spasti se." U tom trenutku nije mi bilo nimalo stalo do spasonosne tajne. Jedno što sam želeo bilo je da pobedim tog gordog, osornog čoveka.

     Bio sam rešen da se vratim u svoju sobu i odspavam sve dok se sunce ne digne visoko iznad padina Urkela, ali prevideo sam uzbuđenje koje će izazvati Vremečuvarov poziv. Sobe u našem internatu - i, u stvari, čitava Resa - odzvanjale su od veselih uzvika i dozivanja pilota, pripravnika i majstora. I protiv moje volje, naša soba postala je poprište slavlja, koje je potrajalo cele noći. Čantal Astoret i Delora vi Tout stigle su u društvu trojice svojih prijatelja, tri neologa iz Lara Siga. Bardo je razdelio lule pune tulaša i orgije su počele. Bila je to luda, čarobna noć; noć kad su se drhtavim glasom izgovarali planovi da se stigne do Stare Zemlje ili da se ucrta na kartu Tihova nebula, da se ispuni naša zakletva da ćemo tragati za mudrošću na način koji odgovara našim pojedinačnim talentima i snovima. Ubrzo su i dve susedne sobe bile ispunjene modrim dimom i dupke nakrcane uzbuđenim pilotima i raznim drugim stručnjacima koji su čuli da je kod nas žurka. Li Toš, prijatan čovek sa sjajnim i živim bademastim očima, objavio je da ima nameru da dopre do sveta na kome žive vanzemaljci-volšebnici, Dargini. "Priča se da su oni izučili istoriju nebularnih mozgova", objasnio nam je. "Možda ću, kada se vratim, i ja imati dovoljno hrabrosti da se probijem u Entitet." Hideki Smit je odlučio da svoje telo izvaja u neprirodno, grubo obličje Fajola; otputovaće na jednu od njihovih planeta i pokušati da se izdaje za jednog od njih, u nadi da će saznati njihove tajne. Da ga ne bi drugi nadmašili, crvenokosi Kvirin je obećao da će otputovati na Agatangu, gde će pitati ljude nalik na kornjače - koji su već odavno prekršili zakon Civilizovanih svetova i razložili svoj lanac DNK, tako da su sada postali nešto više nego što su obični ljudi - pitaće mudre Agatangijance u čemu je tajna ljudskog života. Moram priznati da je bilo mnogo skeptika nalik na Barda, koji nisu verovali da Jeldre poseduju ma kakvu veliku tajnu. Ali i najveći skeptici među pilotima - Ričardes i Sonderval odmah čoveku padnu na pamet - žarko su želeli da iziđu u mnogostrukost. Za njih je potraga bila izvanredno opravdanje želje da postanu slavni.
     Oko ponoći moja sestra od tetke, Katarina, pojavi se na otvorenim spoljnim vratima. Kako je uspela onako slepa i sama samcata da nađe put kroz zamršene ulice sve do Akademije, nije htela da kaže. Sela je na pod pored mene, prekrštenih nogu. Flertovala je sa mnom na svoj prikriveni, skrajerski način. Mučilo me je pitanje zašto mi jedna starija i mudrija žena poklanja toliko pažnje, i mislim da je morala već shvatiti da je strahovito želim. Rekoh samom sebi da je ona pomalo zaljubljena u mene, iako sam znao da skrajeri često postupaju tako ne da bi zadovoljili svoje strasti, već da bi ispunili neku svoju upornu i tajnu viziju. Na mnogim varvarskim mestima, tamo gde je veština genetipizacije još u povoju, venčanje (ili ljubavna veza) između rođaka po drugoj liniji je zabranjeno. Nikad se ne zna kakva čudovišta mogu nastati od mešanja njihovih plazmi u zametku. Ali Nikadija nije bila jedno od takvih mesta. To što smo bili u tako bliskom srodstvu smatralo se tek nešto malo rodoskrvnim, a veoma uzbuđujućim.
     Razgovarali smo o onome što je ranije rekla Soliju o sudbini, naročito o mojoj sudbini. Glasno mi se smejala, dok mi je svlačila crnu kožnu rukavicu sa ruke. Nežno je pomilovala linije mog otkrivenog dlana i predskazala da će mi životni vek biti 'nemerljiv za ljude'. Pomislio sam da ima dobar smisao za šalu. Kada sam je upitao da li njene reči znače da će mi život biti veoma dug, ili smešno kratak, ona mi se okrenula sa onim prelepim, tajanstvenim osmehom kakav umeju da odglume skrajeri, i rekla: "Jedan trenutak beskonačan je za fotina, a jednom bogu se čini da sva naša vaseljena živi tek jedan tren. Moraš naučiti da ceniš trenutke koji su ti na raspolaganju, Malori." (Pred zoru me je podučila da trenuci seksualnog zanosa i ljubavi zaista mogu da se učine gotovo večitim. U to vreme još nisam znao da li da to čudo pripišem veštini da se vreme poništi, koju znaju skrajeri, ili da možda sve žene imaju takvu moć.)
     Bila je to, takođe, noć tužnih rastanaka. U jednom trenutku Bardo, suznih očiju koje su bile naelektrisane tulašem, povuče me u stranu od Katarine i reče: "Ti si mi najbolji prijatelj u životu, najbolji prijatelj u svačijem životu. I sada Bardo mora da te izgubi zbog jednog blesavog zaveta. Nije pošteno! Nepošteno je, i zato smo dobili mozgove, da smirujemo i da planiramo, da zaobilazimo i da podvaljujemo. Podvaliću smrti ako ti kažem ovo što ću ti reći. Neće ti se dopasti, moj hrabri, plemeniti prijatelju, ali evo: moraš pustiti Solija da sutra stigne prvi. On je nalik na mog oca, prepun gordosti i taštine, i strašno mrzi da ga neko pobedi. Ja umem dobro da procenim karaktere, i znam. Pusti ga da stigne prvi na cilj i on će tebe pustiti da povučeš zakletvu. Molim te, Malori, ako me makar malo voliš, pusti ga da pobedi u toj glupavoj trci!"
     Kasno sledećeg jutra, navukao sam svoju kamelaiku i otišao na doručak s majkom u jednu od kafana koje se protežu duž bulevara preko puta talasastog Vrta zumbula. "Danas ćeš se takmičiti sa Solijem, a sinoć nisi oka sklopio, je li? Evo, popij ovu kafu. To ti je farfara, prva klasa. Podučavala sam te strategiji još od tvoje četvrte godine, i ti da mi sinoć ne spavaš?"
     "Bardo misli da bi trebalo da pustim Solija da pobedi."
     "On je jedna debela budala. Zar ti to ne govorim već dvanaest godina? Misli da je pametan. A nije. Ja sam mogla da mu pokažem šta je pamet još kad sam imala četiri godine."
     Ona usu kafu iz krhkog plavog ibrika u mermernu šolju i gurnu je meni preko stola. Srkutao sam toplu, crnu kafu, potpuno nepripremljen za ono što mi je zatim rekla. "Možemo istupiti iz Reda", prošaptala je, nagnuvši glavu u stranu i bacivši krišom pogled ka dvojici majstora mehaničara koji su sedeli za susednim stolom. "Nova akademija, ona u Tri, znaš o čemu govorim, je li? Njima su potrebni piloti, dobri kao što si ti. Zašto da naš Red tiraniše disidente?"
     Bio sam toliko preneražen da sam prosuo kafu sebi u krilo, opekavši se po nozi. Piloti trgovačke flote Trie - ti podmukli, neetični materijalisti i gramzivci - već odavno su pokušavali da oslabe moć našeg Reda. "Ama, šta ti to govoriš, majko? Zar da postanemo izdajnici?"
     "Izdajnici Reda, da. Bolje ti je da ne održiš nekoliko nepromišljenih zaveta nego da izgubiš život koji sam ti dala."
     "Oduvek si gajila nadu da ću jednog dana postati Lord Pilot."
     "Možeš da postaneš i plemić među trgovcima. U Tri."
     "Ne, majko, to nikad."
     "Možda nisi znao da su izvesnim pilotima već nuđena osrednja imanja na Trii. Nekim programerima i kantorima takođe."
     "Ali niko nije prihvatio, je li tako?"
     "Za sada", odvrati ona i poče da dobuje prstima po stolu. "Ali među stručnjacima ima više disidenata nego što se zna. Neki istoričari, kao Burgos Harša, misle da je Red o krizi. I piloti. Odredba koja zabranjuje sklapanje braka je omrznuta gotovo isto toliko koliko je brak odvratan." Tu zastade da se nasmeje svojoj maloj šali, a onda produži: "U Redu ima više nereda nego što možeš i da sanjaš." Opet se nasmejala, kao da zna nešto što ja ne znam, i zavalila se u stolicu, čekajući.
     "Radije bih umro nego da odem u Triu."
     "Onda ćemo odleteti u Lešo. Baka će nas lepo dočekati, iako si ti mazgov."
     "Mislim da neće."
     Moja baba, koju nikada u životu nisam video, Dama Oriana Ringes, beše odgajila Justinu i moju majku - i Katarinu - upravo kako valja. 'Kako valja' u matrijarhiji Lešoa značilo je da su još u detinjstvu bile uvedene u ženske misterije i stroga pravila jezika. Tako, na primer, mušarci se preziru i zovu se 'bikovima', 'petlovima za borbu', ili, ponekad, 'mazgovima'. Želja koja se javlja između muškarca i žene naziva se 'bolesnom groznicom', a brak, što će reći brak izmedu dve osobe različitog pola, naziva se 'živim paklom'. Visoke Dame, među kojima je moja baba po položaju bila jedna od najviših, užasavajući se i na samu pomisao da muškarci mogu biti bolji piloti od žena, osnovale su i plaćaju najelitniju školu našeg Reda. Tako se dogodilo da su moja majka i Justina, pre mnogo godina stigavši u Borju a da nikada pre toga nisu videle nijednog muškarca, bile pogođene - a, u slučaju moje majke, mržnjom - što takva mlada živinčad kao Lajonel i Soli postižu bolji uspeh iz matematike od njih dve.
     "Dama Oriana", primetih ja, "ne bi učinila ništa što bi osramotilo Matrijarhiju, zar ne?"
     "Slušaj me. Slušaj! Neću dozvoliti da mi Soli ubije sina!" Reč 'sin' izgovorila je sa tako strahovitim očajanjem da sam bio primiran da je pogledam, iako je briznula u plač i stala da jeca. Nervozno je izvukla kosu ispod kožne trake kojom je bila vezana u punđu i obrisala lice vlastitim sjajnim vlasima. "Slušaj, slušaj", nastavi ona. "Taj sjajni Soli vraća se iz mnogostrukosti. Sjajan kao i uvek, ali ne toliko sjajan kao što se čini. Nekad sam ga tukla. U šahu. Od četiri partije dobijala sam tri, pre nego što je prestao da igra sa mnom."
     "Šta hoćeš time da kažeš?" upitao sam.
     "Naručila sam ti hleb", reče ona umesto odgovora, podignuvši ruku i mahnuvši sluzi-robotu. Dokotrljao se do stola i stavio pred mene korpicu toplog crnog hleba, sa rskavom korom. "Jedi taj hleb i pij svoju kafu."
     "Ti ništa ne jedeš?"
     Za doručak je obično jela hleb; kao i njene sestre u Lešou, nije jela hranu životinjskog porekla, čak ni posebno obrađeno meso koje su svi u gradu jeli sa zadovoljstvom.
     Dohvatio sam jednu od malih, ovalnih vekni i zagrizao; bila je izvanredno ukusna. Dok sam žvakao tvrdi hleb, ona je uzela jednu čokoladnu kuglicu iz činije pred sobom i ubacila je u usta.
     "Šta ako uspem, mama?" upitah je. Ona brzo strpa još tri čokoladne kuglice u usta, netremice zagledana u mene.
     Odgovor joj se jedva mogao razumeti, brbotanje reči probijalo se kroz usta ispunjena kašom polurastopljene čokolade. "Ponekad mi se čini da je Soli u pravu. Moj sin je budala."
     "Uvek si govorila da veruješ u mene."
     "Verujem; ali ne slepo."
     "Ali zašto bi to bilo neizvodljivo? Entitet je nebula ista kao i sve druge; usijani gasovi, međuzvezana prašina, nekoliko miliona zvezda. Možda je puka slučajnost što su se Tiho i drugi izgubili u njoj."
     "Jeres!" uzviknu ona, prepolovivši dugačkim noktima jednu čokoladnu kuglicu. "Zar te nisam naučila ničem boljem? Ne dam da upotrebljavaš tu reč. Nije to slučajnost. To je ubilo Tiha. To je bila Ona."
     "Ona?"
     "Entitet. To ti je mreža od milion isprepletenih bioračunara, od kojih je svaki velik kao mesec. Ona upravlja materijom. Ona raspolaže energijom. Ona krivi prostor kako se Njoj dopadne. Zna se da je mnogostrukost u Njoj čudna, grozna i složena."
     "Zašto je nazivaš 'Ona'?"
     Moja majka se osmehnu. "Zar da najveću inteligenciju, najsvetiji život univerzuma zovem 'On'?"
     "Pa šta je onda Silikonski Bog?"
     "Pogrešno su ga nazvali. Neki od starijih eshatologa, koji su još delili suštastvo na muško i žensko. Trebalo je da ga nazovu 'Silikonska Boginja'. Veseljena rađa život; suština veseljene je žensko."
     "A šta su muškarci?"
     "Oni su skladišta sperme. Jesi li proučavao mrtve jezike Stare Zemlje, kao što sam te molila? Nisi? Pa, postoji jedan romanski izraz: instrumenta vocalia. Muškarci su oruđe koje poseduje glas. Zaista, veličanstveno oruđe. I glasovi su im ponekad produhovljeni. Ali bez žena, oni su niko i ništa."
     "A žene bez muškaraca?"
     "Matrijarhija Lepoa je osnovana pre pet hiljada godina. Još nema nijedne patrijarhije."
     Ponekad mi se činilo da bi moja majka morala da bude istoričar ili pamtilac. Uvek je izgledalo da zna tako mnogo o prastarim narodima, jecima i običajima, ili bar toliko da uvek preokrene diskusiju u svoju korist.
     "Ja sam muškarac, mama. Zašto si izabrala da imaš muško dete?"
     "Ti si glupavo muško dete."
     Uzeo sam veliki gutljaj kafe i glasno se zapitao: "Kako li se oseća jedan muškarac kad razgovara sa boginjom?"
     "Opet trabunjaš", primeti ona, a onda dodade: "Donela sam odluku za nas oboje. Idemo u Lešo."
     "Ne, mama, neću da budem jedini muškarac među osam miliona žena, koje lukavstvo cene više od vere."
     Ona tresnu šolju za kafu o sto. "Onda idi svome rodu. Sa Solijem. I zahvali majci svoje majke što ju je naučila da bude lukava."
     Ja sam netremice gledao u nju, isto kao ona u mene. Dugo smo se tako ljutito gledali. Kao što bi uradio neki majstor ketik, pokušao sam da pročitam istinu iz treptaja svetlosti koja se odbijala od njenih sjajnih zenica i iz načina na koji su joj bila stisnuta široka usta. Ali jedina istina koja je doprla do mene bila je već stara i poznata istina: mogao sam da pročitam s njenog lica taman onoliko koliko sam bio u stanju da pogodim budućnost.
     Iscedio sam poslednje kapi kafe iz šolje i dodirnuo majčino čelo. A onda sam izišao da se utrkujem sa Solijem.

     Trka Hiljadu pilota ne smatra se nečim ozbiljinim. (Niti je ikada hiljadu pilota učestvovalo u njoj.) U osnovi, to je pomalo smešno nadmetanje starih pilota sa novima, simbolični obred inicijacije. Majstori piloti - obično ih je oko stotinak - okupe se ispred Dvorane starih pilota, i do mile volje ispijaju krigle vrelog kvasa ili druga slična pića, sve vreme tapšući jedan drugog po ramenima ili pljeskajući rukama da bi se uzajamno ohrabrili dok se deru i podsmevaju manjoj skupini novih pilota. Tog popodneva, gomile u sjajno krzno obučenih akademika, visokih stručnjaka i iskušenika ispuniše zaleđeno dvorište ispred koledža Resa. Zvončići su cilikali na vetru i pripravnici su zviždali građanima dok su ovi dizali ruke u rukavicama da bi se ilegalno kladili na trkače. Sa stepenica Dvorane razlegali su se zvuci fanfara i šakuhakija. Visoki, oštri tonovi činili su mi se kao bolno preklinjanje, puno očajanja i zlih slutnji, potpuno u neskladu sa veseljem svuda oko nas. Bardu se, takođe, muzika morala činiti neprikladnom, jer mi je prišao dok sam noktom palca proveravao oštrice svojih klizaljki. "Mrzim mističnu muziku", reče on. "Nagoni me da sažaljevam čitavu vaseljenu i budi u meni izvesna druga osećanja koja radije ne bih budio. Za mene su rog i bubnjevi. Uzgred budi rečeno, malecki, hoćeš da ti dam malo ognjene trave da ti krv propeva?"
     Odbio sam njegove crvene kristale, kao što je mogao i da očekuje od mene. A onda je glavni sudija trke - na svoje iznenađenje video sam da je to Gurgos Harša, koji se teturao na svojim klizaljkama jer se, bez sumnje, nalivao kvasom još od jutarnjih priprema - pozvao obe skupine trkača na start. Okupili smo se duž šarene crveno-bele linije na mestu gde su manje klizoulice izlazile na beli led, na kraju dvorišta našeg koledža. "Imao sam nešto važno da vam kažem, ali sam zaboravio", doviknuo nam je. "Da li se sećate da sam ikada nešto zaboravio? Dakle, šta sam ono hteo da kažem? Zar je važno? Pa, piloti moji, nemojte zalutati i da mi se što pre vratite." On pruži šaku, da iz ruku jednog iskušenika dohvati belu zastavicu kojom će dati znak, i uspe da uplete belu tkaninu sebi oko ruke. Iskušenik mu utisnu kratku drvenu dršku u raširenu šaku, i on mahnu zastavicom gore-dole ispred svog lica. Trka je počela.
     Pomenuću samo ponešto što se tog dana događalo na ulicama moga Grada, jer zbog neobične prirode i pravila trke, to je sve što jedan pilot može da uradi. Pravila su jednostavna: pilot može da izabere bilo koji put kojim će proći kroz sva četiri kvarta u gradu, pod uslovom da usput ne propusti nijednu od kontrolnih tačaka, kao što je, recimo, Rolov prsten u Četvrti Inostranaca, ili Hofgarten, između Zoološkog vrata i Pilotske Četvrti. Po teoriji, najpametniji i najdovitljiviji pilot će pobediti, onaj koji je najbolje zapamtio ulice i prečice u našem gradu. U praksi, pak, brzina je, u najmanju ruku, isto toliko važna koliko i pamet.
     Bardo zaurla i otisnu se na klizaljkama, gurajući se kroz skupinu majstora pilota koji mu behu preprečili put. (Takvo guranje, treba da dodam, dozvoljeno je pod uslovom da je pilot prethodno viknuo da ih upozori.) Plavokosi Tomot, koji je jurio iz sve snage, dugim odrazima, gotovo je pao kad ga je Bardo munuo laktom u rame. Bardo još viknu: "Prvi među jednakima!" i zamače iza okuke klizoulice.
     Sustigli smo ga kod Ružičaste utrobe, gomilice niskih kućeraka na zapadnoj ivici Rese, gde su se nalazili tankovi u kojima smo proveli lebdeći, popriličan deo svojih pripravničkih godina. Klizao je grčevito u trenutku kad smo ga mimoišli. Bio je skinuo kapuljaču svoje kamelaike sa preznojene glave. "Prvi... među... jednakima", prošištao je, dahćući. "Bar... četvrt... milje."
     Na zapadnoj kapiji Akademije smo se rasturili. Petnaest pilota je skrenulo na najjužniju narandžastu klizoulicu, koja je vodila ka Putu, dok je osam majstora pilota i šest pilota - među njima Soli i ja - izabralo jednu manju klizoulicu kroz osvetljeni Stari grad, da bi izbegli gužvu glavnih saobraćajnica. I tako se nastavilo. Nebo iznad naših glava bilo je tamnoplavo, vazduh zgusnut i hladan. Ispred mene su Solijeve čelične klizaljke glatko strugale po ledu, a dovikivanje i smeh posmatrača koji su se iskupili duž uskih ulica delovali su poput žive muzike. Nisko sam se sagnuo i skrenuo, stavivši desnu ruku na leđa, i odjednom sam bio sam.
     Video sam ostale pilote samo nekoliko puta dok je trajala trka. Nisam želeo da napravim lažnu analogiju između ulica Nikadije i staza koje vode kroz mnogostrukost, ali ipak nisam mogao da se oduprem razmišljanju o njihovoj sličnosti: nagli prelazak sa hladnih, mračnijih, crvenih sporednih klizoulica na širi klizoput, a potom na jarko osvetljeni Put, bilo je kao preletanje sa zvezde na zvezdu, odnosno kao padanje iz mnogostrukosti u sjajnu svetlost koja okružuje zvezdu. Kao što neki pilot daleko od našeg Grada ulazi u raskrsnicu puteva ili drvo odluke, gde mora izabrati pravi put ili poginuti, tako smo i mi, trkači, morali svoja sećanja na gradska raspuća da upoređujemo sa stvarnošću zamršenih čvorova klizobulevara i klizoulica, ili da izgubimo trku. I ako se za vreme sna kaže da je najznačajnije i najprijatnije od svih pilotovih umnih stanja, onda je zanos, koji izazivaju sveži vetar i pažljivo usredsređeni pogled, ono što mi osećamo, bar za vreme prvih pet milja, ako ne i duže. I zato, kad sam prošao kroz kontrolnu tačku Zimskog Prstena, duboko u Četvrti Inostranaca, i ugledao Solija i Lajonela deset jardi ispred sebe, a ostale trkače kako kližu ulazeći u ledeni prostor iza mene, imao sam još dovoljno daha i poleta da viknem: "Pet milja sam samcit po ulicama Grada, i evo gde smo se opet sreli, kao da se okrećemo oko nepomičnih tačaka zvezde."
     Kada se Soli okrenuo da mi odgovori, video sam da su mu crte lica skupljene u masku žestoke koncentracije. Disao je duboko, i dobacio mi: "Čuvaj se da zvezda ne eksplodira!" Istog časa je nestao, skrenuvši u jednu od manjih klizoulica koje su izlazile na opasnu Ulicu krijumčara.
     Nisam ga sustigao gotovo do kraja trke. Zaokružio sam oko prskajućeg Srebrnog gejzira u Zoološkom vrtu, gde su Prijateljice ljudi Fravaši i još dve vrste vanzemaljaca koje nikada nisam video posmatrali neobični prizor koji smo im pružali. Na Severnom Prstenu kontrolor trke je viknuo: "Soli prvi, sto jardi za njim Kilirand, sto pedeset jardi za njim Ringes, sto..." Potom, na velikom krugu ispred Hofgartena, gde se Staza ukršta sa Putom, čuo sam: "Soli prvi, pedeset jardi za njim Ringes, tri stotine jardi za njim Kilirand..." I tako se nastavilo. Na poslednjoj kontrolnoj tački, koja je bila u Četvrti Pilota, ugledao sam svog teču samo dvadeset jardi ispred sebe. Znao sam da ga neću ponovo videti dok ne uđem u dvorište Rese, da me Burgos Harša proglasi pobednikom.
     Prevario sam se.
     Klizao sam po Stazi u pravcu zapada, lukavo - bar tako sam verovao - vraćajući se kroz severni kraj Starog Grada, tako da mogu prečicom, malim klizosokakom koji sam znao, da stignem tačno pred severnu kapiju Akademije. Plavi led bio je zakrčen iskušenicima i drugima koji su na neki način pogodili da bi neki trkači mogli izabrati baš taj, ne baš mnogo verovatni pravac. Dok sam čestitao samom sebi i već zamišljao kako mi Burgos veša na grudi dijamantsku medalju pobednika, krajičkom oka spazio sam crnu mrlju u gužvi klizača ispred sebe. Gomila se malo razredila i preda mnom je bio Soli, mirno se otiskujući na svojim klizaljkama, sasvim blizu crvene linije koja je odvajala stazu za klizače od staze za saonice. Upravo sam se spremao da mu doviknem svoj izazov, kada iza leđa začuh nečije grubo cerekanje. Osvrnuo sam se, ne prekidajući svoj obraz, i ugledao dva čoveka sa crnim bradama - dva prikradača, kako sam zaključio po upadljivom kroju njihove krznene odeće - kako muvaju jedan drugog laktovima, hvataju se za ruke i naizmenično povlače jedan drugog napred. Bili su isuviše odrasli, a i ulica je bila isuviše zakrčena, da bi se mogli igrati sudaranja. Trebalo je odmah to da primetim. Ali umesto da to učinim, završio sam svoj odraz jer sam imao nameru da Solija ne upozorim kada ga budem mimoilazio. Iznenada onaj krupniji prikradač nalete na Solijeva leđa i odbaci ga preko sigurnosne linije na stazu za saonice. Odjednom se začu tutnjava ogromnih crvenih sanki, dok se on teturajući održavao na klizaljkama, ispruženih ruku. Izveo je očajničku igru da bi izbegao oštri vrh saonika, i odjednom se našao na zemlji. Saonice proleteše pored njega u desetini sekunde. (Iako je izgledalo kao godina.) Prekoračio sam preko sigurnosne linije i izvukao ga natrag na stazu za klizače. Odgurnuo me je sa iznenađujućom snagom za nekoga ko umalo nije bio proboden šipkom saonika. "Ubico", dobacio mi je, i stenjući pokušao da stane na noge.
     Upozorio sam ga da ga je gurnuo prikradač a ne ja, ali on reče: "Ako i nisi bio ti, bio je to plaćeni ubica tvoje majke. Ona me mrzi zato što misli da te neću osloboditi zakletve. I iz drugih razloga."
     Pogledao sam krug ljudi koji su stajali iznad nas. Nigde nije bilo traga dvojici crnobradih prikradača.
     "Ali nije u pravu što me mrzi. Nije, Mojra."
     Uhvatio se za bok i zakašljao se. Krv je potekla u tankom mlazu iz njegovog dugog nosa i otvorenih usta. Pozvao je rukom jednu iskušenicu u blizini, koja nam je uplašeno prišla. "Kako se zoveš?" upitao ju je.
     "Sofija Din, sa Broda, Lorde Pilote", odgovorila je lepuškasta devojka.
     "Onda", reče on, "tvoj Lord Pilot u prisustvu svedoka Sofije Din oslobađa Malorija Ringesa njegovog zaveta da će se probiti u Tranzistorski Entitet."
     Ponovo se zakašljao, poprskavši sićušnim crvenim kapljicama Sofijinu belu jaknu.
     "Mora da si polomio rebra", rekoh. "Za tebe je trka završena. Lorde Pilote."
     On me ščepa za ruku i privuče me k sebi. "Da li je?" upita. Zakašlja se opet, odgurnuvši me od sebe, i nastavi da kliza u pravcu Akademije.
     Ostao sam još za trenutak, zagledan u kapljice krvi koje su progorevale sićušne rupe u plavom ledu. Nisam mogao da poverujem da je moja majka poslala ubice na Solija. Nisam mogao da shvatim zašto me je oslobodio zaveta.
     "Jesi li dobro, Pilote?" zapita Sofija.
     Nisam bio dobro. Iako mi je život bio spasen osećao sam mučninu u stomaku i bio sam potpuno smlavljen. Odjednom sam se zakašljao i povratio komadić crnog hleba ogrezao u crnu kafu i žuč.
     "Pilote?"
     Sofija zažmirka svojim bistrim plavim očima, pod iznenadnim naletom vetra koji je i meni prodirao kroz odelo kao nož, a u mom umu pojavi se saznanje, potpuna i čvrsta izvesnost da ću održati zavet Soliju i zakletvu svome Redu po svaku cenu. Svi mi, shvatio sam, na kraju ćemo se naći licem u lice sa smrću i propašću. Samo što je meni suđeno da to učinim pre većine drugih ljudi.
     "Pilote, da pozovem sanke?"
     "Ne, završiću trku", rekoh ja.
     "Puštaš ga da odmakne.
     To je bilo tačno. Bacio sam pogled niz Stazu u trenutku kada je Soli zaokretao u žutu ulicu koja je vodila do moje tajne prečice ka zapadnoj kapiji.
     "Ne sekiraj se, dete", dobacih joj, otiskujući se. "Povređen je i sve ga boli i kašlje krv. Stići ću ga pre nego što stigne na pola puta do Borje."
     Opet sam pogrešio. Iako sam sekao led svojim klizaljkama što sam brže mogao, nisam uspeo da ga stignem kada smo prolazili mimo tornjeva Borje, i nisam ga sustigao ni kada smo zaokružili oko kule Vremečuvara; nisam ga uopšte sustigao.
     Vetar mi je hujao oko ušiju poput zimske oluje dok smo ulazili u dvorište Rese. Gomila je urlala, Burgos Harša vitlao je zelenom pobedničkom zastavicom, a Leopold Soli, jedva pri svesti i toliko krvareći iz razderanih pluća da je sekač kasnije morao da mu upumpa plazmu u vene, pobedio me je za deset stopa.
     Mogao je, vala, i za deset svetlosnih godina.









3. KULA VREMEČUVARA
     Moja teorija ima za cilj da ustanovi jednom zauvek sigurnost matematičkih metoda. ... Sadašnje stanje u kome stalno nailazimo na paradokse ne može se trpeti. Zamislite, definicije i deduktivni metodi koje svi uče, podučavaju njima druge i koriste ih u matematici vode u apsurd! Ako je matematičko mišljenje netačno, gde ćemo onda naći istinu i sigurnost?

     Dejvid Hilbert, kantor iz Veka mašina, iz dela O beskonačnom.

     Dani koji su usledili nakon trke i gotovo ubistva Leopolda Solija brzo su prolazili. Vedro, suvo i sunčano vreme ustupilo je mesto naslagama snežnog praha duboke zime, koji je bez prestanka zasipao klizoulice, stalno praveći posla zambonijima. Oni što zamalo nisu postali Solijeve ubice nikada nisu uhvaćeni. Iako je on do kraja iskoristio sve izvore Reda, a Vremečuvar poslao špijune da prisluškuju na vratima kuća i vire kroz prozore (ili, već, što god da je njihov posao), našem Lordu Pilotu više ništa nije preostalo već samo da besni i zahteva da moja majka bude izvedena pred akašike. "Ogolite joj mozak!" grmeo je na zboru pilota, "pokažite javnosti sve njene spletke i laži!" Uglavnom zahvaljujući njegovom ogromnom ugledu, piloti, od kojih su mnogi postali zreli ljudi i položili zakletvu dok je on bio na svom dugom putovanju, glasali su da se nad mojom majkom sprovede istraga.
     Četvrtidana, ona se podvrgla ispitivanju Nikolosa Starijeg. Pomoću svojih računara naslikao joj je mozak tako živo, kao da je freska Fravašija. Ali debeljuškasti, mali Lord Akašik, obznanio je da u njoj nije pronašao nikakva sećanja da je smerala da ubije Solija.
     Te noći, u svojoj kućici od cigala u Pilotskoj četvrti, rekla mi je: "Soli je preterao! Nikolas je obnarodovao moju nevinost. I šta Soli na to kaže? Kaže: 'Poznato je da matrijarsi Lešoa raspolažu drogama koje mogu da unište određena sećanja.' Unište! Kao da bih ja uništila deo svog mozga?"
     Znao sam koliku dragocenost za moju majku predstavljaju dve milijarde neurona od kojih se sastoji njen mozak. Nisam verovao da je ona, poput pripadnika sekte afazičara koji to često rade, uzela neki afagenik da uništi ćelije memorije; ali s druge strane, nisam mogao da verujem ni da je nevina, pogotovo ne nakon onoga što mi je rekla na sam dan trke. (Čak i pod pretpostavkom da je upotrebila takvu drogu, nisam tek tako mogao da je pitam da li jeste. Priroda mikrolezija na mozgu je takva da se ona neće sećati ni svog zločina, niti činjenice da je uništila sećanja na njega.) Bio sam besan i glas mi je podrhtavao kad sam je upitao: "Kako si uspela da sludiš Lorda Akašika?"
     "Zar moj rođeni sin da sumnja u mene?" upita ona, umorno sručivši leđa uz zid od cigala svoje spavaće sobe. "Kako samo mrzim Solija! Lord Pilot se vratio. Da mi oduzme najmilijeg. I zato sam otišla kod Vremečuvara. I slagala sam, da, priznajem, slagala sam. Molila sam ga da traži od Solija da te oslobodi zaveta."
     "I Vremečuvar te je poslušao?"
     "Vremečuvar misli da je lukav. Ali ja sam mu rekla da ćemo otići u Triju. Da postanemo trgovački piloti, ako ne bude razgovarao sa Solijem. Vremečuvar misli da je neustrašiv, ali boji se tog skandala."
     "Zar si mu tako rekla? Sigurno misli da sam ja najgora kukavica."
     "Koga je briga šta on misli? Spasla sam te, to je jedino važno. Od glupe smrti."
     "Ni od čega me ti nisi spasla", dobacih joj, polazeći prema vratima. "I nikada više da nisi slagala u moje ime, majko."
     Rekao sam joj da sam rešio da održim svoj zavet, ona je briznula u plač. "Kako samo mrzim Solija!" rekla je, otvarajući izlazna vrata. "Još ću mu ja pokazati kako se mrzi."
     Sledećih nekoliko dana proveo sam u završnim pripremama za putovanje. Obratio sam se za savet eshatolozima i drugim stručnjacima, nadajući se da ću dobiti bar neke podatke o prirodi i svrsi potojanja tog nemogućeg bića koje se zove Tranzistorski Entitet. Burgos Harša mi je rekao da je Rolo Galivar otkrio prve megamozgove i da je verovao da su oni bića iz neke druge galaksije. "U apokrifima prvog Vremečuvara zapisano je da se Silinkonski Bog pojavio u nebuli Eta Karina, pred kraj Vekova Seoba. I u hronikama Tisandera Opreznog nailazimo na slične tvrdnje. Ali zar su ti izvori ikada bili pouzdani, pitam te? U Tihovoj istoriji, Reina Ede smatra da su megamozgovi evoluirali iz semena Jeldra, kao uostalom, i homo sapiens. U šta od toga da verujem? Ni sam ne znam u šta verujem."
     Kolenija Mor je mislila da su Jeldre, pre nego što su stopile svoje svesti sa neobično izvitoperenim vremeprostorom jednostrukosti jezgra, morale biti veoma nalik na Tranzistorski Entitet. "A što se tiče svrhe postojanja Entiteta, pa to je, u krajnjoj liniji, svrha postojanja svega živog - da postane svesno samog sebe." Dugo smo razgovarali i ja sam joj rekao da mnogi mlađi piloti poriču da život uopšte ima svrhu. Gledala me je svojim užasnutim sitnim očima i uzviknula: "Jeres! Zar opet ta prastara jeres!"
     Naravno, nisam bio jedini koga su pozvali u potragu. Sav naš Red kao da se zapalio od sna da će pronaći Solijeve Starije Ede. Zaista, šta je tajna čovekove besmrtnosti? "Otkrij zašto te proklete zvezde eksplodiraju", rekao je Bardo, "i otkrićeš tu tajnu." Naravno, ja sam bio pragmatičar i moj um se nije često bavio ezoteričnim problemima. Bilo ih je koji su verovali da je tajna eksplodirajućeg Vilda samo prvi deo Starijih Eda. (Premda ključni deo.) Gde da tražimo tu tajnu? Zašto je već odavno nismo otkrili? Maštari, mislioci i piloti - mnogi od nas - osećali su da smo uprkos tri milenijuma provedenih u prikupljanju znanja, koliko je utrošio naš Red, po svoj prilici prevideli neku značajnu, ključnu stvar. Istoričari su molili Vremečuvara da im dozvoli da odu iz Nikadije i da pretraže biblioteke na Ksandriji, ne bi li našli rešenje tajne. Neologisti i semantičari su se zatvorili u svoje kule od slonovače, usredsredivši se na stvaranje i otkrivanje novih jezika, izgubljeni u svom ubeđenju da će se tajna Starijih Eda - i svake druge mudrosti - pronaći u rečima. Pripovedači su ispredali svoja izmišljanja, za koja su tvrdili da su stvarna kao ma koja stvarnost, i objavili da su Starije Ede ono što mi sami stvaramo. Ko je smeo da kaže da nisu u pravu? A piloti! Moji hrabri drugovi piloti: Ričards i Sonderval, krenuli su u mnogostrukost, tragajući za nestalim planetama i neobičnim, novim rasama vanzemaljaca. Tomot i stotinu drugih majstora pilota pokušali su da naprave mapu Vilda, dok je Lajonel smišljao još jedan plan da pronađe Staru Zemlju. Čak je i kukavički Bardo bio spreman da putuje, pa makar u pitanju bila samo njegova vlastita, privatna ekspedicija na Ksandriju, ako ne već nešto opasnije. Iako nekolicina ciničnih stručnjaka, poput moje majke, nije imala nameru da svoje živote izloži opasnosti zarad tog sna, bilo je to uzbudljivo vreme - šta više, doba slave koje nikada više nećemo doživeti.
     Dan uoči mog odlaska, na dan žestokih, iznenadnih naleta jakog vetra i ujedajućeg ledenog praha, Vremečuvar me je pozvao u svoju Kulu. Dok sam klizao između tamnosivih zgrada koje su stajale između Rese i velikog tornja, drhtao sam ispod svoje tanke kamelaike. Zažalio sam što nisam namazao lice, a takođe i što nisam stavio masku da se suprotstavim ledenom vetru. Biće neprikladno, gotovo prestup, pomislio sam, da se pojavim pred Vemečuvarom sa mrljama bele, smrznute kože na licu. Ali bilo je sasvim dovoljno da uđem u toplu Kulu, čak sasvim dovoljno da nestrpljivo sačekam u predsoblju ispod vrha Kule dok sam čizmama nestrpljivo toptao po crvenom ćilimu i čekao na majstora časologa da najavi moj dolazak.
     "Očekuje te", reče napokon časolog glasom gotovo bez daha od trčanja uz i niz stepenice Vremečuvarevog stana. "Pazi", dodade on, "danas je loše raspoložen." Potom me provede preko kružnih stepenica u kružno svetilište kule u kojem je Vremečuvar stajao i čekao me.
     "Dakle, Malori", obrati mi se on, "pilotski prsten sasvim pristaje tvojoj ruci, a?"
     Vremečuvar je bio čovek sumorna lica sa debelom grivom bele kose koja je neočekivano izbijala iz njegove sparušene kože. Uglavnom je izgledao veoma star, iako niko nije tačno znao koliko. Kad bi se namrštio, što je često činio, mišići njegovih obraza bi se ispupčili kao čvorovi drveta. Vrat mu je bio debeo i na njemu su se jasno ocrtavale tetive, a takav je bio i ostatak njegovog krupnog, koščatog tela. Stajao sam u prostranoj, dobro osvetljenoj sobi, i on me je netremice gledao, kao što je uvek radio kada bih dolazio da ga posetim. Oči su mu bile crne i nedokučive, nalik na dva komada tek ohlađene lave utisnuta u njegovu lobanju; bile su vatrene, nemirne, ljutite i pune bola.
     "Koliko bi trebalo da te ubiju?" upitao me je.
     Mišići na njegovim golim nadlakticama grčili su se i opuštali, grčili i opuštali. Jednom, dok sam još bio iskušenik, kad mi je pokazivao poluga-zahvate, smrtonosne zahvate i druge veštine rvanja, imao sam priliku da vidim njegovo moćno telo ispod dugačke crvene haljine koju je uvek nosio. Grudni koš i noge bili su mu izbrazdani ožiljicima; tanka mreža tvrdih, belih ožiljaka, zamršenija od klizoulica u Četvrti Inostranaca, počinjala mu je na vratu, vijugala kroz guste, bele dlake na telu i spuštala se niz slabine i mišićave noge sve do stopala. Kad sam ga zapitao otkud mu toliki ožiljci, rekao je: "Mnogo treba da me ubiju, vidiš."
     Mahnuo mi je rukom da sednem na jednu izrezbarenu drvenu stolicu koja je bila okrenuta prema južnom prozoru. Iz njegove Kule, monolita belog mermera, uvezanog po neverovatnim cenama iz Uradeta, mogla se videti cela Akademija. Na zapadnoj strani videli su se granitni i bazaltni svodovi koledža za stručnjake, Uplisa i Lara Sig; na severu su se nalazi gusto zbijeni tornjevi Borje, a pogledavši na jug, u pravcu Urkela, ugledao sam svoju dragu Resu. (Moram napomenuti da su prozori Kule napravljeni od jedinjenja silikona i kalcijum i natrijum oksida, od materijala koji Vremečuvar naziva staklom. Taj materijal je veoma krt i lako se lomi kad snažni vetrovi zimskog proleća zaurlaju preko Stanbergerzea. Ipak, Vremečuvar koji obožava starinske stvari tvrdi da kroz staklo prodire u kuću čistija svetlost nego kroz svetlić, koji se upotrebljava na svim građevinama Civilizovanih svetova.)
     "Čuješ li otkucavanje, Malori, moj hrabri, luckasti, mladi pilote? Vreme - otkucava, leti, zakrivljuje se, širi se, skuplja i ubija, i jednog dana za svakoga od nas, bez obzira šta mi preduzimali, ono staje. Staje, čuješ li me?"
     Privukao je stolicu, potpuno istu kao što je bila moja, i položio nogu u crvenoj papuči na njeno sedište. Vremečuvar - bojeći se valjda da će, ako prekine svoje nemirno kretanje, njegov vlastiti unutrašnji sat stati - nije voleo da sedi. "Ti si najmlađi pilot u istoriji. Imaš dvadeset jednu godinu - takoreći ništa u životu jedne zvezde, ali za tebe to je sve vreme kojim raspolažeš. A sat daje ritam; sat zvoni; sat otkucava; čuješ li kako kuca?"
     Čuo sam kako kuca. Svuda oko nas u okrugloj Vremečuvarevoj Kuli kucali su satovi. Mestimično odvojene jedne od drugih zakrivljenim staklenim pločama, svuda ukrug oko sobe, od krznom zastrtog poda pa do bele, gipsane tavanice, nalazile su se drvene police na kojima su stajali satovi. Bilo je tu starinskih zidnih satova sa tegovima i satova sa oprugom, zatvorenih u plastične kutije; bilo je drvenih kutija u kojima su bili satovi sa klatnom, zatim električni satovi i kvarcni satovi; bili su tu i biosatovi, koje su pokretali izvađeni srčani mišići raznih organizama; bili su tu i kvantni satovi i peščanici ispunjeni peskom kobaltne i smaragdne boje; video sam tri vodena sata i čak i lebdeće staklo Fravašija, koje je merilo protok vremena još od kad su se supergalaktički lebdeći skupovi odvojili od prvobitne jednostrukosti. Koliko sam mogao da ustanovim, nisu postojala dva sata koja pokazuju isto vreme. Na najvišoj polici nalazio se Veliki pečat našega Reda. Bio je to mali atomski sat od čelika i stakla, koji je bio pokrenut na Staroj Zemlji, tačno na dan kada je osnovan naš Red. (Naravno, najveći od svih tih satova bila je - jeste - sama Kula. Duboko ispod nje, usađeno u krug od leda koji je okružuje, nalazilo se dvadeset granitnih krugova, jedan iznad drugog, i po njima se kretala senka Kule, onako kako sunce odmiče preko neba. Taj divovski sunčani sat, ma koliko bio netačan, u teoriji bio jejedini sat u gradu prema kome smo mi, građani, mogli da upravljamo svoje aktivnosti. Vremečuvar se užasavao tiranije vremena i zato je još odavno zabranio sve satove. Ta njegova zabrana postala je prava blagodet za prikradače, koji su stekli bogatstvo švercujući u grad džepne satove sa Jarkona i drugu zabranjenu robu.)
     Na jednom od zidnih satova odjeknu gong, i on, skrštenih ruku, stisnu šakama svoje mišice. "Čuo sam da te je Soli oslobodio zaveta", reče on.
     "Istina je, Vremečuvaru. I hoću da ti se izvinim zbog svoje majke. Nije imala nikakvo pravo da ti dođe i traži da u moje ime razgovaraš sa Solijem."
     On odgurnu stopalom stolicu na koju se naslanjao i stade da masira zgrčene mišiće na nadlakticama. "Tako dakle. Ti misliš da sam ja naredio Soliju da te oslobodi zaveta?"
     "Zar nisi?"
     "Nisam."
     "Moja majka, izgleda, misli..."
     "Tvoja majka - izvini, pilote - tvoja majka često misli pogrešne stvari. Znam te od kad si se rodio. Zar misliš da sam toliko glup da ću poverovati da si u stanju da napustiš Red, zato da bi postao trgovački pilot? Ha!"
     "Znači, nisi razgovarao sa Solijem?"
     "Ispituješ me?"
     "Oprosti, Vremečuvaru." Bio sam zbunjen. Zašto bi me Soli oslobodio zaveta, ako ne da me osramoti pred svim mojim prijateljima i nastavnicima na Akademiji?
     Poverio sam svoje sumnje Vremečuvaru, ali on samo reče: "Soli je proživeo tri duga ljudska veka; nemoj ni pokušavati da ga razumeš."
     "Izgleda da ima mnogo stvari koje ne razumem."
     "Danas si mi nešto skroman."
     "Zašto si poslao po mene?"
     "Ne ispituj me, proklet da si! Nemam mnogo strpljenja, čak ni kad si ti u pitanju."
     Sedeo sam nemo u stolici, posmatrajući kroz prozor prekrasni glavni toranj Borje, onaj što ga je Tiho sagradio pre hiljadu godina. Vremečuvar me zaobiđe i stade mi s boka, tako da je mogao da mi posmatra lice dok sam ja netremice gledao pravo pred sebe. Bio je to učtiv položaj kod saobraćanja učitelja i iskušenika, običaj kome su me podučili čim sam ušao na Akademiju. Vremečuvar će mi ispitivati izraz lica, tražeći na njemu istinu ili laž (ili ma kakvo uzbuđenje), zadržavajući za sebe svetinju vlastitih misli i osećanja.
     "Svi znaju da imaš nameru da ispuniš svoj zavet", reče on.
     "Da, Lorde Časolože."
     "Izgleda da te je Soli navukao na tanak led."
     "Da, Lorde Časolože."
     "A i tvoja majka nije ispunila tvoja očekivanja."
     "Možda, Lorde Časolože."
     "Znači, ipak ćeš pokušati da prodreš u Entitet?"
     "Sutra polazim, Lorde Časolože."
     "Brod ti je spreman?"
     "Da, Lorde Časolože."
     "'Umreti među zvezdama je najslavnija smrt', zar ne?"
     "Da, Lorde Časolože."
     Meni sa strane nešto se uskomešalo i Vremečuvar me ošamari. "Koješta!" zaurla on. "Takvu glupost više da nisam čuo od tebe!"
     On priđe prozoru i stade da dobuje prstima po staklenom oknu. "Gradovi kao što je Nikadija su slavni", nastavi on. "I okean u zalasku sunca, vatropadi usred zime - eto, to je slavno. Smrt je smrt; smrt je užas. Nema nikakve slave kad vreme istekne i otkucavanje prestane, čuješ li? Samo tama i pakao večitog ništavila. Nemoj se žuriti da umreš, čuješ li me, Malori?"
     "Da, Lorde Časolože."
     "Dobro!" On pređe preko sobe i otvori ormanić na kome je stajala tegla sa pulsirajućom, sjajnom, crvenom tečnošću. (Oduvek sam pretpostavljao da je taj zlokobni predmet, ovako izložen, neka vrsta sata, ali nikada nisam skupio dovoljno hrabrosti da ga zapitam kakav je to sat.) Iz mračne unutrašnjosti ormanića - drvo je bilo dragoceni abonos, i tako crno-crncato da nije propuštalo nikakvu svetlost - izvukao je neki predmet koji je ličio na staru, kožom presvučenu kutiju. Ubrzo sam video da je to nešto drugo; kada je otvorio tu 'kutiju', da tako kažem, kad je preokrenuo jedan deo ukrućenih komada smeđe, ispucale kože, pojaviše se mnogobrojni, mnogobrojni listovi nečeg nalik na hartiju, vešto povezani u sredini. On mi priđe; osetio sam miris plesni i prašine viševekovne hartije. Dok su mu prsti okretali požutele listove, s vremena na vreme bi ispustio uzdah ili uzviknuo: "Ovo je na prastarom engleskom ni manje ni više!" Ili: "Ah, kakva muzika, niko to danas više ne radi, to je mrtva umetnost. Pogledaj, Malori!" Ugledao sam listove hartije ispisane redovima nekakvih izuvijanih slova, od kojih nijedno nisam poznavao. Znao sam da gledam jedan od onih drevnih predmeta na kojima su reči predstavljane simbolično (i redundantno) fizičkim ideoplastima. Stari narodi su te ideoplaste zvali 'slova', ali nisam mogao da se setim kako se zove sam taj predmet, povezan u kožu.
     "To je knjiga!" uzviknu Vremečuvar. "Blago - najlepše pesme koje je ikada prosanjao um ljudskih bića. Slušaj samo..." I on mi prevede sa mrtvog jezika zvanog francuski pesmu pod nazivom 'Sat'. Nije mi se mnogo dopala; bila je puna mračnih, jezivih slika i beznađa i straha.
     "Kako uspevaš da te simbole prevedeš u reči?" upitah ga.
     "Ta se veština zove 'čitanje'", odgovori on. "Naučio sam je još davno."
     Za trenutak sam se zbunio jer sam reč 'čitanje' oduvek upotrebljavao u jednom drugačijem, širem kontekstu. Čovek može da 'čita' vreme pomoću oblaka koji lebde nad zemljom, ili da 'čita' nečije navike i programe prema njemu svojstvenim i uobičajenim izrazima lica. Onda sam se setio da neki stručnjaci upražnjavaju veštinu čitanja, kao, uostalom, i žitelji nekih zaostalijih svetova. Jednom sam čak video i knjige, u muzeju u Solskenu. Pretpostavljao sam da čovek može da čita reči, isto kao što može da ih izgovara. Ali kakvo je to veliko zamajavanje! Sažaljevao sam nekadašnje ljude koji nisu znali kako da šifriraju informacije u ideoplaste i da ih neposredno upisuju u razne senzorne ili kognitivne centre mozga. Kao što bi Bardo rekao, zaista varvarski!
     Vremečuvar stegnu šaku u pesnicu. "Hoću da naučiš veštinu čitanja, kako bi mogao da čitaš ovu knjigu."
     "Da čitam knjigu?"
     "Da", potvrdi on, zalupivši njene korice i pruživši mi je. "Čuo si šta sam rekao."
     "Ali, zašto, Vremečuvaru, ne razumem. Čitati očima to je tako... nespretno."
     "Naučićeš da čitaš, i naučićeš mrtve jezike u ovoj knjizi."
     "Zašto?"
     "Zato da bi te pesme čuo u srcu."
     "Zašto?"
     "Samo nastavi da me ispituješ, proklet da si, i zabraniću ti da sedam godina putuješ bilo gde! To će te naučiti strpljenju!"
     "Oprosti mi, Vremečuvaru."
     "Čitaj tu knjigu, i možeš ići." On ispruži ruku i potapša me po potiljku. "Život ti je sve što imaš; čuvaj ga, kao najveće blago."
     Vremečuvar je bio najkomplikovaniji čovek koga sam upoznao u životu. Bio je čovek čije se sebstvo sastojalo od hiljadu izmešanih komadića ljubavi i mržnje, ćudi i volje; bio je to čovek koji se neprestano borio sam sa sobom. Stajao sam tako, nemo držeći prašnjavu knjigu koju mi je bio tutnuo u ruke, gledao u crne dubine njegovih bezdanih očiju i video u njima pakao. Koračao je po sobi kao nekakav stari, beli vuk uhvaćen u čeličnu zamku prikradača. Bio je zabrinut zbog nečega, možda zato što mi je dao knjigu. U hodu je protrljao mišiće na desnoj nozi i malo zahramao. Izgledao je istovremeno opak i blag, usamljen i gorak zbog te usamljenosti. Evo čoveka, pomislio sam, koji nikada u životu nije iskusio ni jedan jedini dan (ili noć) proveden u miru, starog, prastarog čoveka, ranjenog ljubavlju i sečenog u ratovima, opečenog snovima koji su se pretvarali u pepeo u njegovim rukama. Imao je u sebi strahovitu životnu snagu, i to oduševljenje i ljubav prema životu na kraju su ga doveli do najosnovnijeg protivrečja ljudskog postojanja: voleo je vazduh koji udiše i otkucaje svoga srca toliko mnogo i do kraja, da je dozvolio da mu prirodna mržnja prema smrti uništi sav život. Isuviše je razmišljao o smrti. Govorilo se da je jednom, vlastitim rukama, usmrtio jedno drugo ljudsko biće, samo da bi spasao svoj život. Govorkalo se da upotrebljava napent da bi ublažio paniku koja ga je hvatala zbog prolaženja vremena i da zaboravi, makar na kratko, bol svoje prošlosti i ljutito urlanje čiste egzistencije. Pogledao sam mu u bore na namršetenom licu i pomislio da su te glasine možda istinite.
     "Ne razumem", rekoh, "kako mi jedna knjiga pesama može spasti život." Prsnuo sam u smeh.
     On zastade ispred prozora, smešeći mi se neveselo. Velike, žilave ruke beše stavio na leđa. "Reći ću ti nešto o Entitetu, što niko drugi ne zna. On voli mnoge čovekove stvari, a među tim stvarima najviše voli staru poeziju."
     Ćutke sam sedeo u stolici. Nisam se usuđivao da ga pitam zašto misli da Tranzistorski Entitet voli poeziju ljudskih stvorenja.
     "Ako naučiš napamet ove pesme", dodade on, "možda te Entitet neće odmah ucmekati kao muvu."
     Zahvalio sam mu, jer nisam znao šta drugo da uradim. Oraspoložiću ovog, pomalo sumanutog starca, odlučio sam. Prihvatio sam knjigu. Čak sam počeo da listam njene stranice, pažljivo, praveći se da me zanimaju beskrajni nizovi crnih slova. Oko sredine knjige, koja je ukupno imala hiljadu trista četrdeset devet krhkih stranica, ugledao sam reč koju sam prepoznao. Podsetila me je da Vremečuvar nije čovek kome se neko može smejati, ili mu se rugati. Jednom, dok sam još bio mali iskušenik, časolog je uhvatio nekog demokratu kako laserom urezuje pisane reči u beli mermer Kule. Vremečuvar je - sećam se kako su mu se mišići na vratu uvijali kao spirale ispod napete kože - naredio da se taj čovek baci sa vrha Kule, za kaznu što je izvršio dvostruki zločin, nagrdio lepotu i pokušao svoje ideje da nametne drugima. Varvarski. Doduše, prema zakonima našega Reda, biokrađa je jedini prestup koji se kažnjava smrću. (Kada se uhvate biolopovi kako kradu nečiju dezoksiribonukleinsku kiselinu, odseče im se glava, što je jedan od ono malo drevnih običaja koji su delotvorni i milosrdni.) Mi smatramo da je izgnanstvo iz našeg divnog grada dovoljno velika kazna za sve druge prestupe, ali iz nekog razloga, kada je Vremečuvar video grafit SLOBODA urezan u luk iznad ulaza u Kulu, pobesneo je i pronašao nekakvu dodatnu odredbu devedeset prvog stava zakona koja mu dozvoljava, tako je bar tvrdio, da naredi da 'kazna odgovara veličini zločina'. Do dana današnjeg taj grafit je ostao da stoji na zasvođenom ulazu, podsećajući nas ne samo da je sloboda kao takva mrtav pojam, već i da našim životima upravljaju ponekad ćudljive sile, kojima nismo u stanju da vladamo.
     Još smo neko vreme razgovarali o silama koje upravljaju veseljenom, a razgovarali smo i o potrazi. Kad sam izrazio svoje uzbuđenje zbog mogućnosti da otkrijem Starije Ede, Vremečuvar je, protivurečeći samome sebi kao i uvek, provukao prste kroz snežno belu kosu, napravio grimasu i rekao: "Nisam baš ubeđen da želim spas čovečanstva. Znači, dosta mi je ljudi - možda je nastupilo vreme da otkucavanje prestane i da se sat zaustavi. Neka samo eksplodira već jednom taj Vild, svaka prokleta zvezda od Večernjače do Severnjače. Spas! Život je pakao, a? I nema nikakvog spasenja osim smrti, bez obzira na to šta pričaju Prijateljice ljudi." Čekao sam da mu ponestane daha dok je i dalje trabunjao o sveobuhvatnim - i izopačenim - uticajima koje su vanzemaljski misionari i njihove religije imali na ljudski rod; dugo sam morao da čekam.
     Nebo se već davno zamračilo i pocrnelo, kada on najzad udari pesnicom o svoj kuk i zareža: "Pišam ti ja na Jeldre! Znači, oni su od sebe stvorili bogove i upisali se u jezgro? Trebalo je da nas ostave na miru, a? Ljudi su ljudi, a bogovi su bogovi, i svako teži svom cilju. Ali ti si dao svoju glupavu zakletvu, i zato idi i nađi njih, ili njihove Ede, ili bilo šta drugo što misliš da ćeš naći.
     Ali idi oprezno", uzdahnuvši dodade on.
     Čudno je kako nam često i najmanji događaj, najbanalnija odluka, mogu iz korena promeniti život. Oprostivši se od Vremečuvara sišao sam na led ispod Kule i krišom još jednom razgledao knjigu koju mi je dao. Pesme! Obična knjiga nespretno sklepanih, drevnih pesama! Tu, na klizoulici koja se pružala predamnom dugačka i prazna, dugo sam ostao da stojim, pitajući se da li da knjigu bacim u kamin naše internatske sobe; ostao sam da stojim utonuo u misli o slučajnosti i o sudbini. A onda je počeo da duva ledeni, vlažni vetar sa Fjorda, uvlačeći mi u kosti hladnoću smrti - čije smrti, to tada još nisam znao. Vetar je nosio preko leda stvrdnute snežne pahuljice, koje su me ujedale za lice i zasipale prozore na kuli. Tiho šuštanje leda koji se trlja o staklo bilo je gotovo zagušeno zvonjavom zvončića koje je ljuljao vetar i koji su visili sa simsova svih prozora na Kuli. Slegnuvši ramenima, navukao sam kapuljaču svoje kamelaike. Vremečuvar hoće da pročitam tu knjigu. Dobro, pročitaću je.
     Ruke su mi bile već utrnule kad sam je ugurao u torbu koju sam nosio na leđima i žurno počeo da se otiskujem niz klizoulicu. Bardo i drugi moji prijatelji priređuju mi večeru, a ja sam gladan i smrznut.

     Proveo sam najveći deo svoje poslednje noći u Gradu opraštajući se od raznog sveta. Priredili su meni u čast večeru u jednom od manjih i otmenijih restorana u Hofgartenu. Po običaju skrajera, Katarina je odbila da mi poželi sreću jer, kao što je rekla, "moja sudbina je već zapisana u mojoj prošlosti", ma šta to značilo. Bardo je, naravno, naizmenično plakao, psovao i drao se. Stekao je nekakvu izopačenu ljubav prema vrelom pivu i ispijao je ogromne količine te penušave, žute tečnosti, da se bar malo oslobodi straha od neizvesne budućnosti. Nazdravljao je i držao govore raznim našim prijateljima, recitovao sentimentalne stihove koje je sam sastavio. Povremeno bi i zapevao, sve dok mu Šantal Astoret, taj duhoviti i otmeni ljubitelj muzike, nije objasnio da mu je glas ogrubeo od pića i da nije onako lep kao obično. Najzad je pao, sav obamro, u stolicu, uzeo moju ruku u svoju i objavio: "Ovo je najtužniji dan u mom prokletom životu." A onda je zaspao.
     Moja majka je rekla nešto slično, i jedva se uzdržala da ne zaplače. (Ali ugao usta joj se nekontrolisano grčio, kao uvek kada je bila ispunjena snažnim emocijama.) Pogledala me je, sa onim nabranim, crnim obrvama iznad uzbuđenih očiju i rekla: "Soli ti je prekratio zavet samo zato što je tvoja majka otišla da kuka kod Vremečuvara. A kako si mi se odužio? Slomio si mi srce."
     Nisam joj rekao šta mi je u Kuli, nešto ranije istog tog dana, rekao Vremečuvar. Bolje da ne zna kako joj je lako prozreo laži. Zaogrnula se malo bolje u svoje otrcano krzno, koje je bilo sjajno i sivo na pojedinim mestima, tamo gde su se tanke dlačice izlizale. Nasmejala se tiho i zagonetno, kao da se neupadljivo šali sa samom sobom. Pomislio sam da će otići bez reči. Ali se ona odjednom okrenu i poljubi me u čelo. "Vrati se", prošapta. "Svojoj majci čije srce krvari za tobom, koja te voli."
     Izišao sam iz restorana pre zore (te noći nisam oka sklopio), i otklizao niz opusteli Put do Praznih polja. Tu, u podnožju Urkela, čak i u ovo, najhladnije doba jutra, čitavi hektari prekriveni stazama i uzletnim pistama vrveli su od saonica i od atmosferskih raketa i drugih letelica. Grmljavina je potresala led klizoputeva, a vazduh je bio ispunjen crvenim sjajem raketnih mlazeva u supersoničnim eksplozijama. Visoko gore, rasplinuti obrisi tragova pare sijali su ružičastim sjajem na prvom plavetnilu neba. Bilo je prekrasno. Iako sam, po dužnosti, često dolazio u to doba dana, pade mi na pamet da sam tu lepotu uvek smatrao nečim običnim.
     Ispod polja otvarala se Pećina hiljadu brodova bržih od svetlosti, protežući se pola milje kroz istopljenu stenu. Iako u njoj nije bilo ni blizu hiljadu brodova - i to još od Tihovog vremena - još ih je bilo znatno više nego što se moglo obuhvatiti jednim pogledom. Negde blizu sredine osmog reda brodova stajao sam i ćeretao sa jednim programerom u maslinastom ogrtaču, pored mog broda koji se zvao Sveprožimajući karanfil. Dok smo raspravljali o jednom neznatnom povećanju heuristike broda i njegove logike paradoksa, neko me pozva po imenu. Pogledao sam niz prolaz, oivičen redovima vitkih, dijamantskih brodskih kljunova, koji su nestajali u dubinama. Ugledao sam visoku priliku, oivičenu svetlim oreolom od svetlećih lišajeva kojima su bili prekriveni zidovi Pećine. "Malori", zaori se glas, odbijajući se o mračni svod tavanice iznad nas. "Vreme je da se oprostimo, zar ne?" Prolaz između dva reda brodova stade da odzvanja od koraka teških čizama po zvonkom čeliku, a onda ga jasno ugledah, visokog i strogog u svojoj crnoj, vunenoj odeći. Bio je to Soli.
     Programer, majstor Rafael, koji je bio stidljiv i povučen čovečuljak, kože glatke i crne kao bazalt, pozdravi ga i žurno se izvini, ostavivši nas nasamo.
     "Prekrasan je", primeti Soli, ljubopitljivo ispitujući obrise mog broda, uski kljun i krila okrenuta koso unapred. "Mora se priznati. Spolja gledano, vitak je, dobro uravnotežen i prelep. Ali unutrašnjost broda bržeg od svetlosti je njegova duša, zar ne? Lord Programer mi je rekao da si se neobično mnogo igrao Hilbertovom logikom. Zašto, Pilote?"
     Predložio mi je izvesne izmene simbola koje su imale mnogo smisla, i nisam mogao da sakrijem prizvuk iznenađenja u svom glasu kad sam zapitao: "Zašto mi pomažeš, Lorde Pilote?"
     "Moja je dužnost da pomažem novim pilotima."
     "Mislio sam da ne želiš da uspem."
     "Odkud možeš znati šta se želelo?" protrljao je slepoočnice, zavirivši u otvorenu kabinu moga broda. Delovao je uzbuđeno i snebivljivo.
     "Ali, prevario si me da se zakunem."
     "Jesam li? Jesam li to bio ja?"
     "A onda si me oslobodio zaveta. Zašto?"
     Ispružio je ruku i dodirnuo kljun moga broda, gotovo kao da miluje ženu. Nije odgovorio na moje pitanje. Samo je stisnuo usne i zapitao me: "Znači, zaista nameravaš da putuješ u Entitet?"
     "Da, Lorde Pilote, rekao sam da hoću."
     "I to ćeš učiniti slobodno, po vlastitoj volji?"
     "Da, Lorde Pilote."
     "Da li je moguće? Zar misliš da si slobodan samo zato što se pokoravaš vlastitoj volji? Kakva oholost?"
     Nisam mogao da pogodim kuda smera u ovom razgovoru, pa sam izrecitovao uobičajenu rečenicu za izbegavanje diskusije. "Holisti uče da ono što izgleda kao dihotomija između slobodne volje i delanja pod prinudom, u stvari nije istinska dihotomija."
     On kratko pogladi bradu i odvrati: "Holisti i njihovo beskorisno učenje! Ko još veruje holistima? Pitanje je sledeće: Da li svojom voljom goniš sebe u smrt, ili kriviš za to svog Lorda Pilota?"
     Naravno da sam ga smatrao krivim; okrivljavao sam ga tako žestoko da sam osetio kako mi se žuč zgrušava u stomaku, počinjući da mi teče kroz vene. Užasno sam želeo da mu kažem koliko ga teško okrivljujem, ali umesto da to uradim, upiljio sam se u njegov nejasni odraz na uglačanom kljunu mog broda. Pogledao sam njegovu ruku u crnoj rukavici koja je počivala na mom brodu. Oćutao sam.
     On skloni ruku, protrlja njome nos i reče: "Kada ti dođe sudnji čas, kad mu budeš sasvim blizu i počneš da se dvoumiš da li da me kriviš ili ne, molim te, seti se da si samoga sebe obmanuo i odveo u propast."
     Mišići su mi bili vreli i zategnuti i ja, ne razmišljajući šta činim, udarih pesnicom po kljunu svog broda, tamo gde se odraz njegovog lica lelujao na sjajnoj, crnoj podlozi. umalo da polomim kosti pesnice. "Ja... neću... propasti." Polako sam cedio reč po reč, da ne bih zaurlao od bola. Jedva sam mogao da podnesem pogled na njega, na taj njegov dugački nos i sjajnu, crnu kosu punu crvenih pramenova.
     On brzo saže glavu. "Svi ljudi na kraju propadnu, zar ne?" reče on. "Zbogom, Pilote, želimo ti svako dobro." I on mi naglo okrenu leđa i udalji se u dubinu Pećine.
     Nema još mnogo toga što želim da ispričam o tom prokletom jutru. Majstor Rafael se vratio, praćen uobičajenom skupinom stručnjaka, pripravnika i iskušenika koji prisustvuju odlasku pilota. Jedan ketik u narandžastoj odori pritisnuo mi je palce na slepoočnice i pregledao mi lice, tražeći tragove mogućeg obolenja. Pripravnici lemioci podigli su me u mračnu kabinu moga broda, i časolog zapečati brodski sat. Bilo je tu i drugih stručnjaka. Nakon izvesnog vremena, koje kao da je trajalo danima (distorzije su već počele da deluju na moj osećaj vremena), ja sam se 'suočio sa brodom', kako kažu majstori piloti; uključio sam se u duboke neurologike, koje su duša svetlosnog boda. Mozak mi je sada bio dva mozga, ili bolje rečeno, jedan jedini mozak od krvi i neurona koji se proširio i stopio sa mozgom mog broda. Stvarnost, običnija stvarnost prizora i zvukova i ostalih čulnih oseta ustupila je mesto daleko većoj, ogromnoj stvarnosti mnogostrukosti. Uronio sam u hladni okean čiste matematike, u carstvo reda i značenja koje leži u osnovi haosa svakodnevnog prostora, i Pećina hiljadu brodova bržih od svetlosti više nije postojala.
     Naravno, pojavio se kratki trenutak nestrpljenja dok su mi brod podizali do piste na površini zemlje, dosade, dok smo raketnim motorima prolazili kroz atmosferu i na kraju pali u gusti prostor iznad naše ledom okovane planete. Napravio sam mapu puta i namah mi se otvorio prozor u mnogostrukost. A onda je naša zvezda, malo žuto sunce, nestala, i obreli smo se u beskonačnom broju svetlosti, lepota i užasa, i ja sam ostavio Nikadiju i svoju mladost daleko za sobom.









4. OLUJA BROJEVA
     U početku, naravno, beše Bog. I od Boga nastadoše Starije Jeldre, bića od čiste svetlosti koja su bila nalik Bogu, izuzev što je postojalo vreme pre njihovog nastanka, i što će doći vreme kada više neće postojati. I od Starijih Jeldra nastadoše Jeldre, koje su bile nalik na te svoje pretke, izuzev što su bile od materije i imale telo. Jeldre su zasejale galaksiju, a možda i mnoge druge galaksije, svojom DNK. Na Staroj Zemlji su iz tog božanskog semena evoluirale primitivne alge i bakterije, planktoni, mekušci, crvi, ribe i tako dalje, sve dok se prvi majmunoliki čovek nije uspravio na noge i napustio drveće svog rodnog kontinenta. I od majmunolikog čoveka rodili su se pećinski ljudi, koji su bili nalik na ljude, izuzev što nisu imali moć da okončaju svoje postojanje. A od pećinskih ljudi na kraju postao je Čovek, i Čovek, koji je bio i pametan i glup istovremeno, uzeo je sebi u postelju četiri supruge: Bombu, Računar, Epruvetu i Ženu.

     Iz Rekvijema homo sapiensu, od Hortija Hostoha

     Nemoguće je opisati neopisivo. Reči, upravo zato što su reči, nisu dovoljne da predstave ono za šta reči ne postoje. Rekavši ovo, pokušaću da opišem i objasnim ono što se zatim događalo, svoje putovanje kroz bezimene staze mnogostrukosti.
     Uputio sam se duž svetlucave ruke Strelca dalje u galaksiju. Lepo sam napredovao preko malih otvora Mlečnog puta, iako su, naravno, nastupale situacije kada sam morao da se vraćam vlastitim tragom, stazama koje su vodile ka jezgru, ka pakleno sjajnim i gustim zvezdama centralnog skupa. Taj deo mog putovanja, znao sam, biće lak. Držao sam se staza koje su Tiho i Džemi Floutou otkrili još odavno. Pasti sa crvenog džina, kao što je Glorijana Luc, na jednu od usijanih plavih zvezda Malog Morbija nije nimalo teško, pošto je mapa odgovarajuće polazne i odredišne tačke u susedstvu dveju zvezda već odavno bila napravljena (i njihova neposredna veza dokazana.) U stvari, toliko je sve to bilo lako, da su kantori tim poznatim stazama dali poseban naziv: zovu ih zvezdanim padoputevima, da bi ih razlikovali od onog dela mnogostrukosti koji još nije ucrtan na mapu i koji je, veoma često, nemoguće ucrtati. Dakle, da bih bio precizan, treba da kažem da sam svoje putovanje započeo padoputevima, hitro preskačući od jednog prozora do drugog, od zvezde do zvezde, u žurbi da što pre stignem u Tranzistorski Entitet.
     Najveći dao vremena proveo sam slobodno lebdeći u zamračenoj kabini svog broda. Nekim uplašenim pilotima - kao što su oni koji su pali na završnom testu i sada voze duboke brodove i duge brodove, strogo se držeći trgovačkih staza u okviru padoputeva - takvima se brodska kabina može činiti više kao klopka nego kao svetilište u kome će doživeti najdublja stanja uma; za njih je kabina samo crni, matalizovani mrtvački kovčeg. Meni je, pak, kabina Sveprožimajućeg karanfila bila poput blage, udobne kacige za kosmonaute, koja mi obuhvata čitavo telo, ne samo glavu. (Zaista, u Tihovo vreme, brodski računar bio je u obliku kacige koja je tesno prianjala uz pilotovu glavu i pružala mu proteinske niti u mozak, nalik na starinske haube za čitanje misli.) Dok sam putovao kroz obližnje zvezde, neurologike utkane u crni oklop kabine holografski su modelovale moje moždane i telesne funkcije. Šta više, informacijama bogate logike ubrizgavale su slike, impulse i simbole direktno u moj mozak. Tako sam prošao pored trostrukih zvezda Našira, i uključio se u brodski računar i 'govorio' mu. I on je govorio meni. Osluškivao sam bešumno urlanje brodskih motora dok su proždirali vremeprostor, otvarajući prozore u mnogostrukosti, i posmatrao vatru udaljenih nebula dok sam dokazivao svoje teoreme - sve to kroz filter računara i njegove neurologike. To stapanje moga vlastitog mozga sa brodom bilo je moćno, ali ne potpuno. Povremeno su informacije koje su mi preplavljivale razne centre u mozgu postojale uskovitlane i zbrkane: mirisao sam rađanje zvezda Sarolte i slušao purpurne zvuke rešavanja jednačina i slične apsurde. Upravo zato da integrišu taj unakrsni razgovor čula u umu, holisti su razvili disciplinu holniranja; o mentalnim disciplinama pilota kasnije ću imati mnogo više da kažem.
     Ušao sam u nebulu Trifid, u kojoj su mlade, usijane zvezde pulsirale talasnim dužinama plave svetlosti. Kad god bi moj brod propao u stvarni prostor oko neke zvezde, izgledalo je kao da je sva unutrašnjost nebule ozarena crvenim oblacima vodoničnog gasa. Pošto sam morao da pređem do obližnje nebule Lagune, samo sam projurio kroz Trifild, preskačući s prozora na prozor toliko brzo da sam svoj mozak morao da ubrzam za više trenutaka sporog vremena. Činilo mi se - zato što su mi metabolizam i um bili ubrzani od električnog dodira sa računarom, pa sam mogao da mislim mnogo brže - da se vreme, suprotno svakoj logici, usporilo. U mome umu vreme se širilo i rastezalo kao guma, sekundi su postajali sati, sati su ličili na godine. To usporavanje vremena bilo je neophodno, inače bi mi treperava jurnjava zvezda ostavila isuviše malo vremena da uspostavim svoje izomorfe i mape, kako bih dokazao svoje teoreme. Inače bih propao u fotosferu nekog plavog diva, ili bih upao u neko beskonačno Drvo Odluke, ili bih poginuo na neki drugi način.
     Najzad sam prešao u Lagunu. Zaslepila su me sjajna svetla, od kojih su neka bila među najsjajnijim predmetima u galaksiji. Oko grupe zvezda nazvane Blastula Luc, pripremio sam svoj dugi prelaz na nebulu Rozetu u sazvežđu Oriona. Probio sam se u Blastulu i nastavio do gustog prostora, gotovu u njenom šupljem centru. Taj gusti prostor naziva se Tihov Gustiš, i premda nije ni blizu toliko gust kao onaj koji leži u blizini Nikadije, postoji mnoštvo tačaka polazišta koje su povezane sa tačkama odredišta u samoj nebuli Rozeti.
     Pronašao sam jednu takvu polazičnu tačku i pred mojim unutrašnjim okom izgradile su se teoreme topološke verovatnoće i ja sam napravio svoju mapu. Mnogostrukost se otvorila. Zvezda u čijoj sam se orbiti okretao, ružni crveni div koga sam nazvao Krvavi Bal, nestala je. Lebdeo sam u kabini svog broda, pitajući se koliko ću još dugo padati duž putanje od Lagune do Rozete; pitao sam se - i to ne poslednji put u životu - kakva je ta čudna priroda onoga što nazivamo vremenom.
     U mnogostrukosti nema prostora, dakle nema ni vremena. Bolje rečeno, postoji vanvreme. Za mene, u mom svetlosnom brodu, postojalo je samo brodsko vreme, ili usporeno vreme, ili vreme sanjanja, ponekad i ubrzano vreme - ali nikada stvarno vreme koje vlada napolju u vaseljeni. Pošto će mi putovanje do Rozete po svoj prilici biti dugo i bez ikakvih događaja, često sam smirivao mozak ubrzanim vremenom. To sam činio da izbegnem dosadu. Umne radnje su mi se usporavale do brzine kretanja lednika, i vreme je mnogo brže prolazilo. Godine su postajale sati, dok su se dugotrajni delovi beskonačno dosadnog ništavila skupljali u trenutak koji je bio potreban mom srcu za jedan otkucaj.
     Kasnije sam se umorio od ubrzanog vremena. Pomislio sam da bih isto postigao i ako um opčinim snom, ili drogom. Najveći deo svog putovanja proveo sam u manje-više normalnom budnom stanju brodskog vremena proučavajući knjigu koju mi je dao Vremečuvar. Učio sam da čitam. Teško je išlo. Prastari način predstavljanja pojedinih glasova slovima bilo je veoma nedelotvorno sredstvo enkodiranja informacija. Varvarski. Naučio sam kurzivne glife tog niza koji se naziva alfabet, i naučio sam kako da ih povežem linearno - linearno! - da bi se formirale reči. Pošto je knjiga sadržavala pesme pisane na nekoliko mrtvih jezika Stare Zemlje, morao sam da naučim još i te jezike. Taj zadatak mi je, naravno, bio jedan od lakših, pošto sam mogao da unesem i upišem preko postojećeg materijala u centrima za jezičko pamćenje svoga mozga neposredno sve tajne uskladištene u mom računaru. (Iako je mali broj tih pesama bio napisan na starom angliskom, naučio sam i taj, najstariji od svih jezika, zato što me je majka već odavno gonila da to uradim.)
     Kada sam naučio metričke sisteme stihova koji su bili odštampani preko - ponekada i niz - starih, končastih listova požutele hartije, naučio ih tako dobro da nisam morao da izgovaram pojedina slova unutrašnjem uhu svog mozga, već sam bio u stanju da opažam jedinice značenja reč po reč, otkrio sam, na svoje zaprepašćenje, da je to što zovu čitanjem u stvari prijatno. Osećao sam zadovoljstvo otvarajući ispucale kožne korice, zadovoljstvo takođe i u smirenom podsticanju čula vida onim crnim simbolima koji su predstavljali reči, onako kako su se nekada izgovarale. Zaista, kako je čitanje bilo u suštini prosta stvar! Kako bih samo bio neobičan u očima izvesne žene-pilota, da je mogla da me vidi kao čitam! Tu, u osvetljenoj kabini svoga broda, lebdeo sam i držao Vremečuvarovu knjigu ispred sebe, i nisam morao ništa drugo da radim već samo da pokrećem pogled s leva na desno, s leva na desno, niz stranice knjige koje su se ukrutile od starosti.
     Ali najveće zadovoljstvo pričinjavale su mi same pesme. Bilo je upravo divno otkriti da su ti nekadašnji ljudi, uprkos svom zaprepašćujućem neznanju o ogromnosti vremeprostora i o beskonačnom obilju života koji ispunjava naš svemir, znali isto toliko mnogo o velikoj tajni života - ili isto toliko malo - kao i mi danas. Iako im je opažanje bilo jednostavno i smelo, činilo mi se da su često dublje opažali taj deo stvarnosti koji je neposredno spoznatljiv običnom čoveku. Pesme su im bile kao dijamanti, grubo isečene iz neke prastene; pesme su im bile pune ritmične, sladostrasne, varvarske muzike; pesme su im terale krv da življe zastruji a oči da se usredsrede na prostranstvo ispunjeno nedodirljivim zvezdama ili na daleka i ledena, severna mora. Bile su tu kratke, mudro sročene pesme s namerom da se uhvati i sačuva jedan od kratkih i tužnih (ali prelepih) trenutaka u ljudskom životu, kao što bi neko uhvatio leptira i sačuvao ga u ledu glečera. Bilo je i pesama koje su tekle preko više stranica knjige, pričajući o čovekovoj strasti za ubijanjem i krvoprolićem i o onim čistim i bezvremenim trenucima herojstva, kad čovek oseti da mu se unutrašnji život mora spojiti sa onim većim životom van njega.
     Najviše sam voleo jednu od onih pesama koje mi je Vremečuvar pročitao dan pre mog odlaska. Sećao sam ga se kako korača kroz Kulu, stežući pesnice i recitujući:

     Tigre! Tigre! buktiš sad
     U prašumi crne noći.
     Čija besmrtna ruka il' oči
     Stvoriše tvoj strašni sklad?

     "Važno je", rekao mi je, "da se rimuju 'sad' i 'sklad'."
     Pročitao sam pesme jednom, pa još jednom i mnogo puta; posle izvesnog vremena bio sam u stanju da neke od njih ponovim ne gledajući u knjigu. Glasno sam recitovao pesme sve dok nisu stale da odjekuju u meni, i tada sam mogao da ih čujem u svom srcu.
     I tako sam upao u nebulu Rozetu, koja leži na ivici sve šireg područja eksplodirajućih zvezda, poznatog pod imenom Vild. Bacio sam pogled napolje na blistavi pakao oštre svetlosti i uništenih zvezda i svemirske prašine, i čuo samoga sebe kako izgovaram:

     Video sam zvezde kako padaju,
     Ali kad padnu i da umru treba
     Nijedna zvezda ne nestaje
     Sa zvezdama posutog neba.

     Kada sam rekao da sam 'bacio pogled' na Vild, mislio sam, naravno, da mi je brod naslikao u mozgu model Vilda koji je napravio. Rozeta je bila toliko daleko od Vilda u stvarnom prostoru - merenom svetlosnim godinama - da svetlost većine eksplodirajućih zvezda još nije bila stigla do Rozete.
     Nasuprot ružnoći umirućeg Vilda, Rozeta je bila prekrasna. Bila je to džinovska praroditeljska zvezdana utroba, čija su novorođena sunca blistala i pulsirala tako strahovitom energijom da su udarni talasi i pritisak svetlosti zbrisali sve u njenoj unutrašnjosti, ostavivši nebulu šupljom, nalik na ljusku jajeta okovanu rubinima i dijamantima. Kad sam se našao u blizini Sive Luc, najsjajnije u toj blistavoj, ružičastoj kugli svetlosti, počeo sam da izrađujem prve mape koje će me odvesti do ulaza u Etu Karinu i Tranzistorski Entitet.
     Nastavio sam da putujem duž najstarijeg puta za koji je znalo ljudsko jato. Padao sam oko zvezda čije su planete vrvele od ljudskih bića (i bića koja su bila iznad ili ispod ljudskog nivoa.) Rolova stena, Vakanda i Vesper - pored tih starih planeta projurio sam što sam brže mogao. I pored Nvorta i Ohera, Farfare i Fostore, gde su ljudi, kao što se priča, još odavno naučili veštinu da svoja sebstva unesu u računare. (Priča se takođe da su žene na Fostori, prezirući prenošenje ljudskog uma u 'spravu', krenule dugim brodovima u nepoznato, i stigle na planetu koju su nazvale Lešo. Tu su osnovale jednu od najstarijih matrijarhija. Istoričar Burgos Harša, međutim, nudi drugačije objašnjenje njihovog porekla. On tvrdi da je Lešo naseljen iz jednog dubokog broda punog otpadničkih devica koje je trebalo da otputuju za sunčeve kupole na Nebeskoj Kapiji. Ko zna?)
     Posle mnogo vremena ušao sam u onaj deo padoputeva koje su jedva dodirnuli i drugi i treći talas Seoba. Tu su bile tako stare planete - među njima Slobodna luka, Nova Zemlja i Karta - da su bile naseljene mnogo pre nego što je čovek sročio zakone civilizacije. Tu su bili ljudi i žene koji su prenosili na drugog svoju DNK, menjali svoje hromozome i menjali svoja tela na mnogobrojne užasne načine da bi se uklopili u svoja nova staništa, kao što crv svrdlaš ispunjava rupu koju je progrizao u živoj lobanji.
     Darein Luc bila je žuta zvezda iza koje su ležale druge za koje nisu postojale mape međuputeva. Bio je moj zadatak, kao pilota, da otkrijem nove mape, uspostavim izomorfe i dokažem svoje teoreme - ili da izgubim život. I premda sam kao pripravnik svojevremeno izrađivao takve mape one mnogosrukosti koja je bila u blizini našeg malog sunca, nikada još nisam morao da izrađujem tako veliki broj tih mapa, niti sam putovao tako daleko.
     U početku je išlo veoma lako. Pomoću zazena ispraznio sam svoj um potpuno, ostavivši u njemu samo matematičku misao. Bio sam predostrožan i otvoren za sva zakrivljenja i iznenadne deformacije mnogostrukosti. Razni prostori su se otvarali, razvijali i sklapali oko mene. Sa strahom sam ušao u torizoni prostor, ali našao sam malu teoremu koja mi je omogućila da razaberem put kroz izuvijane tunele koji su pretili da me progutaju. "Dosledni matematičar mora upotrebiti svoju volju da bi sagledao dublji smisao u sistemu", kažu kantori. Moja je volja u početku bila jaka, i nastavljala je da jača sa svakom uspešnom mapom koju bih napravio. Nakon što sam prešao šezdeset osam zvezda iza Darein Luc, već sam se bio toliko naduo od gordosti, da sam zaronio u nešto za šta sam mislio da će biti prilično jednostavan gusti prostor.
     Ali ni izdaleka nije bilo tako. Tačke izvorišta bile su beskrajno gusto zbijene kao vaške na glavi harijana, ali nisam mogao da nađem ni jednu jedinu tačku ishodišta u nebuli koja je ležala ispred mene, nebuli koja se zvala Tranzistorski Entitet. Pitao sam se zašto? Izgledalo je krajnje neverovatno da tu ne postoji mapa puteva. Pošto nisam mogao dalje, spustio sam se u stvarni prostor iznad jedne planete s prstenovima. Osećao sam se usamljenim i izgubljenim, i zato sam čkiljavu, žućkastu zvezdu koja je bila najbliža gustom prostoru nazvao Perdido Luc. Zakleo sam se da ću ovladati tim gustim prstorom čak i ako mi za to bude potrebno četrdeset dana stvarnog vremena.
     Nisam znao koliko sam dugo unutrašnjeg vremena proveo oblećući prozore tog gustog prostora, opterećene sa previše nultih tačaka i uraslih šupljina. Često sam imao muke da utvrdim tačke; često bih se probijao kroz tunel od jednog mračnog prozora do drugog, samo zato da na kraju otkrijem da su ti prozori srasli u jedan zatvoreni prsten. Obična pravila prelaženja od jednog prozora do drugog izgleda da nisu ovde važila. Mora da sam već bio uvrstio u mapu šezdeset četiri hiljade ishodišnih tačaka, pa ipak ni za jednu od njih nisam bio u stanju da dokažem da je jednosmerno povezana sa ma kojom drugom na zvezdama Entiteta. Jednom sam tako snažno prsnuo u smeh da su mi se vilice gotovo iščašile a onda sam u očajanju ugrizao donju usnu toliko snažno da sam osetio vrući i slani ukus krvi. Samo postojanje tog nemogućeg gustog prostora rugalo se mojoj veri u tačnost Velike teoreme. Bio sam gotovo siguran da se ne može izraditi nikakva mapa od Perdido Luca do Entiteta. Bio sam već spreman da odustanem, kada sam iznenada natrapao na prekrasnu, skrivenu skupinu ishodišnih tačaka, koje su sve bile u vezi sa jednom jedinom belom zvezdom na spoljnom omotaču Entiteta. Trebalo je samo da preskočim do njih, otvorim prozor, i postanem prvi pilot u poslednjih pet stotina godina koji se usudio da zađe u prevrtljive, vihorne prostore žive nebule.
     Preskočio sam, dakle, i upao u blizini zvezde. Tako, znači pomislio sam, to je ta grupa zvezda od kojih je pilote moga Reda hvatala panika; pa i nije tako strašna. Rekao sam samome sebi da nema razloga za strah. Onda sam pogledao napolje, na usijane oblake vodonika, i odjednom više nisam bio tako siguran. Čitava nebula delovala je nekako mračno i čudno. Bilo je manje zvezda nego što sam očekivao da ću videti, možda svega nekih stotinak hiljada. Međuzvezdana prašina bila je isuviše gusta; raspršivala se i zaklanjala svetlost čak i sa najbližih zvezda. Čestice grafita, silikata i leda, i čestice gvožđa takođe, prelamale su i bojile u crveno prigušenu svetlost zvezda. Pojedina zrna međuzvezdane prašine bila su tako džinovskih razmera da nisu uopšte više ličila na prašinu već na krhotine planeta samlevenih u prah ili rastrgnutih. Zašto bi, pitao sam se, Entitet imao potrebu da rastrže planete? Da prikupi masu - hranu - za svoje besnoslovne mozgove veličine meseca? Ili možda nije On bio taj koji je gotovo svaku zvezdu koju sam mimoišao ostavio gotovo bez planeta; možda je to bila neka druga prirodna, iako smrtonosna pojava?
     Mehaničari kažu da inteligencija može da izvitoperi i oblikuje tkanje vremeprostora. Sada znam da su u pravu. Otkako sam krenuo prelećući sa jednog prozora na drugi ka srcu Entiteta, mnogostrukost se u samoj nebuli jedva primetno i lukavo menjala. Prečesto bih se obreo na putu koji već bejah prešao. U jednom trenutku, poput zmije koja samoj sebi guta rep, pomislio sam da sam se uhvatio u beskonačnu krivulju; zabrinuo sam se da ću umreti od starosti ili izgubiti razum među tim neshvatljivim putanjama koje su se spajale i uvijale, vodile napred pa nazad, unutra i napolje, u izukrštanost tog neznanog dela mnogostrukosti. U jednom drugom trenutku izgubio sam temu teoreme koju sam upravo dokazivao. U nekoj običnoj situaciji takva beznačajna, trenutna rasejanost ne bi imala nikakvog značaja, ali ja sam se sada nalazio usred sumanuto ispresecanog prostora kakav nikada ranije nisam video. Počeo sam da neprimetno klizim u stranu sa svog normalnog redosleda prelaženja od jednog prozora do drugog. Imao sam krajnje čudno osećanje da sam Entitet remeti taj prostor ispred mene, mereći na taj način moje matematičke sposobnosti, iskušavajući me kao pilota i čoveka.
     Iznenada se taj izdeljeni prostor prelomi kao grančica, i ja ispadoh u stvarni prostor. Gotovo sam uleteo u gravitacioni vrtlog jedne neutronske zvezde. Svud oko mene bio je mrak. Nekakve neobične crne lopte materije, pola milje u prečniku, lebdele su u mraku tog prostora. Ta crna tela - bilo ih je na milione - mora da su bila proizvod Entiteta. Mogao sam samo da nagađam šta su. Pošto su bile tako crne da nisu odbijale nikakvu mlečnobelu zvezdanu svetlost niti, pak, ma kakvo drugo zračenje, morao sam da zaključujem o njihovom prisustvu samo na osnovu njihovih polja gravitacije. Imale su ubistveno moćna polja gravitacije, iako ne toliko jaka kao neutronska zvezda oko koje su rotirale. Zašto ih nije usisao zvezdin vihor gravitacije, to nisam mogao da pogodim. Da li su ta crna tela komadi proizvedene materije koji na neki način regulišu protok informacije u Entitetu? Da li su to tahionske mašine ili nekakav drugi neprirodni motor za proizvodnju čestica koje putuju brže od svetlosti? Ili su možda u pitanju bile kancerozne izrasline, nekakva divlja, nestabilna materija koja je preostala dok je Entitet pokušavao da uobliči vaseljenu po svojoj ćudi? Nisam znao. Počeh se pitati nisu li eshatolozi možda ipak pogrešili; možda je mozak Entiteta sastavljen od crnih tela mnogo manjih od meseca? Da li je moguće da ja ovog trenutka posmatram izvorište boginjine inteligencije?
     Nisam imao vremena da istražim ovo neverovatno otkriće zbog intenzivnog magnetnog polja zvezde - bilo je hiljadu milijardi puta jače od polja Ledopada - uništavalo mi je brod. Čvrsto zbijeni neutroni zvezde, možda ostaci jezgra neke prastare supernove, brzo su se okretali oko sebe, i oni su u stvari sačuvali magnetno polje prvobitne zvezde. Morao sam smesta da nađem neki drugi pravolinijski put, ali sam bar izbegao da budem smrvljen ili raščerečen poput kakve morske školjke. Nasumice sam pao u mnogostrukost i imao sreću da nisam upao u neko beskonačno Drvo Odluke.
     Bilo je i drugih opasnosti i bežanja o kojima neću govoriti. I čudesnih stvari. Otkrio sam prvi od režnjeva mozga Entiteta u onom delu nebule gde je mnogostrukost bila sva ispunjena tunelima i tačkama ishodišta, prepletajima i vezama sa svim drugim delovima. Jedna zvezda je ravnomernim i snažnim blescima ispumpavala svetlost svake devete desetine sekunda. Bio je to mali pulsar, koji me je podsetio na kulu svetilju na vrhu Atakela kojom se upozoravaju saonice sa jedrima da se drže podalje od mračnog, zaleđenog stenja. Ali zvezda je bila mnogo, mnogo svetlija. Istovremeno s otkucajima moga srca pulsirala je energijom hiljadu sunaca. Svakim otkucajem osvetljavala je srebrni mesec koji je rotirao oko nje na razdaljini od pola milijarde milja. To sam video kroz teleskope svoga broda, koji su mi bili oči i uši. Posmatrao sam čuveni mesec-mozak Tranzistorskog Entiteta kako upija u sebe energiju i vrti se oko svoje ose promišljajući svoje nespoznatljive, beskonačne misli, ili već šta god da boginja čini kako bi ispunila svoje postojanje.
     Naravno, niko nije znao šta Entitet u stvari čini s tom silnom energijom. Video sam da je troši brže nego što bi izgladneli hibakuša progutao čanak mleka. I pošto već govorim o svom neznanju, treba da napomenem da nisam bio siguran da li je mozak Entiteta tranzistor ili je sastavljen od neke čudne vrste proizvedene materije. (Setio sam se crnih tela koje sam video u blizini neutronske zvezde i pitao se da to nisu ona.) Njen mozak svakako nije bio tranzistor u smislu da se sastojao od kristala silikona, ili germaniuma, ili nekog drugog poluprovodnika. Još veoma davno, kad je vladao Tisander Oprezni, eshatolozi su pronašli jedan mrtvi megamozak u blizini binarnih zvezda Od. Kad su izvršili resekciju tog meseca-mozga - u stvari bio je velik samo koliko neki veliki asteroid - otkrili su milijarde slojeva supertankih organskih kristala, ogromnu čipkastu mrežu međusobno povezanih proteina koji su skakali pri dodiru sa električnom strujom. Ta čipkasta mreža bila je veoma nalik na neurologike koje lemioci grade unutar brodova što putuju brzinom svetlosti - ali beskrajno složenija. Bila je toliko složena da programerima nikada nije pošlo za rukom da dešifruju ni jedan jedini program megamozga, čak ni one najjednostavnije programe borbe za opstanak koji mora da su bili čvrsto utkani u proteinske veze. Nikada nisu saznali ništa više o smislu postojanja megamozga (i uzroku njegove smrti) nego što sam to ja učinio posmatrajući živi mozak kako rotira oko pulsara.
     Pronašao sam pravolinijsku vezu i pao na otprilike pola miliona milja daleko od meseca. Iako sam napravio sve analize i testove koje sam mogao, saznao sam veoma malo o njegovom sastavu. Da je zaista bio mozak, a ne prirodni mesec, u to nisam sumnjao. Nikada još nisam video neki prirodni mesec koji bi bio tako neizbrazdan i bez kratera na površini. Površina mu je bila glatka i satenska kao koža džakarandanske kurve. Kao što sam već rekao, mnogostrukost u njegovoj blizini bila je izvitoperena na način koji bi se mogao objasniti samo prisustvom neke ogromne inteligencije. Ali kakva je bila priroda te inteligencije? Iako sam žarko žudio da to saznam, nisam smeo ozbiljno da planiram da se spustim na površinu meseca kako bih izvadio uzorak za analizu. To bi bilo surovo i varvarski, uz to i uzaludno, kao kad bi se bušila rupa u ružičastom mozgu nekog autiste s namerom da se izradi mapa unutrašnjeg sveta njegove mašte. A bilo bi i nezamislivo opasno. I do sada sam, dobro sam to znao, imao sreće, što sam preživeo opasnosti koje vrebaju u mnogostrukosti. Kad bih bio toliko glup da poremetim Entitet, onako kao što On remeti mnogostrukost samim svojim prisustvom, mislim da ne bih još dugo imao sreće.
     Trebalo je da odmah poletim kući. Ispunio sam svoj zavet da ću prodreti u Entitet i proputovao sam još i kroz jedan njegov deo. Verovatno nije trebalo da pokušam da komuniciram s njom. Zar nišči čovek sme da razgovara sa boginjom? Glupo sam postupio - mislim - što sam zasuo mesec informacijama zapisanim u laserskim zracima, što sam njegovu srebrnastu površinu oblio radio talasima koji su nosili moj radoznali glas i šifrovani pozdrav brodskog računara. Ali ipak sam to uradio. Jednom u životu čovek mora da stavi sve na kocku da bi iskusio nešto veće od sebe.
     Entitet, međutim, kao da nije bio svestan da postojim. Njemu su moji laserski zraci morali biti isto tako neosetni i neprimetni kao i 'boc' jednog jedinog fotona u žuljeviti čovekov dlan. Moji radio talasi bili su kao kap u okeanu radio talasa koje je emitovao pulsar. Ja Njemu ništa ne predstavljam, pomislio sam, i zašto mi smeta da budem ništa? Da li sam ja svestan prisustva jednog jedinog virusa koji se kotrlja kroz kapilare mog mozga? Da, rekoh sam sebi, ali virus gotovo da nema svest, dok sam ja čovek svestan svoje vlastite svesti. Zar boginja ne bi trebalo, makar malo, da primeti tu svest? Zar ne bi trebalo da bude svesna mene?
     Naravno, tako misliti bilo je veoma tašto s moje strane, ali ja nisam nikad ni bio skroman. To je jedna od mojih najgorih mana. I pored sve svoje taštine, ipak sam znao da nikako ne mogu shvatiti tu fantastičnu, svetlucavu, vanzemaljsku inteligenciju. Osećao sam strahopoštovanje - drukčilje se to ne može opisati. Laserima sam izmerio prečnik njegovog meseca-mozga i našao da od jednog do drugog pola meri hiljadu četrdeset milja. Kada bih svoj mozak mogao da umnožim tri milijarde puta, pomislio sam, i još jednu milijardu, i da tu lepljivu, ružičastu masu slepim u jedno, još ne bi bio velik kao njegov. Shvatio sam da je svaki delić njegovih neurologika milion puta brži od mojih sporokopčajućih neurona, i da u toj nebuli, oko sjajnih zvezda na udaljenosti od desetina svetlosnih godina, lebde verovatno milioni moždanih režnjeva veličine meseca, svaki pulsirajući snažnom inteligencijom, svaki na neki neznani način povezan sa svima drugima preko i kroz ustalasane plime kosmosa.
     Zato što sam goreo od radoznalosti i verovao da sam besmrtan, kao svi mladi ljudi, krenuo sam da potpunije stvaram mapu Entiteta. Ispao sam u blizini usijanih džinovskih zvezda i otkrio još mnogo više meseca-mozgova. Oko nekih zvezda rotiralo je i po stotinu meseca. Tu je mnogostrukost bila izvitoperena i odvratno složena. Tu sam se upleo u opasno Drveće Odluke i izdelio prostore još luđe od onih na koje bejah ranije naišao. I baš za vreme tog dugog putovanja ka unutrašnjosti mozga Entiteta prvi put sam osetio samopouzdanje u pogledu svoje pilotske veštine; osetio sam da sam zaista postao pilot. Na mahove sam preterivao u tom samopouzdanju i čak postajao bezobrazan. Postoji li neki drugi pilot, pitao sam se, koji je naučio toliko mnogo i tako brzo? Zar bi Tomot ili Lajonel - ili ma koji drugi majstor pilot - prošao kroz torizoni prostor tako otmeno kao ja?
     Voleo bih da mi prostor dozvoljava da nabrojim sva čuda te jedinstvene nebule, jer ona bi oduševila mnoge, a ne samo astronome našega Reda. Najčudesnije od svih mojih otkrića, pored čuda postojanja nebule same, bila je planeta koju sam našao kako rotira oko crvene zvezde nazvane Kamilusa, koju nisam ja tako nazvao, već ljudi koji žive na toj planeti. Ljudi! Otkud su se tamo stvorili, pitao sam se? Da li su pali kroz mnogostrukost kao ja? Da nisu to možda potomci Tiha i Erendira Ede ili nekih drugih pilota koji su se izgubili u Entitetu? Bio sam zaprepašćen činjenicom da ljudi mogu da žive u mozgu jedne boginje. Nekako mi se činilo da im tu nije mesto. Zamislio sam ih kao parazite koji žive od svetlosti svog krvavog sunca, ili kao crve svrdlaše koji su na neki način progrizli sebi put u mozak jednog nepojamno višeg bića.
     Pošto sam te ljude pozdravio preko radija obavio sam planetopad na jednu od prostranih peščanih obala na zapadu ostrvskog kontinenta zvanog Peščar. Bilo je veoma toplo i zato sam otvorio kabinu svog broda. Sunce je bilo poput usijanog crvenog tanjira iznad moj glave, a ptice nalik na snežne galebove obrušavale su se i zviždale u strujanju vlažnog vetra, koji je zaudarao na alge i drugu vegetaciju. Sve, čak i sam vazduh, bilo je preterano zeleno.
     Golim ljudima poređanim duž peščanih duna morao sam izgledati veoma neobično dok sam stajao na utabanom, vlažnom pesku, znojeći se u svojim crnim čizmama i kombinezonu. Brada mi je izrasla za vreme dugih dana provedenih na putu, i telo mi beše malčice oronulo zbog nekretanja. Kad sam se poklonio tim ljudima, mišići na leđima su mi podrhtavali od napora. Prirodno, zatražio sam da govorim sa lordom planete. Ali ti ljudi nisu imali lorda - a ni gospodare, senseje, matrijarhije, kraljeve, zaštitnike, ni bilo koga da upravlja njihovim svakodnevnim aktivnostima. Bili su anarhisti. Kao što sam saznao, bili su po svoj prilici potomci hibakuša koji su pre mnogo vekova pobegli od ugnjetačke hijerarhije Japanskih Svetova. Ipak, izgledalo je da se jedva sećaju da je postojalo nekakvo putovanje kroz Entitet. Niko nije umeo da mi kaže kako su njihovi preci upravljali svojim dubokim brodovima i preskakali s prozora na prozor kroz mnogostrukost, jer to više niko nije pamtio. A nikoga nije ni bila briga. Bili su izgubili tu najplemenitiju veštinu, a i većinu drugih. Tih nekoliko stotina hiljada stanovnika planete bili su varvari, koji su svoje dane provodili jedući, plivajući, pareći se i reš pekući svoje telo u sunčevoj usijanoj rerni. Društvo Kamiluse predstavljalo je jednu od onih bajatih utopija u kojima su roboti obavljali sve poslove umesto ljudskih ruku i pravili nove robote da obavljaju još više poslova. Još gore, ti ljudi programirali su svoje računare da upravljaju robotima, i još mnogo gore, prepustili su računarima da misle umesto njih. Provodio sam tamo dane od pet stotina sati i nijednom nisam naišao na muškarca ili ženu koje je interesovalo odakle potiče život i kuda ide. (Iako su mnoga deca imala urođenu radoznalost koja je ubrzo bivala uništena.) Neverovatno, ali niko - izuzev, možda, računara - nije znao da Kamilusa leži u mozgu jedne boginje. Zapisujem sledeći razgovor zato što odlično predstavlja sve druge koje sam vodio tokom tih sparnih, vrelih dana i noći.
     Jedne večeri, na verandi jedne od vila izgrađenih na peščanim dinama plaže, sedeo sam u plišanoj naslonjači preko puta jedne starice po imenu Takara. Naučio sam novozapadnojapanski dijalekt, samo da bih mogao da razgovaram s njom. Bila je sitna i smežurana, a pramenovi zamršene kose rasli su joj mestimično po okrugloj glavi. Kao i svi ostali, bila je gola poput zveri. Kad sam je upitao zašto nikoga ne zanimaju takva čuda kao što je, recimo, izgradnja mog broda, odgovorila je: "Naši računari bi umeli da izgrade brod brži od svetlosti, kad bismo mi to poželeli."
     "Ali da li bi umeli da obuče pilote?"
     "Hai, pretpostavljam." Uzela je čašu bistrog plavog pića koju joj je prineo jedan od njenih slugu-robota. "Ali zbog čega bismo poželeli da obučavamo pilote?"
     "Zato da padate od zvezde do zvezde. Postoje lepote koje samo piloti..."
     "Bogami, ja ne mislim tako", upala mi je u reč. "Sve zvezde su nalik jedna na drugu, zar ne? Zvezde nam daju toplotu - zar to nije dovoljno? A uz to, kao što i sam priznaješ, putovanje od zvezde do zvezde je veoma opasno."
     "Ionako nećeš večito živeti."
     "Hai, ali ipak možeš dugo da poživiš", reče ona. "Ja sam do sada proživela..." i tu se ona obrati jednom od računara ugrađenih u verandu od krečnjaka. On joj odgovori, i ona reče: "Proživela sam pet stotina godina po merenju u tvojoj Nikadiji. Bila sam mlada žena, pa, možda..." Ona se opet obrati računaru. "Bila sam mlada deset puta; divno je biti mlad. Možda ću se podmladiti još deset puta. Ali ne, ako budem radila opasne stvari. I plivanje je već dovoljno opasno, i više to ne radim, iako roboti drže ajkule na odstojanju. Hai, mogao bi me uhvatiti grč, znaš. Dobro je poznato da se opasnosti umnožavaju s godinama. Postoji reč za to, oh... koja je to reč?" Kad joj je računar rekao, ona nastavi. "Ako postoji svake godine verovatnoća da ću umreti, ta verovatnoća se povećava s brojem godina. Umnožava se, mislim. Najmanja opasnost postaje sve veća kako vreme odmiče. Vremenom, ako postoji i najmanja opasnost da se izgubi život, nastupiće smrt. I zato ja više ne izlazim iz svoje vile. Oh, nekada sam mnogo volela da plivam, ali moj četrnaesti muž je poginuo kad mu je jedna morska ptica ispustila veliku školjku na glavu. Ašira - kako je to bio lep čovek - imao je običaj da brije glavu. Bio je ćelav kao kamen. Mora biti da je ptica od njegove glave pomislila da je kamen. Ljuštura školjke mu je probila lobanju, i umro je."
     Kao da stalno strepi od čudnih udesa, podigla je pogled na zvezdano nebo da potraži ptice. Pokazala mi je prstom na robotske lasere koji su oivičavali visoke zidove verande, uperene u mračno nebo, i rekla: "Ali više se ne bojim ptica."
     Bila je, naravno, u pravu. Život jeste opasan. Zbog zakona verovatnoće, piloti - i svi ostali članovi našega Reda - gotovo nikada ne dožive starost kakvu je doživeo Soli. Što istovremeno objašnjava zašto su ga mlađi piloti zvali 'Soli Srećković'.
     "Vaseljena je opasna", rekoh, nastavljajući razgovor. "I tajanstvena. Ali u njoj ima mnogih lepota - priznaješ da voliš lepotu."
     "Šta podrazumevaš pod lepotom?" Hoteći da to sazna, stavila mi je šaku između svojih dojki, koje su bile smeđe i sasušene kao stare kožne vrećice. Omirisala je vazduh u mom pravcu i nabrala svoj malecki nos. Očigledno joj se nije dopao miris vune natopljene znojem koji je izlazio iz mog kombinezona. Nerviralo me je što gleda na mene kao da sam ja varvarin, a ne ona.
     Uperio sam prst u mesec koji je blistao iznad nas. Kazao sam joj da je taj mesec u stvari ogromni bioračunar, mozak i suština jedne boginje. "Blista kao srebro, i to je lepo", rekao sam. "Ali svoju blistajuću inteligenciju deli sa milion drugih meseca, i zamisli samo kakve su mogućnosti... to je drukčiji, viši stupanj lepote."
     Pogledala me je kao što logičar gleda trabunjajućeg autistu. "Mislim da mesec nije računar. Zašto me lažeš? Računari nisu lepi, mislim da nisu."
     "Ne lažem te", odvratio sam.
     "A šta podrazumevaš pod boginjom?"
     Kad sam joj objasnio šta su više inteligencije prema klasifikaciji eshatologa, nasmejala mi se u lice. "Oh, postoji Bog, pretpostavljam. Ili je, bar, nekad postojao - ne sećam se više. Ali verovati da mesec misli, čuj, to je sumanuto!"
     Odjednom se upiljila u mene svojim starim, starim očima i stala da se trese kao šator na vetru. Mora da joj je palo na pamet da bih ja, ako sam lud, mogao da joj učinim nešto opasno i da samim tim ugrožavam njen dugi životni vek. Kada je ponovo pogledala u mene, primetio sam da roboti drže lasere uperene u mene. Obraćajući se svom računaru ona nastavi: "Mesec se sastoji od... od elemenata: ugljenika, vodonika, kiseonika i azota."
     "To su elementi proteina", upadoh ja. "Neurologike računara se često prave od proteina."
     "Oh, koga je briga od čega se prave stvari? Važno je da vladaju mir i sklad. A ti ugrožavaš naš sklad, čini mi se."
     "Otići ću, ako to želiš."
     U stvari, nisam mogao da dočekam da odem sa te vrele, zagušljive planete.
     "Hai, moraš da odeš. Što duže ostaneš, bićeš sve opasniji. Molim te, hoćeš li otići sutra? I molim te, nemoj više razgovarati s decom. Prepašće se ako pomisle da je mesec živ."
     Prepustio sam te ljude njihovim zadovoljstvima i dekadentnom skladu. Usred duge noći upalio sam raketne motore i izleteo u mnogostrukost. Ponovo sam prelazio s prozora na prozor, idući sve više unutra, ka mozgu Entiteta. Bio sam čvršće nego ikad rešen da pronađem niz njegove inteligencije, ukoliko je zaista postojao. Što sam dalje padao, otkrivao sam sve više meseca-mozgova. Pored jedne usijane plave džinovske zvezde mora da je bilo bar deset hiljada tih meseca, zbijenih poput ćelija embriona. Imao sam snažno osećanje da prisustvujem nečemu što ne bi trebalo da vidim, kao da sam zatekao svoju majku golu ujutro u kupatilu. Da li se, pitao sam se, ti meseci na neki način reprodukuju? Nisam znao. Nisam mogao da prodrem pogledom u središte te zbijene grupe, jer je prostor u njemu bio crn poput crne rupe. I premda sam znao da je veoma rizično nastaviti sa padanjem, bio sam sav u vatri od mogućnosti novog, božanskog života, i zato sam krenuo preskačući od tačke do tačke u središte zbijene grupe meseca.
     Smesta sam shvatio da sam napravio glupu grešku. Moj brod nije padao u središte grupe meseca. Umesto toga, uleteo sam u jedno Drvo Odluke nalik na džunglu. Stotinu različitih staza otvaralo se preda mnom, deleći se i granajući se u još deset hiljada drugih. Pozlilo mi je od straha, jer sam imao na raspolaganju samo nekoliko trenutaka da odlučim koji je pravi put ili da budem izgubljen.
     Umom sam krenuo da se sastanem sa brodom, i sporo vreme se sklopilo oko mene. Misli su mi vitlale u mozgu, kao što se snežne pahuljice kovitlaju u ledenom vetru. Imao sam na raspolaganju dugi, razvučeni trenutak da u njemu dokažem jednu posebno tešku kartografsku teoremu. Morao sam to učiniti brzo, brzinom kojom mislim. Računar je napravio model mojih misli i počeo da mi napaja vizuelni korteks ideoplastima koje sam prizvao po sećanju. Ti simboli nalik na kristale svetlucali su i prelivali se pred mojim unutrašnjim okom; uobličavali su se i spajali i skupljali u dokazni niz moje teoreme. Svaki pojedini ideoplast bio je prelep i neponovljiv. Predstava teoreme fiksiranih tačaka, na primer, ličila je na uvijenu ogrlicu od rubina. Dok sam gradio svoj dokaz, taj uvojak se spojio sa paperjastim, dijamantskim nitima prve Lavijeve kartografske teme. Razmišljao sam ludom brzinom i ideoplasti se odjednom ukočiše u mestu. Složene smaragdne glife postavke nepromenljivosti, klinaste rune sentencijalnih spojeva, i sva ostala slova - stvoriše trodimenzionalni niz, spojen po logici i nadahnuću. Što sam brže mislio, tim brže su ideoplasti iskrsavali prividno niotkuda i pronalazili svoje mesto u dokaznom nizu. To mentalno sređivanje simbola u dokaz ima svoje posebno ime: zovemo ga olujom brojeva jer je brzina čistog matematičkog mišljenja ogromna, nalik na vihor srednjezimskog proleća.
     I dok me je oluja brojeva nosila ka trenutku dokaza, prešao sam u vreme sna. Primio sam oset nekakve neopisive sređenosti; lepota i užas su me obuzeli u trenutku kada se mnogostrukost otvorila preda mnom. Oluja brojeva se pojačala, gotovo me zaslepljujući belom svetlošću vremena sna. Pitao sam se, kao što sam se oduvek pitao, kakva je priroda tog vremena sna i tog čudesnog mentalnog prostora koji nazivamo mnogostrukošću. Da li je mnogostrukost zaista suštinska stvarnost, ona stvarnost koja određuje oblik i ustrojstvo spoljnog svemira? Neki kantori veruju u to (moja majka nije među njima), i ubeđeni su da će onog časa kada matematika bude savršeno realizovana, svemir biti savršeno shvaćen. Ali oni su čisti matematičari, mi piloti nismo. U mnogostrukosti nema savršenstva. I ima mnogo onoga što ne razumemo.
     Bio sam duboko utonuo u vreme sna kad sam odjednom shvatio da nisam razumeo način na koji se Drvo Odluke grana posvuda oko mene. Bio sam sasvim blizu svom dokazu - trebalo je samo da pokažem da je Lavijev niz ugrađen u nepromenjivi prostor. Ali nisam mogao to da pokažem, i nisam znao zašto. Trebalo je da to bude prosto i lako. Kada se Drvo podelilo i rasulo najpre u milion, a zatim u milijardu različitih grana, stao sam da se znojim. Vreme sna se ražestilo i pretvorilo u ono užasavajuće, bezimeno stanje misli koje sam u sebi nazivao 'vremenom košmara'. Iznenada sam dokazao da Lavijev niz ne može biti ugrađen u nepromenjivi prostor. Srce mi je lupalo kao u prestrašenog deteta. Zajedno s panikom nastupilo je očajanje i moj dokazni niz stao je da se raspada, da se rasprskava kao kristali zaleđenog tla pod kožnom čizmom. Nema dokaza, znao sam. Neće biti ni povratka do tačke ishodišta u stvarni prostor. Neću pasti u okolinu ni jedne jedine zvezde, bliske ili udaljene. I ne samo da sam zalutao u jednom odvratnom Drvetu Odluke, već sam naleteo - ili sam bio gurnut? - u Beskonačno Drvo. Čak i u najgorim Drvetima Odluke postoji verovatnoća da pilot pronađe pravu granu među milijardu milijardi sličnih. Ali u Beskonačnom Drvetu ne postoji takva grana, nijedna grana ne vodi do izlaza i povratka u toplu sunčevu svetlost i stvarni prostor. Drvo se neprestano širi, jedna grana urasta u drugu, i u deset centiliona drugih, i dalje i još dalje, deleći se i ponovo se deleći do beskonačnog. Iz Beskonačnog Drveta nema spasa. Moji neuroni će se postepeno razdvojiti, sinapsu po sinapsu, i ostaviti me da se igram prstima na nogama kao što se dete igra kuglicama računaljke. Sići ću s uma, zaslepljen olujom brojeva, zaleđen u večnom vremenu sna, zauvek balaveći u beskonačnosti. Ili, ako se odvojim od svog brodskog računara i pustim da mi mozak zamre, neće više biti ničega, ničega sem praznog crnog mrtvačkog sanduka koji me nosi u pakao mnogostrukosti.
     Tada sam shvatio da sam do kraja lagao sebe. Nisam bio spreman da stavim sve na kocku da bih doživeo susret s boginjom; nisam uopšte bio spreman da umrem. Setio sam se da sam slobodno i svojevoljno izabrao svoju sudbinu. Mogao sam da krivim isključivo samoga sebe i svoj glupi ponos. Moja poslednja misao, u trenutku kad mi je na usnama izronio vrisak i kad sam počeo da slušam glasove u sebi, bila je: zašto se čovek rađa u samoobmani laži?









5. TRANZISTORSKI ENTITET
     I kada bi mozak bio toliko jednostavan da možemo da ga shvatimo, bili bismo toliko glupi da to ne uzmognemo.

     Lajal Votskon, eshatolog iz Veka Holokausta

     Negde je zapisano da je prvi čovek, Gilgameš, čuo jedan glas u sebi i pomislio da je to glas Božji. Čuo sam glasove koji su mi odzvanjali u unutrašnjem uhu i pomislio da sam poludeo od straha pred Beskonačnim Drvetom.
     Zašto?
     Znak je pomućenog uma kad čovek čuje glasove koji nisu nastali ni na čijim usnama već iz njegove vlastite usamljenosti i čežnje. Ukoliko, naravno, nije u pitanju glas njegovog broda, koji mu stimuliše slušne nerve, a oni prenose zvuke pravo u njegov mozak.
     Zašto se čovek...?
     Ali brodski računar nema slobodnu volju; ne može da izabere kojim će rečima i tonom glasa govoriti u umu pilota. Može samo da primi signale iz nekog drugog brodskog računara i da ih prevede u reči, ali nije programiran da stvara vlastite signale.
     Zašto se čovek rađa?
     Znao sam da moj brodski računar ne prima signale sa nekog drugog broda brzinom svetlosti, jer je prenošenje signala kroz mnogostrukost bilo nemoguće. Moguće je, rekao sam samome sebi, da je neka od neurologika mog broda oslabila i umrla. U tom slučaju je moj brod lud, a i ja ću to biti dokle god ostanem povezan s njim.
     Zašto se čovek rađa u samoobmani i laži?
     Nije mi se dopalo kad je brod počeo da ponavlja moje najdublje misli, a sada sam se bukvalno prepao kada je stao da izgovara glasove, napravivši pravu papazjaniju od mrtvih jezika Stare Zemlje. Neke od tih jezika sam mogao da razumem blagodareći svom učenju da čitam; drugi su mi bili isto onako strani kao što je i jezik mirisa koji upotrebljavaju Prijateljice ljudi stran ljudskim bićima.
     Shalom, Instrumentum Vocale, la ilaha il ALLAH tat tvam asi, n'est-ce pas, kodomo-ga, wakiramasu? Hai, and thereto hadde he riden, no man ferre, poi s'ascose nel foco che gli affina which he called the stars of the Solid State Entity und so wir betreten, feure-trunken - Ahnest du den Schopfer? To sam ja, Malori Ringes.
     Tako dakle, pomislio sam, to je ludilo, kad samog sebe pozdravljam kao oruđe s glasom, kad govorim o ulaženju u Entitet 'opijen vatrom', ma šta to moglo značiti. Prepoznao sam sintagmu Ahnest du den Schopfer? To je bio stih jedne pesme napisane na starom gornjonemačkom, koji je značio nešto nalik na 'Spoznaješ li svog tvorca?' Ja sam 'spoznavao' da smo i brod i ja potpuno sišli s uma - ili to, ili ja zaista primam signal kroz zakrivljenu mnogostrukost Entiteta. A onda sam začuo:

     Ako si rođen za prizore čudne,
     Stvari nevidljive da vidiš,
     Jaši deset hiljada dana i noći,
     Dok ti starost sedinom ne osneži kose.

     Tako, dakle, Entitet voli staru poeziju. Ako je zaista neki signal poslat kroz mnogostrukost, pomislio sam, on mora da dolazi od Njega. Glasovi su stali da se moduliraju i rezoniraju pretvorivši se u jedan jedini glas. Na izvesni način, to je bio ženski glas, istovremeno i zavodljiv i usamljen, božanski i tužan. Bio je to glas koji nije bio siguran da će biti shvaćen. Slušajući kako tim predivnim glasom odzvanjaju mrtvi jezici Stare Zemlje, počeo sam da nagađam da Ona pravi opite ne bi li otkrila koji je moj maternji jezik. Ali posumnjao sam u tu misao istog časa kad mi je pala na um. Možda to ja isuviše žarko želim da razgovaram s Njom; možda sam to samo ja koji govorim sa samim sobom.
     Ne, Malori, govoriš sa mnom.
     - Ali ja uopšte ne govorim; ja mislim.
     Nemoj laskati sebi da je ono što se dešava u tvom umu istinsko mišljenje.
     - Kako možeš da mi čitaš misli... moj um, kad već tako kažeš?
     Ti si u meni, i ja sam u tebi. Jin i Jang, Lingam i Joni, unutra i napolje. Ja sam Entitet, ali nisam tranzistorski. Ne baš uvek.
     - Šta si ti?
     Ja sam zanos; ja sam munja; ja sam vatra tvog pročišćenja.
     - Ne razumem.
     Ti si čovek. Zaista ti kažem, čovek je zagađen potok. Šta si učinio da bi se pročistio?
     Tako dakle, pomislio sam. Ja sam goreo od želje da upoznam jedno više biće, a Ona mi govori u zagonetkama. Hitro sam skrenuo misli sa mnogostrukosti i Beskonačnog Drveta. Ispitao sam neurologike svoga broda. Bile su žive i zdrave i nigde nisam mogao da pronađem izvorište Entitetovih signala.
     Nema signala, onako kako ih ti shvataš. Samo opažaja i dodira: ja gledam u električno polje logika tvoga broda, pa posegnem i ispremeštam elektrone da bih promenila hologram. Tako tvoj računar misli mojim mislima i mojim glasom napaja tvoj mozak. Mogla bih i neposredno da ti dodirnem mozak, ali to bi te uplašilo.
     Da, da, bi. Već sam bio dovoljno uplašen. Nisam želeo još i da mi nešto vazemaljsko 'ispremešta' elektrone u mozgu, da me ispuni svojim slikama i zvucima, da me natera da vidim, čujem, dodirujem i mirišem stvari koje ne postoje, da mi izmeni vlastito opažanje stvarnosti. S tom mišlju pojavi se jedna mnogo uznemirenija: šta ako mi Entitet već premešta elektrone u mozgu? Možda samo želi da mislim da glas koji čujem dolazi iz računara? Nisam znao šta da mislim. A da li ja to zaista mislim svoje vlastite misli? Ili se to možda Entiet poigrava sa mnom, navodi me da sumnjam u to da li mislim svoje vlastite misli? Ili još gore, šta ako je sve ovo košmar i ludilo? Možda mi se brod već raspao; možda upravo doživljavam onaj poslednji trenutak pred smrt, a Entitet je - ko zna iz kojih razloga - dopro do mog mozga i u njemu stvorio privid razumnog života. Možda sam već mrtav, ili samo samnjam; možda sam ja - ma šta to 'ja' bilo - isključivo stvorenje iz sna Entitetovog? Naravno, svako ima takve misli i strahovanja, ali je malo onih kojima se boginja obraća. Kad sam pomislio da mi se Ona nalazi u umu, zavrtelo mi se u glavi od osećanja da gubim svoje sebstvo. Stomak mi je goreo od gađenja pri pomisli da nemam svoju slobodnu volju. Bio je to užasan trenutak. Pomislio sam da je svemir strašno nesigurno mesto, u kojem mogu biti siguran samo u jedno: da u carstvu svoga uma ne želim da mi ničije druge misli osim mojih vlastitih menjaju mišljenje.
     Zato što sam bio pun straha i sumnje, Entitet je objasnio kako manipuliše materijom kroz slojeve mnogostrukosti. Ali ja sam shvatao samo nešto malo fizike, samo najprostije pojmove. Entitet je bio stvorio novu matematiku da njome opiše zakrivljenost i potku vremeprostora. Bio sam u stanju da shvatim njenu teoriju međusobne povezanosti onoliko koliko bi jedan crv shvatio prikaz različitih stupnjeva beskonačnosti. Pre mnogo godina, naravno, mehaničari su istražili paradokse kvantne mehanike. Na primer, dokazali su da između dva fotona u jednom paru postoji fundamentalna veza, bez obzira na to koliko su te dve čestice daleko jedna od druge u stvarnom prostoru. Ako dva fotona odlete iz jednog svetlosnog izvora u dva suprotna kraja vaseljene, svaki će od njih sigurno 'znati' atribute svoga blizanca, kao što su ubrzanje ili polarizacija, bez obzira na to koliko bili razdvojeni. I znaće to trenutno, kao da svaki od njih trenutno 'pamti' da treba da bude polarizovan horizontalno, a ne gore i dole. Na osnovu tog otkrića mehaničari su postavili teoriju da je moguće prenositi informacije brže od svetlosti, iako, na svoju sramotu, nikada u tome nisu uspeli. Izgleda da je Ona znala ne samo kako će saobraćati, već i kako da trenutno dodirne čestice i upravlja njima kroz prostranstva vaseljene. Kako Ona to radi, ni dan danas mi nije jasno.
     - Ne razumem tvoju definiciju korespondentnog prostora; da li je on izomorfan sa onim što nazivamo Lavi prostor? Nije mi jasno... samo kad bih imao više vremena!
     U početku vremena sve čestice u vaseljeni bile su zbijene u jednu jedinu tačku; sve su čestice bile kao jedna, u jednostrukosti.
     - I ne mogu da zapamtim derivaciju tvoje jednačine polja. Mora da je...
     Pamćenje je sve. Sve čestice pamte trenutak kad je jednostrukost eksplodirala i kada se rodila vaseljena. U izvesnom smislu, vaseljena i nije ništa drugo sem pamćenja.
     - U tom slučaju korespondencije su superluminalne? Sistem korespondencija kolabira? Sto puta sam pokušavao to da dokažem ali...
     Sve je u vaseljeni istkano od jednog jedinog superluminalnog tkanja. Tat tvam asi, i ti si to.
     - Ne razumem.
     Nisi zato ovde da razumeš.
     - Pa, šta misliš, zašto sam prešao pola galaksije?
     Ovde si da klečiš.
     - Molim?
     Ovde si da klečiš - to su reči iz jedne stare pesme. Znaš li tu pesmu?
     - Ne, ne znam. Naravno.
     Ahhh, šteta. Onda si možda ovde da umreš, ne samo da klečiš.
     - Umreću u Beskonačnom Drvetu; ne postoji mapa puteva koji vode iz Beskonačnog Drveta.
     Drugih je bilo pre tebe; drugi su se takođe izgubili u Drvetu.
     - Drugi?
     Boginjin glas odjednom postade tanak i milozvučan, kao u male devojčice. Nalik na muziku flaute, sledeće reči se prosuše u moj mozak:

     Svi otidoše u svet svetlosti!
     Samo ja ostadoh da oklevam tu;
     Sećanje na njih je svetlo i krasno
     I sumorne mi misli razgoni.

     Moraš umreti. To znaš i sam, duboko u sebi. Ne boj se.
     - Dobro, piloti ginu - tako svi kažu. Ne bojim se.
     Žao mi je što se bojiš. Tako je bilo i sa drugima.
     - Kojim drugima?
     Osam pilota tvoga Reda pokušalo je da prodre u moje mozgove: Vincent li Taut, Erendira Ede i Aleksandravondila, Iši Moku, Rikardo Lavi, Džemi Floutou i Atara od Crnog Meseca. I Džon Penhalegon, onaj koga zovete Tiho.
     - Znači, ti si ih ubila?
     Šta ti znaš o ubijanju? Kao što ostriga, da bi se zaštitila, oblaže zrno peska koje joj smeta slojem po slojem bisera, tako sam i ja zatvorila te pilote, sve osim jednog, u ogranke Drveta Odluke.
     - Šta je ostriga?
     Entitet posegnu u memoriju mog računara i stavi u nju sliku, izgraviranu svetlošću i njen dodir i miris. Pomoću te zabranjene telepatije - zabranjene nama, pilotima - doživeo sam njen pojam ostrige. U svome umu video sam meko, ljigavo stvorenjce, koje se štitilo ljušturom u obliku dva kapka koje je moglo da se otvara i zatvara kako mu se prohte. Prsti mi se sklopiše gotovo protiv moje volje, i u šaci osetih škripavi pesak na ovalnoj, tvrdoj, vlažnoj ljušturi. Vilice su mi se pokretale same od sebe, pokretale mi zube na mekom mesu koje iznenada prsnu i ispuni mi usta živom tečnošću, solju i ukusom mora. Osetio sam jaki, opojni miris ogoljenih proteina i čuo mljackavi zvuk dok sam gutao lopticu sirovog, živog mesa.
     To je ostriga.
     - Greh je ubijati životinje zbog mesa.
     A ti, nevini moj čoveče, ti si ljupki biser na ogrlici vremena. Shvataš li zakrivljenosti vremena? Oni drugi piloti su živi, kao što je i biser živ svojim sjajem i lepotom, a ipak nisu u životu. Umrli su, a ipak ostali neumrli.
     - Opet govoriš u zagonetkama.
     Vaseljena je i sama jedna zagonetka.
     - Igraš se sa mnom.
     Volim da se igram.
     U oku moga uma pojavi se providna, blistava kocka. Bila je podeljena u osam drugih ugrađenih kocki, i u svakoj od njih treperile su rasplinute slike. Zagledao sam se bolje u unutrašnjost kocki i slike su počele da se zgušnjavaju i dobijaju obrise. U svakoj kocki, izuzev one u donjem desnom uglu, po jedna glava bez tela lebdela je u svom zatočeništvu, kao što pilot lebdi u kabini svoga broda. Svako lice bilo je nagrđeno grčem straha i ludila. Svako lice je otvorenih usta buljilo u mene - buljilo kroz mene - kao da sam od vazduha. Tada sam prepoznao ta lica. Moji učitelji istorije dobro su me podučili. Bila su to lica Vincenta li Tauta, Išija Moke i ostalih koji su ovamo stigli pre mene.
     Šta je smrt, Malori? Piloti su se izgubili u ograncima Drveta Odluke. Izgubljeni su i zaboravljeni kao i Eshilove pesme. Ali jednog dana, ja ću ih se setiti.
     Pitao sam se kako je zatvorila pilote (i mene samog) u Beskonačno Drvo. Postoje načini, razume se, da se nasumice otvori prizor u mnogostrukost, da se pilot bez mape i nepripremljen pošalje u neko Beskonačno Drvo. Ali Ona nije upotrebila nijedan od tih načina. Uradila je nešto drugo, nešto čudesno. Kako je to moguće, hteo sam da znam? Da li je njena svest zaista uobličila mnogostrukost, uvrnula same nizove dublje stvarnosti, baš kao što dete pravi pletenicu od valjčića ilovače?
     Nisam znao. Nisam mogao da znam. Video sam manje od njenog milionitog dela, a i njoj samoj je verovatno bio potreban samo majušni delić tog dela da govori sa mnom umom u um. Bio sam kao zrno peska koje pokušava da shvati okean na osnovu ono nekoliko virova i strujanja koji ga nose; bio sam kao cvet koji pokušava da shvati let kroz svemir na osnovu blagog golicanja zvezdane svetlosti na svojim nežnim laticama. Do dana današnjeg tražim reči kojima bih mogao opisati moć Entiteta, ali reči nema. Saznao sam - ako je to prava reč za spoznaju koja nastupi u blesku intuicije - dozvoljeno mi je bilo da shvatim da Ona upravlja svim naukama i sistemima misli onako kao što ja ređam reči u rečenice. Ali njene 'rečenice' bile su tako ogromne i bezdane kao da ih izgovara sama vaseljena. Dosegla je istine i saznanja daleko iznad čuvenih meta-filozofija vanzamaljskih Fravašija. Ona, boginja, igrala se pojmovima koji bi mogli preokrenuti vaseljenu, pojmovima nezamislivim čovečijem umu. Dok je većina mojih bližnjih živela svoj vek zbunjena, zbrkana i u tami, Ona je rešila probleme i otkrila nove pravce misli o kojima mi nikad nismo ni sanjali, i još gore po nas, Ona je to uradila tako lako kao što bih ja pomnožio dva puta jedan.
     Mehaničari često oplakuju svoj najstariji paradoks, koji je sledeći: nizovi iz kojih je istkana vaseljena toliko su beskonačno mali da bi svaki pokušaj da se oni prouče izmenio njihova svojstva. Sam čin posmatranja remeti objekat posmatranja. Na Staroj Zemlji, pričaju, postojao je kralj koji je menjao atome svega oko sebe, tako da se sve što bi dodirnuo pretvaralo u zlato. Taj kralj iz bajke nije mogao ni da pije ni da jede, zato što mu hrana i piće nisu imali ukus ničega drugog do zlata. Mehaničari podsećaju na tog kralja: sve što 'dodirnu' pretvara se u ružne grudve materije, u elektrone, kvarkove, ili zeta-neutrine. Oni nikako ne mogu da pojme dublju stvarnost, osim uz pomoć pozlaćenih, izvitoperujućih sočiva svojih instrumenata ili putem dodira svojih zlatnih jednačina. Na neki nepojamni način, Entitet je prevazišao tu tamnicu materija. Videti stvarnost neposredno, onakvu kakva stvarno jeste - to je, mislim, privilegija koju ima samo božanski intelekt.
     Vidiš li pilote, Malori Ringese?
     Video sam ludilo i haos. Netremice sam gledao u kocke u kojima su bili neumrli piloti. Crno, oštro izvajano lice Džeremija Floutoua ispuštalo je tanak mlaz sline kroz tanke usne.
     - Ti si zarobila pilote; znači ti možeš i da ih oslobodiš. I mene.
     Ali oni jesu slobodni. Ili će postati slobodni kad se vaseljena obnovi. Ono što je bilo, biće.
     - To su skrajerske brbljarije.
     Zakrivljenost vremena: kada se vaseljena toliko proširi da najbliže dve zvezde budu toliko udaljene jedna od druge kao što je sada udaljen galaktički oblak Grus od Canes Venatici, posle milijardi vaših godina, piloti će biti onakvi kao što ih vidiš, zamrznuti u večitoj sadašnjici. Lakše je zaustaviti vreme, zar ne, nego ga ponovo pokrenuti? Ubiti nego stvoriti? Ali stvaranje je bezvremeno; stvaranje je sve.
     - Piloti... u Drvetu gde se beskonačno grana u ludilo, jesi li videla njihova poludela, ukočena lica?
     Ludilu nema leka; ono je cena koju neki moraju da plate.
     - Osećam kao da i sam počinjem da ludim zalazeći u grananja tog drveta. Ako, kako kažeš, za ludilo nema leka, onda mi pomozi da pobegnem od beskonačnog i prestani da se poigravaš mojim umom!
     Ti, Malori, ludi moj čoveče, ti i ja ćemo se igrati i naučiću te sve što se zna o trenutnosti, a možda i o ludilu. Hoćeš li da se pridružiš drugim pilotima? Gledaj pažljivo, ona prazna kocka tebi je namenjena.
     Tek tada sam opazio ono što je trebalo odmah da vidim: da se osam pilota izgubilo u Entitetu, ali da u kockama lebdi samo sedam tih avetinjskih mrtvačkih glava. Ni u jednoj kocki nisam video ogromnu Tihovu glavu, nalik na morža.
     - Šta se dogodilo s Tihom?
     Ja sam tiho; Tiho sam ja, deo mene.
     - Ne razumem.
     Tiho boravi u memoriji.
     U mome umu opet se začuo glas male devojčice, samo što sada više nije bio onako sladak, niti je sasvim odgovarao maloj devojčici. Čisti i nevini zvuk flaute bio je obojen prigušenim, tamnim tonovima, dok sam slušao:

     Oh, taj romantični bezdan što se spušta
     Niza zelenu stranu kedrovima obraslu!
     To divlje mesto! Sveto i volšebno
     K'o uvek kad ga je po mesečni pohodila
     Žena što doziva demonskog ljubavnika!

     On je bio divljak u svilenoj odeći, prekrasan čovek, čovek - demonski ljubavnik. Kada sam videla kako ima neobuzdanu inteligenciju, odvojila sam mu mozak od tela i prekopirala ga sinapsu po sinapsu u majušnu šupljinu jednog od mojih manjih mozgova. Gledaj, evo Džona Penhalegona.
     U samoj kabini mog broda iznenada se ukaza Tihova slika. Bio mi je tako blizu da sam mogao da mu dodirnem natečeni crveni nos, kao što čovek posegne za snežnom jabukom. On je - bio je - čovek grubo istesanog lica sa žućkastim očnjacima koji su mu virili ispod ljubičastih usana. Griva sjajne crne kose padala mu je zamršena do pola leđa; podvaljak mu je visio ispod čekinjaste bradice do pola grudnog koša. "Odakle padaš, Pilote?" zapitao me je glasom ogrubelim od starosti, ponovivši tradicionalni pozdrav dva pilota kad se sretnu negde daleko od kuće. Glas mu je odjekivao kao zvono kroz kabinu mog broda. Očigledno je Entitet bio u stanju da stvara holograme i zvučne talase isto onako lako kao što se poigravao elektronima. "Šalom", reče on. Crvenim, oznojenim prstima napravi tajni znak za koji su znali samo piloti našega Reda.
     "Nisi ti Tiho", rekoh ja glasno. Trgao sam se na zvuk vlastitog glasa. "Tiho je mrtav."
     "Ja sam Džon Penhalegon", reče ta prikaza. "Živ sam kao i to. U stvari, još življi, jer ne mogu tako lako da budem ubijen."
     "Ti si glas Entiteta", rekoh ja, brišući znoj sa čela.
     "Ja sam i jedno i drugo."
     "To nije moguće."
     "Ne budi tako siguran u to šta je moguće a šta nije. Sigurnost može da ubije, kao što znaš."
     Protrljavši jednu stranu nosa, upitah: "Ako je tako, onda je Entitet sigurno upio u sebe Tihove memorije i način mišljenja - toliko mogu da poverujem. Ali sam Tiho ne može biti živ, zar ne?... možeš li ti? Ako si samo deo celine... Entiteta?"
     Tiho - ili njegova prikaza, kao što sam stalno podsećao sebe - nasmeja se tako gromko da mu se mehurići pljuvačke ukazaše na usnama. "Ne, pilote moj, isti sam kao ti, kao svi ljudi. Ponekad imam slobodnu volju, ponekad je nemam."
     "Onda nisi isti kao ja", pohitao sam da kažem. "Ja imam slobodu izbora, svako je ima."
     "Ne, zar si po slobodnom izboru razbio nos svog Lorda Pilota?"
     Prepalo me je i razljutilo što je Entitet mogao da izvuče to sećanje iz moga uma, i zato sam besno rekao: "Soli me je izazivao. Razbesneo sam se."
     Tiho obrisa pljuvačku sa usana i protrlja ruke. Čuo sam struganje kože o kožu. "U redu. Soli te je izazvao. Znači Soli je vladao situacijom, a ne ti."
     "Zloupotrebljavaš moje reči. On me je toliko razljutio da sam hteo da ga udarim."
     "U redu. On te je razljutio."
     "Mogao sam da se suzdržim."
     "Jesi li?" upita on.
     Bio sam besan i to učini da dreknem, "Naravno. Ali bio sam toliko ljut da mi je bilo svejedno da li ću ga udariti."
     "Mora da voliš da budeš ljut."
     "Ne, mrzim to. Oduvek sam to mrzeo kod sebe. Ali šta ću, takav sam."
     "Mora da voliš sebe kakav si."
     Zatvorio sam oči i zavrteo glavom. "Ne, ne razumeš me. Pokušavao sam... pokušavam, ali kad se razbesnim, to je... eto, to je prsto deo mene, shvataš? Niko nije savršen."
     "Takođe, niko nema slobodnu volju", zaključi on.
     Obrazi su mi goreli i jezik mi je bio suv. Izgledalo je da i Tiho pokušava da me izazove da se razbesnim. Dok sam duboko i ravnomerno disao, boreći se da se savladam, posmatrao sam faze svetlosnih talasa od kojih se sastojala Tihova slika. Haljina mu je bila poput svetlećeg dima u crnom vazduhu.
     "A boginja?" upitao sam. "Ima li ona slobodnu volju?"
     Tiho opet prsnu u smeh. "Da li pas ima Budinu prirodu?" upita on. "Oštrouman si, pilote, ali nije tvoje da ispituješ boginju. Ti si taj koji je ovde da bude ispitan."
     "Ispitan... kako?"
     "Ispitan da bi se videle mogućnosti."
     Kao što sam uskoro saznao, Entitet me je ispitivao još od kad sam prešao prag njegovog ogromnog mozga. Torizoni prostor i ružno iseckani prostori koji su me gotovo pobedili - sve je to bilo Njeno delo, kao i Beskonačno Drvo u kojem sam bio zarobljen. Ispitivao je moju matematičku veštinu i - kako mi je rekao Tiho - moju hrabrost. U jednom od značajnijih testova dokazao sam da sam u stanju da slušam božanski glas i da se ne izbezumim od straha. Nisam imao pojma zašto bi Ona uopšte želela da me ispita, sem ako to nije bila još jedna od Njenih igara. I zašto upotrebljava Tiha da me ispituje, kada je jednostavno mogla da pogleda u moj mozak i vidi tamo sve što se može videti? Samo što sam to pomislio, kad božanski glas zagrme u mojoj glavi:
     Pre više hiljada godina vaši eshatolozi izradili su mape DNK molekula do poslednjeg atoma ugljenika. Ali još tragaju za pravilima po kojima DNK stvara život i kodove za nove oblike života. Još uče gramatiku dezoksiribonukleinske kiseline. Kako je sa DNK, tako je i sa otvorenim mozgom. Zamisli bebu koja je naučila azbuku, ali ne zna šta reči znače i ne zna pravila po kojima da ih slaže. Shvatiti mozak na osnovu triliona njegovih sinapsi isto je kao pokušati da sudiš o pesmi na osnovu proizvoljnih prepletaja pojedinih slova. Ti si ta pesma. Postoje beskonačne mogućnosti. Ti ćeš, Malori moj, za mene uvek biti tajna.
     - Neću da me ispituješ.
     Sam život je ispit.
     - Ako položim, hoćeš li me osloboditi iz Drveta?
     Kao svaki čovekoliki majmun i ti si ovog časa slobodan da pobegneš sa svog Drveta.
     - Slobodan? Ne znam samo na koji način?
     Šteta. Ako položiš, imaš pravo da mi postaviš tri pitanja, bilo kakva. To je jedna stara, prastara igra.
     - A ako ne položim?
     Onda će se svetlost ugasiti. Oh, gde boravi svetlost kad je ugašena?
     Stezao sam pesnice sve dok mi se nokti nisu zarili u dlanove. Nisam hteo da polažem ispit.
     "Dobro, pilote moj, hoćemo li početi?" Ovo su bile Tihove reči dok je češao svoje podvaljke.
     "Ne znam."
     Neću podrobno opisivati mnogobrojne testove kojima me je podvrgao Tiho - Entitet. Neki od njih, kao što je bio Test Znanja, kako ga je on zvao, bili su dugački, dosadni i zalazili su u sitnice. Prirodu drugih testova, kao što je Test Paradoksa, a za njim je usledio, čini mi se, Test Stvarnosti, u kome sam morao da dovodim u pitanje svaku svoju pretpostavku, naviku i verovanje, dok me je Tiho zasipao neumnim idejama koje mi nikada ranije ne behu pale na pamet. Taj me je test gotovo izludeo. Nikako nisam mogao da shvatim zašto je uopšte potrebno da budem ispitivan, čak ni kad je Tiho objasnio: "Jednoga dana, ljutiti moj Pilote, možda ćeš imati veliku moć, recimo kao Lord Pilot, i biće potrebno da sagledavaš stvari kroz višestruke oči."
     "Sasvim sam zadovoljan i vlastitim očima."
     "Ipak", primeti on, "ipak..."
     Iznenada, u mojoj glavi stadoše da odzvanjaju pouke čuvenog kantora, Aleksandra od Simuma, Aleksandra Dijega Solija, koji je bio davno preminuli otac Leopolda Solija. Utonuo sam, telom, umom i dušom u sistem verovanja neobičnih Prijatelja Boga. Ugledao sam vaseljenu kroz Aleksandrove mračne, sive oči. Bila je to hladna vaseljena u kojoj ništa nije bilo sigurno izuzev stvaranja matematike. Ostali oblici stvaranja nisu, u suštini, ni postojali. Da, postoji čovek, ali šta je čovek, u krajnjoj liniji? Da li su čoveka stvorile Jeldre, koje su, pak, i same stvorene od strane Starijih Jeldra I ako je tako, ko je stvorio njih? Te iste, Starije Jeldre?
     I tako sam saznao tu neobičnu teologiju Aleksandra Dijega Solija: poznato je da je prvi lord Kantor, veliki Georg Kantor, jednim genijalnim dokaznim nizom pokazao da se beskonačnost celih brojeva - koje je zvao alef nul - nalazi u još višoj beskonačnosti stvarnih brojeva. Dokazao je i da se ta beskonačnost nalazi u još većoj beskonačnosti alef dva, i tako dalje, cela hijerarhija beskonačnosti, beskonačnost beskonačnosti. Kantori sa Simuma verovali su da je hijerarhija brojeva verna slika hijerarhije bogova. Zaista, kao što je Aleksandar naučio svog sina, Leopolda, ako postoji bog, ko ili šta je stvorilo tog boga (ili boginju)? Ako postoji viši bog, nazovimo ga bog2, mora postojati i bog3, i bog4, i tako redom. Postoji alef miliona i alef centiliona, ali nema krajnje, najviše beskonačnosti, i zato ne postoji Bog. Ne, nemoguće je da postoji istinski Bog, prema tome ne postoji ni istinsko stvaranje. Ta logika je bila isto onako oštra i nemilosrdna kao i sam Aleksandar od Simuna: ako ne postoji istinsko stvaranje, onda nema ni istinske stvarnosti. Ako je sve nestvarno, nestvaran je i čovek; čovek, u izvesnom krajnjem smislu ne postoji. Sva stvarnost samo je san, šta više, manje od sna, jer san mora imati svog snevača. Tvrditi suprotno je besmislica. A tvrditi da postoji sebstvo prema tome je greh, najteži od svih grehova; bolje je, prema tome, odseći sebi jezik nego izgovoriti reč 'ja'.
     Kada me je ta stvarnost ščepala odjednom sam bio prenet kroz prostor i vreme. Zadrhtao sam i otvorio oči pred gorostasnom maglom koja se spuštala nad Aleksandrovom kamenom kućom na Simumu. Obreo sam se u malenoj, praznoj, preterano čistoj sobi sa sivim malterom na zidovima i spustio pogled na dečaka koji je klečao preda mnom. Ja sam bio Aleksandar od Simuma a dečak je bio Soli.
     "Vidiš li?" upita me Tiho, I stavi u moj um Aleksandrova sećanja na spartansko, gorko vaspitavanje sina.
     "Jesi li razumeo, Leopolde. Tu reč da nisi više izgovorio."
     "Koju reč, oče?"
     "Nemoj sa mnom da igraš igre, jesi li razumeo?"
     "Jesam, oče, ali molim te, nemoj me opet ošamariti."
     "A šta misliš, ko si ti da ne zaslužiš kaznu?"
     "Niko, oče... ništa."
     "Tako je, i zato što je tako nema razloga da se s tobom razgovara, zar ne?"
     "Ćutanje je užasno, oče, gore od kazne. Molim te, kako ćeš me podučavati ako ćutiš."
     "A zašto uopšte da te podučavam?"
     "Zato što je matematika jedina istinska stvarnost, ali... ali kako može da bude? Ako zaista ničega nema, mi ne možemo stvoriti matematiku, zar ne?"
     "To ti je neko rekao, je li? Matematika nije stvorena. Nije ona stvar poput drveta ili zraka svetlosti; niti je ona stvorena umom. Matematika jeste. Ona je sve što postoji. Možeš da zamisliš Boga kao bezvremenu, večnu vaseljenu matematike."
     "Ali kako može ona... ako jeste... Ne razum..."
     "Šta si kazao?"
     "Ne razumem."
     "A ipak huliš. S tobom se više neće razgovarati."
     "Ja, ja, ja, ja, ja... oče? Molim te."
     Nisam mogao da razumem kako je Entitet uspeo da dobije sećanja Aleksandra od Simuma. (Ili su to, možda bila Solijeva sećanja?) Niti sam saznao otkuda Ona toliko zna o još čudnijim stvarnostima autista i afazičara osakaćenog mozga. Ali ma koliko te stvarnosti bile neobične, ipak - a bilo je krajnje čudno ući u unutrašnje, samonaslikane misaone odlomke autiste - to su bile ljudske stvarnosti. Čovekova misao je u suštini uvek ista. Misli se mogu razlikovati od jedne osobe do druge i od jedne skupine ljudi do druge, ali način na koji mislimo ograničen je dubinskim strukturama našeg i svih ljudskih mozgova. To je i prokletstvo i blagoslov. Svi smo zarobljeni u koštanom kovčegu svojih istovetnih mozgova, zarobljeni u načinima mišljenja koji su evoluirali tokom miliona godina. Ali taj je zatvor udoban, sa poznatim belim zidovima, čiji vazduh, ma kako ustajao, možemo da dišemo. Kad bismo makar i za trenutak pobegli iz tog našeg zatvora, ostali bismo otvorenih usta pred tim novim načinom mišljenja, znanja. U njemu bismo našli veličanstvene i raspinjuće lepote i - kao što je uskoro trebalo da saznam - ludilo.
     "U redu", oglasi se ponovo Tiho, "shvatio si Aleksandra od Simuma i Iana, solipsistu. A sada ćemo preći na vanzemaljske stvarnosti."
     Tiho - ili, bolje rečeno, faze svetlosnih talasa koje su bile Tiho - poče da tamni. Crvenilo baburastog nosa potamne mu i pretvori se u ljubičasto dok se sam nos proširio u oštro rilo. Poput testa od gline, to rilo mu se izduži i pretvori u dugačku, vitku surlu. Čelo mu se ispupči kao krvovoće kad se naduje od gasova trulenja, a brada i podvaljci mu se stvrdnuše u nekakav organ nalik na kutiju prekrivenu desetinama uskih, ružičastih proreza. Haljina mu odjednom nestade kao pramen dima. Nago telo poče da mu se menja. Loptasti, okrugli mišići i pramenovi smeđeg i purpurnog krzna pojaviše se umesto Tihovog sivkastog, otromboljenog mesišta. Njegovi upadljivo veliki testisi i ud stadoše da venu poput algi, i skupiše se, nestavši u crvenom naboru kože između njegovih debelih nogu. Stajao sam i čekao, zapanjeno gledajući kako se ta vanzemaljska spodoba rađa u samoj kabini mog broda. Ubrzo sam je prepoznao: bila je to slika jednog primerka one dobroćudne (iako lukave) rase, poznate pod imenom Prijateljice ljudi.
     Spodoba podiže svoju surlu i ružičasti prorezi njenog govornog organa zadrhtaše i zatalasaše se, ispuštajući raspršeni mlaz molekula. Osetio sam miris estera, ketona i cveća, smrad trulećeg mesa izmešan sa slatkim mirisom snežne dalije. S tom surlom, išaranom plavim spiralama kakve stavljaju na sebe vešte kurtizane, ta prilika me je donekle podsetila na Solijevu prijateljicu (neki kažu i ljubavnicu) Jasminu Oranž.
     Gledaj Jasminu Oranž.
     Video sam Jasminu Oranž njenim vlastitim očima; pretvorio sam se u Jasminu Oranž. Ne, bio sam istovremeno i Jasmina Oranž i Malori Ringes, jer sam posmatrao jednu vanzemaljsku spodobu ljudskim očima i mirisao kroz svoju surlu sam bitak jednog ljudskog bića. Svest mi je iznenada sasvim napustila ljudsko telo i boje su nestale. Posmatrao sam kako se purpurna i smeđa boja mog krzna pretvaraju u svetlije i tamnije sivilo. Bacio sam pogled na drugi kraj kabine i ugledao mladog, bradatog pilota, čoveka, kako me netremice posmatra. Video sam sebe. Osluškivao sam, ne bih li čuo glas Entiteta, ali ni izvan mene ni u meni nije bilo nikakvog zvuka, jer sam bio gluv kao santa leda. Nisam u stvari ni znao šta je to zvuk. Poznavao sam samo mirise, taj čudesni, nestalni svet slobodno lebdećih molekula mirisa. Kad bih izgovarao svoje prekrasno ime, osećao se miris jasmina i aromu isceđenih pomorandži. Savio sam surlu u trubu, upijajući miris belog luka i ledenog vina dok sam pozdravljao čoveka Malorija Ringesa, i on mi je otpozdravio. Kako je strano, čudno i beznadežno glupo delovalo to njegovo predstavljanje jedinica značenja pomoću proizvoljnog niza linearnih zvukova, ma šta ti zvuci zaista bili! Kako ta ljudska bića uopšte mogu da misle, kada su primorana da se kreću od zvuka do zvuka i od misli do misli samo reč po reč, kao buba koja mili duž perli na ogrlici? Kako je to sporo?
     Pošto sam želela da razgovaram sa pilotom Ringesom, podigla sam surlu i ispustila opojni mirisni oblak, što je u poređenju s rečenicom ljudskog govora ličilo na simfoniju prema dečjem zveckanju. Ali on nije imao nos, i razumeo je tek nešto malo. Da, Ringese, rekla sam mu, mirisni simboli nisu tako stalni kao, recimo, glasovi u reči 'purpur'; ne znače uvek isto. Zar značenje samo po sebi nije promenljivo, kao miris mora? Možeš li da osetiš u ovom oblaku mirisa spoj sićušnih piramida od mentola, vanile i mošusa? A tek značenja! Znaš li šta sve mogu da znače mirisi jasmina, olade i pomorandže? "ja sam Jasmina Oranž, miljenica Čovekova", ili "Noćas je more mirno", zavisno od rasporeda i položaja piramidalnih jednica u odnosu na ostale molekule mirisa. Možeš li shvatiti značenje celine? I logiku njenog ustrojstva? Možeš li razumeti svu složenost jezika, moj Ringese?
     Ideje se rasvetavaju i šire poput arktičkih bulki na suncu, urastajući u druge ideje, povezane i uzajamno izukrštane opojnim mirisnim asocijacijama, i jednom po jednom karikom tog lanca mirisi pečenog mesa i vlažnog krzna teku napolje i u stranu i na dole, i stapaju se u polje koje odiše slatkim mirisima neobičnih novih ideja - koje moraš udisati kao osvežavajući mentol da bi nadjačao i izbrisao tragove vlastitih, gorkih i pravolinijskih ideja logike, kauzalnosti i vremena. Vreme nije pravolinijsko; događaji iz tvog života nalik su na džunglu mirisa koja je zauvek sačuvana u boci. Pomirišeš li je samo jednom, odmah ćeš osetiti sve mirise džungle, a ne mirise pojedinih cvetova. Razumeš li tu prefinjenost? Imaš li hrabrosti da otvoriš bocu? Ne, ti nemaš nos i ne razumeš.
     On razume samo ono što mu dozvoljava ustrojstvo vlastitog mozga.
     Ja sam razumeo da će čovek koji predugo ostane u mozgu jednog vanzemaljca poludeti. Zatvorio sam oči i zavrteo glavom, stegnuvši s dva prsta nozdrve, da ih začepim pred obeznanjujućim mirisima koji su preplavili kabinu moga broda. Moje oči, moje nozdrve - kad sam ih opet otvorio, ponovo su bile ljudske. Slika vanzemaljca je nestala, ostavivši za sobom miris vanile i pelinkovca. Opet sam bio sam, u svom vlastitom, znojavom, dlakavom, ljudskom telu, u svom starom mozgu za koji sam nekada verovao da ga dobro poznajem.
     - Njihova logika, strukture istinitog... veoma se razlikuju; nikad ne bih pomislio.
     Dubinska struktura njihovog mozga je drukčija. Ali na sledećem dubljem nivou, logika im je ista kao tvoja.
     - Ja nisam u stanju da shvatim tu logiku.
     Malo je pripadnika tvoga Reda koji su u stanju da shvate Prijateljice ljudi.
     Kao svi ostali, i ja sam oduvek bio sumnjičav prema tim egzotičnim, vanzemaljskim prostitutkama. Pretpostavljao sam da zavode ljude svojim moćnim, afrodizijačkim mirisima, da bi ih pridobile kada se omame od seksa, da bi ih lukavo ubedile u istinitost svoje tajanstvene, vanzemaljske religije. Sad sam video - 'video' nije baš najbolja reč - 'spoznao' sam da ciljaju mnogo dalje od običnog nastojanja da čovečanstvu izmene verovanja; želele su da izmene samo čovečanstvo.
     Najteže od svega je promeniti um čovekov. Toliko nemate smisla da spoznate sami sebe.
     - Čovek mora znati ko je, tako kaže Bardo.
     Šta je to Bardo?
     Dok sam šmrkčući pokušavao da svoj nos i um oslobodim uznemiravajućih mirisa setio sam se Barda, i kako je on oduvek imao jasnu, iako ulepšanu, predstavu o samom sebi: da je on čovek rešen da doživi zadovoljstva onakva kakva nijedan čovek pre njega nije, niti će iko posle njega doživeti.
     Tvoj Bardo sebe definiše isuviše skučeno. Čak i on može imati mogućnosti.
     Tokom testova koji su zatim usledili, pomoću implikacije i dedukcije saznao sam mnogo o načinu na koji Entitet poima sebe samog. Svaki mesec-mozak, činilo mi se, bio je istovremeno i jedno samodovoljno izlovano ostrvce svesti i deo veće celine. Pored toga, svaki taj mesec bio je u stanju da se izdeli u manje celine, ako se ukaže potreba, u trilione jedinica inteligencije koje se zbiraju, razdvajaju i premeštaju, kao oblaci peska. Pretpostavljam da je samo najsićušniji deo jednog manjeg meseca bio zauzet ispitivanjem mene. A ipak, bilo mi je stavljeno do znanja da se na jedan paradoksalan način Ona sva nalazi u mome mozgu i ja u Njenom. Kad sam se našalio na račun neobičnih topologija tog paradoksa, Njene misli nađoše moje:
     Podsećaš me na Tiha, samo što se ti igraš tamo gde on podivlja.
     - Je li? Ponekad ni sam ne znam ko sam.
     Ti si onaj koji si. Čovek otvoren za razne mogućnosti. Drugi su običavali da kažu da ja preterujem u mogućnostima. Mudar čovek zna gde su mu granice, kažu oni.
     Drugi nisu preživeli Test Stvarnosti.
     Bio sam oduševljen što više neću morati da podnosim nekakve vanzemaljske stvarnosti, i ne baš malo zadovoljan sobom, ali to zadovoljstvo mi je potrajalo koliko i jedan udisaj vazduha.
     Biće još jedan, poslednji test.
     - Kakav test?
     Možeš ga nazvati Testom Sudbine.
     Vazduh preda mnom namah zatreperi i pojavi se slika visoke žene obučene u dugačku belu haljinu. Ravna crna kosa joj se presijavala i mirisala na snežnu daliju. Kad mi se okrenula, pogled mi je ostao prikovan za njeno lice. To lice sam dobro poznavao, taj orlovki nos i visoke jagodice, i iznad svega one dve tamne šupljine sa glatkim ožiljcima na mestu gde je trebalo da joj budu oči; lice moje lepotice, Katarine.
     Naljutio sam se što je Entitet iščeprkao ovu najintimniju uspomenu iz moga uma. Kad mi se Katarina nasmešila i malo priklonila glavu ponadao sam se da Entitet neće čuti reči jedne prastare pesme koje su mi se, bezglasno, stvorile na usnama:

     Volim to bledo lice i obrve povijene
     iznad dve blizanačke tame što duboko teku.
     No, ma koliko duboke, nose me
     drugim jednim putem, ne u smrti reku.

     Glasom tajanstvenim i dubokim, glasom koji je bio volšebna mešavina Katarininog saosećajnog strpljenja i proračunatih reči Entiteta, ta prilika skupi usta i reče: zaista postoji jedan drugi put, Malori moj, od onog koji vodi u smrt. Drago mi je što voliš poeziju."
     "Kakav je taj Test Sudbine?" glasno zapitah.
     Dok sam netremice gledao u dve rupe ispod njenih crnih obrva, treptaji boje odjednom osvetliše dve blizanačke tame. U prvom trenutku sam pomislio da je to samo poremećaj u fazi svetlosnih talasa od kojih se sastoji slika. Ali to lelujavo plavetnilo se zgusnu i umiri, ispunivši joj prazne očne duplje kao što voda ispuni pehar. Ona trepnu svojim novoizraslim očima koje su bile velike i duboke, i sijale kao tečni dragulji. Pogledala me je tim prelepim, plavocrnim očima i rekla: "Zbog tebe se odričem i većih vidika, jer... Vidiš li svoju sudbinu? Sada kada opet imam oči, slepa sam, i zaista više ne mogu da vidim šta će... Lice ti je divno! Sačuvala bih te, kad bih mogla! Samo kad ne bi... Test Sudbine; Test Ćudljivosti ili Prohteva. Kazivaću ti tri prastare pesme. Ako uzmogneš da dopuniš nedovršene strofe, svetlost će i dalje sijati."
     "Ali to je čisti apsurd! Zar da mi život zavisi od toga da li znam ili ne znam neku glupu pesmu?"
     Zagrizao sam krajeve brkova koji su mi toliko izrasli tokom tog dugog putovanja da su mi padali preko gornje usne. Bio sam izvan sebe od besa pri pomisli da moja sudbina - život ili smrt - treba da bude odlučena na osnovu tako proizvoljnog testa. Bilo je to sumanuto. Onda sam se setio da pesnici-bojovnici, jedna sekta ubica kojom su zaraženi pojedini Civilizovani svetovi, navodno traže od svoje žrtve da im kaže stihove neke pesme pre nego što je ubiju. Pitao sam se zašto bi boginja imala isti običaj kao pesnici-bojovnici? Ili je možda baš Ona uvela taj običaj pre mnogo eona, i pesnici-bojovnici samo obožavaju Nju i njene običaje? Odkud da znam?
     "Ali, Tiho", rekoh, škrgućući zubima, "nije znao nijednu od tvojih pesama, je li tako?"
     Katarina se nasmeši onim zagonetnim smeškom skrajera i zavrte glavom. "Naprotiv, on je znao sve pesme, izuzev, naravno, poslednje. Sam je izabrao svoju sudbinu, razumeš?"
     Nisam razumeo. Trljao sam suve, zapaljene oči, trudeći se da razumem, kad ona odjednom odahnu i reče tužnim glasom:

     Toliki ljudi, svi lepotani!
     Svi mrtvi leže sad:

     Pogledala me je kao da očekuje da odmah dopunim strofu. Nisam mogao. Grudi su mi se odjednom stegle, disanje postalo iskidano i neujednačeno. Um mi je bio prazan i pust, kao zavejana ravnica.

     Toliki ljudi, svi lepotani!
     Svi mrtvi leže sad:

     Bio sam potpuno prazan i stomak mi se naglo stegao, jer sam znao da sam negde, ranije, 'pročitao' te stihove. Pripadali su jednoj dugačkoj pesmi, otprilike u trećoj četvrtini Vremečuvarove knjige. Zatvorio sam oči i video, na devetsto desetoj stranici, naslov te pesme. Zvala se 'Pesma starog pilota'. Govorila je o životu i smrti i o iskupljenju. Pokušao sam da prizovem u sećanje duge nizove crnih slova, da ih rasporedim po belom, snežnom polju svoga uma isto onako kao što ih je pesnik nekada ispisao po belim listovima hartije. Nisam uspeo. Iako sam u Borji, zajedno s drugim iskušenicima, vežbao pamtilačke veštine (kao i mnoge druge), ipak nisam bio pamtilac. Zažalio sam, već ko zna koji put, što nemam tu savršenu 'slikovnu memoriju' u kojoj se svaka slika što ju je oko ma i jednom u životu ugledalo može ponovo prizvati u um i ponovo razgledati i proučiti u svim svojim raznobojnim pojedinostima.
     Katarinina koža postala je kao mermer iz Uradeta kada je rekla: "Ponoviću stihove još jednom. Moraš odgovoriti, ili..." Stavila je ruku na grlo i glasom jasnim kao večernje zvono Rese izrecitovala:
     Toliki ljudi, svi lepotani!
     Svi mrtvi leže sad:

     Setio sam se kako mi je Vremečuvar kazao da te pesme moram stalno da čitam, sve dok ih ne budem čuo u svom srcu. Zatvorio sam oko svoga uma pred zbrkom izuvijanih crnih slova. Trudio sam se da vidim. Pamtioci uče da do sećanja vode mnogi putevi. Sve je zapisano, kažu; ništa se ne zaboravlja. Osluškivao sam melodiju i ritam Katarininog poetskog odlomka. Odmah su u meni jasno odjeknule reči i ponovio sam što je moje srce nekada čulo:

     Toliki ljudi, svi lepotani!
     Svi mrtvi leže sad:
     A hiljade ljigavaca
     Žive i dalje, tako i ja.

     Katarinina slika se nasmešila kao da je zadovoljna. Morao sam stalno da se podsećam da to nije prava Katarina već samo ono što je Entitet stvorio prema Katarininom obličju. Ili još bolje, bilo je to samo nepotpuno sećanje isisano iz moga uma na osnovu koga sam shvatio da poznajem samo stoti deo prave Katarine. Poznavao sam samo njene duge, čvrste ruke i udubljenje između njenih nogu i znao da nosi u sebi goruću potrebu za lepotom i zadovoljstvom (za nju, mislim, to je bilo jedno isto); poznavao sam slatki zvuk njenog glasa kad peva svoje tužne, vilinske pesme, ali u dušu joj nikad nisam mogao zagledati. Kao svi skrajeri, i ona je naučila da priguši u sebi strasti i strahovanja, da ih ugasi mokrim ćebetom spoljašnjeg spokojstva. Nisam znao šta je ispod njega, a i da jesam, ko sam ja da mogu u sebi držati jednu žensku dušu? Ne, nisam mogao, i upravo zato je Katarinina slika stvorena na osnovu mojih uspomena bila pomalo lažna. U prilici u kojoj bi prava Katarina bila obesna, njena slika je bila samo razigrana; u prilici u kojoj bi prava Katarina volela pesme i vizije budućih događaja držeći ih za sebe, njena slika ih je upotrebljavala u druge svrhe. U samoj biti te slike nalazila se ogromna ali ne baš sveznajuća celina, koja se poigravala telom i ličnošću ljudskog bića; u samoj biti prave Katarine bila je... pa, Katarina.
     još sam bio ljut i zato sam ljutito rekao: "Neću da se igram zagonetanja."
     Katarina se opet nasmeši i reče, "Oh, ali imamo još dve pesme."
     "Mora da već znaš koje pesme znam a koje ne znam."
     "Ne", odvrati ona, "ne mogu da vidim... ne znam."
     "Mora da već znaš", ponovih.
     "Zar ne mogu da izaberem šta želim da znam a šta ne želim? Volim neizvesnost, Malori moj."
     "To je već predodređeno, zar ne?"
     "Sve je predodređeno. Što je bilo, biće."
     "Skrajerska trabunjanja."
     "Pa ja sam skrajerka, kao što znaš."
     "Ti si boginja, i već si odlučila kakav će biti ishod ove igre."
     "Ništa nije odlučeno. Na kraju uvek sami biramo svoju budućnost."
     Stegao sam pesnicu i rekao: "Kako samo mrzim to skrajersko brbljanje i tvoje naizgled mudre paradokse!"
     "Ali zato uživaš u svojim matematičkim paradoksima."
     "To je nešto drugo."
     Dugo je držala ispruženu šaku ispred svojih sjajnih očiju, kao da je njihova unutrašnja svetlost peče. Onda je opet progovorila: "Nastavljamo. Ovu jednostavnu pesmicu napisao je jedan pradavni skrajer, koji nije znao da će Vild eksplodirati."

     Video sam zvezde kako padaju,
     Ali kad padnu i da umru treba...

     I ja nastavih:

     Nijedna zvezda ne nestaje,
     Sa zvezdama posutog neba.

     "Ali zvezde nestaju, zar ne?" dodadoh ja. "Vild neprestano raste, i niko ne zna zašto."
     "Moramo", složi se ona, "učiniti nešto da Vild sprečimo da dalje eksplodira. Postalo bi tako neromantično kad bi sve zvezde poumirale!"
     Uklonio sam kosu sa očiju i postavio joj pitanje koje je zaokupljalo nekoliko najboljih umova našega Reda. "Zašto Vild eksplodira?"
     Katarinina slika se nasmeši. "Ako budeš znao stihove ove sledeće pesme, imaćeš pravo da me pitaš o tome, ili o bilo čemu drugom... Oh, pesma! Kako je lepa!" Pljesnula je rukama kao devojčica koja se raduje što će svom prijatelju dati poklon za rođendan. I reči koje sam dobro poznavao zatreperiše u vazduhu:

     Tigre! Tigre! plamtiš sad
     U prašumi tamne noći,
     Čija besmrtna ruka il' oči
     Stvoriše tvoj strašni sklad?

     "Važno je", rekoh ja, "da se rimuju 'noći' i 'oči'. Stao sam da se smejem jer sam bio srećan kao nikada u životu. (Čudno je kako oslobađanje od smrtne opasnosti trenutno proizvodi takvu silovitu radost. Ponudiću ovaj savet našim starim, žučljivim akademicima, koji umiru od dosade svoje svakodnevnice: izložite život opasnosti samo za jednu jedinu noć, i svaki trenutak sledećeg dana treperiće vam od slatke muzike života.)
     Katarinina prikaza me je posmatrala. Bilo je u njoj nečega beskrajno primamljivog, nečega što se gotovo ne može opisati. Pomislio sam da je ova Katarina pomirena sama sa sobom i svojim svemirom onako kako prava Katarina nikada ne bi mogla da bude.
     A onda ona zatvori oči i reče: "Ne, pogrešio si. Dala sam ti stihove iz poslednje strofe te pesme, ne iz prve."
     Moguće je da mi je srce za nekoliko trenutaka prestalo da kuca. Smrtno preplašen, rekoh: "Ali prva i poslednja strofa su iste."
     "Nisu. Prva tri stiha su im ista. Četvrti im se razlikuje za jednu reč."
     "U tom slučaju", uzbunih se, "otkud sam mogao znati koja ti je strofa na umu? Jer, ako su prva tri stiha ista, onda su i prva dva."
     "Nije ovo Test Znanja", odvrati ona, "već Test Ćudljivosti, kao što sam ti rekla. Ipak, meni se prohtelo", i tu se ona nasmeši, "da ti dam još jednu priliku." I dok su joj oči sijale prelivajući se od gorućeg kobalta do svetlog indiga, ona ponovi:

     Tigre! Tigre! plamtiš sad
     U prašumi tamne noći,

     Bio sam izgubljen. Jasno sam se - onoliko jasno koliko sam zaista posedovao vizuelnu memoriju - sećao svakog slova i svake reči te neobične pesme. Tačno sam je izrecitovao; prva i poslednja strofa bile su iste. I opet sam čuo:

     Tigre! Tigre! plamtiš sad
     U prašumi tamne noći,
     Čija besmrtna ruka il' oči...

     "Kako glasi poslednji stih, Malori? Onaj koji je pesnik napisao, ne onaj koji je odštampan u tvojoj knjizi?"
     Zapitao sam se da li su prastari akademici, prilikom prepisivanja pesme iz jedne knjige u drugu (ili iz knjige u računar), napravili grešku? Možda se greška dogodila u poslednjim danima veka Holokausta. Izgledalo je sasvim moguće da je neka prastara istoričarka, u žurbi da sačuva to blago pre nego što joj umiranje koštane srži ne satruli kosti, nepažljivo izmenila jednu jedinu (ali važnu) reč. Ili je možda greška napravljena prilikom one zbrke u Seobama; možda je neki revizionista, iz bilo kog razloga, imao nešto protiv te jedne reči i izmenio je.
     Kako bilo da bilo, greška je bila napravljena, i ja sam očajnički nastojao da otkrijem - ili se setim - koja je to reč. Primenio sam onaj svoj mali trik, da osluškujem reči u svom srcu, ali tamo ničega nije bilo. Primenio sam i druge metode pamtilačke veštine, ali sve je bilo uzalud. Mnogo bolje će biti da pokušam da pogodim koja je reč promenjena i da uzmem nesumice neku reč - bilo koju - umesto nje. Bar će postojati verovatnoća, veoma mala, da pogodim pravu reč.
     Čvrsto zatvorenih očiju, Katarina je liznula usne i upitala, "Kako glasi taj poslednjih stih, Malori? Kaži mi, da ne bih morala da pripremim mesto u svom mozgu gde ću prekopirati tvoj."
     Vremečuvar i niko drugi spasao me je od te ćudljivosti Entiteta. Onako sav osujećen i očajan, dok sam škrgutao zubima, slučajno sam pomislio na njega, možda da bih mu prebacio što mi je dao knjigu punu grešaka. Setio sam ga se kako recituje tu pesmu. Najzad, čuo sam i reči u srcu. Da li je Vremečuvar kazivao onu istinsku pesmu? I ako jeste, otkud je znao tu stariju verziju? Bilo je nečeg sumnjivog, čak i tajanstvenog u tom Vremečuvaru. Kako se uopšte moglo slučiti da on kazuje istu pesmu koju sad traži boginja? Da nije i on, u mladosti, putovao u srce Entiteta i da i od njega nije zatražila istu tu pesmu? Pesma, koja je iz njegovih usta izlazila nalik na režanje, zaista se razlikovala od pesme u knjizi, i to za jednu jedinu reč.
     Sklopio sam ruke, duboko uvukao vazduh i rekao:

     Tigre! Tigre! plamtiš sad
     U prašumi tamne noći,
     Čija besmrtna ruka il' oči
     Smelo stvorište tvoj strašni sklad?

     "Smelo stvoriše", ponovih ja. "To je ta reč, zar ne? Smelo stvoriše."
     Katarinina slika otvori oči i ne reče ni reč.
     "Je li tako?"
     A ona se na to samo nasmeši i prošaputa:

     Večeras, iznad vlažnih gora
     Zvezdani talas pun je tišine:
     Vratio se mornar sa mora
     I lovac iz planine.

     "Zbogom, Malori moj. Ko je toliko hrabar da stvori tvoj strašni sklad? Ja ne."
     Tek što je to izrekla njen hologram nestade iz brodske kabine i ja ostadoh sam. Oh, gde, gde, pitao sam se, odlazi svetlost kad se ugasi?
     Još malo pa si se vratio kući mornaru moj, moj lovče na znanje.
     - Pesma... znači, tačno sam ja zapamtio?
     Možeš mi postaviti tri pitanja.
     Položio sam Njen ispit, i bio sam slobodan. Slobodan! Ovog puta sam bio siguran da sam slobodan! Stotinu pitanja mi je igralo u umu, poput prvih redova igračica u trupi oskudno obučenih džakarandanskih prostitutki: da li je vaseljena otvorena ili zatvorena? Odakle potiče praiskonska jednostrukost? Da li se bilo koji prirodni broj može izraziti zbirom dva primarna broja? Da li je moja majka zaista pokušala da ubije Solija? Koliko je, zaista, star Vremečuvar? Zašto Vild stalno eksplodira? Gde odlazi svetlost kada...?
     Svetlost se gasi.
     - To nije bilo pitanje. Samo sam razmišljao... pitao sam se kako...
     Postavi svoje pitanje.
     Izgleda da ću morati dobro da povedem računa kad postavljam pitanja, jer će inače Entitet moći da se poigrava mnome. Dugo sam razmišljao pre nego što sam postavio pitanje čiji bi odgovor mogao nagovestiti mnoge druge tajne. Liznuo sam sasušene zube i glasno zapitao ono što me je opsedalo još od detinjstva: "Zašto uopšte postoji vaseljena; zašto uopšte ima nešto, a ne ništa?"
     To bih i ja volela da znam.
     Naljutio sam se što mi nije odgovorila na pitanje i zato sam bez pažljivog premišljanja izvalio: zašto Vild ekspolodira?"
     Jesi li siguran da baš to želiš da saznaš? Šta bi ti vredelo da otkriješ uzrok, ako ne znaš kako da sprečiš Vild da i dalje eksplodira? Možda bi bilo bolje da drukčije formulišeš svoje pitanje?
     - Dobro, kako bih mogao - ja ili bilo ko drugi - da zaustavim eksplodiranje Vilda?
     Za sada još ne možeš. Tajna ozdravljenja Vilda je deo jedne veće tajne. Moraćeš sam da otkriješ tu veću tajnu.
     Opet zagonetke! Opet igranja! Da li je Ona u stanju da mi jednostavno da odgovor na pitanje bez postavljanja zagonetki? Nisam verovao da jeste. Kao kraljica trgovaca na Trianu koja čuva svoj nakit i Ona je, izgleda, bila rešena da sačuva svoje dragoceno znanje. Pola u šali, pola u očajanju, rekoh: "Poruka Jeldri - i oni su govorili u zagonetkama. Rekli su da tajna čovekove besmrtnosti leži u njegovoj prošlosti i budućnosti. Šta su pod tim podrazumevali? Gde se, zapravo, ta tajna može naći?"
     Nisam očekivao pravi odgovor, bar ne neki razumljivi odgovor, i zato sam bio potresen do srži kad je u meni odjeknuo božanski glas:
     Ta tajna zapisana je u najstarijoj DNK ljudskog roda.
     Najstarija DNK ljudskog... pa koja je to? I kako se tajna može dešifrovati? I zašto mora da bude...
     Završio si s pitanjima.
     - Ali ti si mi umesto odgovora davala zagonetke!
     Onda ćeš morati da rešiš te zagonetke.
     - Da ih rešim? Čemu? Ionako ću umreti s tim rešenjima. Iz Beskonačnog Drveta nema izlaza, zar ne? Kako da iziđem?
     Trebalo je da to čuvaš za poslednje pitanje.
     - Prokleta bila i ti i tvoje igre!
     Iz Beskonačnog Drveta nema izlaza. Ali jesi li siguran da je ovo Drvo beskonačno?
     Bio sam siguran, nego šta! Zar pilot ne odraste sa Galivarovim teoremama mapa? Zar nisam već dokazao da se Lavijev niz ne može usaditi u nepromenjivi prostor? Zar nisam dobro znao šta je to beskonačno a šta konačno Drvo?
     Jesi li proverio svoj dokaz?
     Nisam bio proverio svoj dokaz! Nisam voleo pomisao da u mom dokazu može postojati greška. Ali nisam hteo ni da umrem, i zato sam se obratio svom brodskom računaru. Ušao sam u misaoni prostor mnogostrukosti. Istog časa kristalni ideoplasti navreše mi u um, i ja stadoh da ređam simbole ugrađujući ih u dokazni niz. Dok je oluja brojeva besnela, napravio sam matematički model mnogostrukosti. Mnogostrukost se odjednom otvorila preda mnom. Duboko u vremenu sna rekonstruisao sam svoj dokaz. Tačno je, Lavijev niz se ne može usaditi u nepromenjivi prostor. A onda mi je niotkuda pala na pamet jedna misao: da li se Lavijev niz zaista može upotrebiti za modelovanje razgranavanja Drveta? Šta ako se ono može modelovati prostim Lavijevim nizom? Da li se prosti Lavijev niz može usaditi u nepromenjivi prostor?
     Drhtao sam od očekivanja dok sam gradio novi dokazni niz. Da, prosti Lavi se može usaditi! Dokazao sam da može. Obrisao sam znoj sa čela i napravio mapu probabiliteta. Istoga časa trilioni grana drveta spojiše se u jednu. Dakle, ipak je to bilo Konačno Drvo. Bio sam spasen! Prešao sam u pravoj liniji do tačke izlaza u blizini zvezde plavog džina. Ispao sam u stvarni prostor, u roj deset hiljada meseca-mozgova Tranzistorskog Entiteta.
     Zadovoljna sam tobom, Malori moj. Ali srešćemo se opet kad me još više budeš zadovoljio. Do tada, daleko padaj, Pilote, i zbogom.
     Do dana današnjeg pitam se kakva je zaista bila priroda tog drveta u kome sam bio zarobljen. Da li je zaista to bilo Konačno Drvo? Ili je, možda, Entitet nekako - na neki nemogući način - izmenio Beskonačno Drvo u konačno? Ako jeste, mislim, Ona je onda zaista boginja dostojna obožavanja. Ili je bar dostojna straha i strahopoštovanja. Nakon što sam pogledao napolje, na toplu, plavu sunčevu svetlost, toliko su me ispunile obe vrste tih osećanja da sam napravio prvu od svojih mnogobrojnih mapa za putovanje natrag u Nikadiju. Iako sam izgarao od čudnih osećanja i neodgovorenih pitanja, nisam imao ni najmanje volje da se opet sretnem s Njom. Želeo sam da nikada više ne budem testiran i da mi život nikada više ne zavisi od slučaja i ćudljivosti jedne boginje. Želeo sam da više nikada ne začujem božanski glas kako mi, protiv moje volje, odzvanja u umu. Hteo sam, prosto, da se vratim kući, da opet pijem viski sa Bardom po barovima u Četvrti Inostranaca, da kažem eshatolozima i Leopoldu Soliju i celom gradu da je tajna života zapisana u najstarijoj dezoksiribonukleinskoj kiselini čovekovoj.









6. SLIKA ČOVEKOVA
     Za nas je čovečnost bila daleki cilj kome su stremila sva ljudska bića, čiji izgled niko nije znao, čiji zakoni nigde nisu bili zapisani.

     Emil Sinkler, eshatolog iz Veka Holokausta

     Moj povratak bio je slavan, baš kao što sam se i nadao, i kvarilo ga je samo odsustvo Leopolda Solija iz grada. Bio je otišao da napravi mape perifernih maglina Vilda, tako da nije mogao da se divi mom trijumfu. Nije bio prisutan u Pećinama svetlosnih brodova zajedno sa drugim pilotima, keticima, lemiocima i časolozima u trenutku kad sam izronio iz kabine svoga broda. A tako sam žarko želeo da ih on može videti onako postrojene na mračnoj, čeličnoj stazi između dva reda brodova, da čuje njihovo brzo, uzbuđeno sašaptavanje kada sam im objavio da sam razgovarao sa boginjom! Da li bi i on sklopio ruke i poklonio mi se, onako kako su učinili i oni najsumnjičaviji i najmrzovoljniji majstori piloti? Da li bi me počastovao stiskom ruke, kao što su to učinili Stefan Karagar, Tomot i ostali njegovi prijatelji?
     Baš šteta što nije bio prisutan u trenutku kad je Bardo izleteo između postrojenih pilota i zatopotao nogama trčeći k meni s toliko neobazrivog oduševljenja da je cela staza zazvonila kao zvono. Bio je to izvanredan trenutak. Bardo je ispružio svoje ogromne ruke i zaurlao: "Malori! Za ime Boga, znao sam da ne možeš poginuti!" Glas mu je ispunio Pećine poput ekspolozije bombe i on se naglo okrenuo oko sebe, da se obrati pilotima. "Koliko puta sam ovo govorio u poslednjih nekoliko dana? Još od Roloa Galivara nije bilo većeg pilota od Malorija! Još je i veći od Roloa Galivara, ubio me Bog ako nije!" Pogledao je pravo u Tomota koji je posmatrao njegovo ludiranje svojim odvratnim, mehaničkim očima. "Ti si rekao da se izgubio u vremenu sna? Ja sam rekao da plovi, da ponire kroz velove mnogostrukosti, i da će se vratiti kada, do đavola, bude gotov. Ti si rekao da je izgubljen u jednoj beskrajnoj petlji, da ga je uhvatila u zamku ta kučka od boginje koja se zove Tranzistorski Entitet? Ja sam rekao da je krenuo kući, roneći kroz prostor otmeno i snažno, vraćajući se svojim prijateljima i noseći otkriće koje će od njega načiniti majstora pilota. Kaži, jesam li bio u pravu? Majstor Malori - baš lepo zvuči! Pobogu, malecki, pobogu!"
     Prišao mi je i zagrlio me tako da mi je gotovo polomio rebra, sve vreme me lupajući po leđima i ponavljajući: "Pobogu, malecki, pobogu!"
     Piloti i stručnjaci sjatiše se oko mene, rukujući se sa mnom i raspitujući se o svemu. Justina, otmeno obučena u džempere i novo crno krzno, dodirnu mi čelo i pokloni se. "Vidi ti njega!" obrati se mojoj majci koja je plakala bez imalo ustezanja. (I meni samom se plakalo.) "Kad bi sad Soli bio tu!"
     Moja majka se probi kroz gomilu i mi dodirnusmo čelo jedno drugom. Iznenadila me je, rekavši: "Umorna sam. Od tih učtivosti i formalnosti." Onda me poljubi u usta i zagrli me. "Tako si smršao", dodade, brišući oči nadlanicom rukavica. Podigla je čupave obrve i nabrala nos, mirišući. "Mršav kao harijan. I zaudaraš. Dođi da me obiđeš. Kad se obriješ i okupaš i kad akašici budu završili s tobom. Toliko se radujem."
     "Svi se radujemo", oglasi se Lajonel, naklonivši se jedva primetno. Onda naglo zabaci glavu, uklonivši plavu kosu s očiju. "Pretpostavljam da smo svi fascinirani tim rečima tvoje boginje. Tajna života zapisana u najstarijoj DNK čovečjoj - šta misliš, šta je Ona time htela da kaže? I gde je, napokon, ta najstarija DNK?"
     Još dok su akašici vukli moje prljavo, bradato, izmršavelo telo u svoju komoru da me deprogramiraju, odjednom mi je palo na pamet gde bi mogla biti ta najstarija DNK. Niknuvši u meni kao seme, ta misao se razgranala u ideju, a ideja se razvila u najneverovatniji plan. Da je Soli bio prisutan, možda bih i izbrbljao taj svoj sumanuti plan, tek da ga vidim kako se mršti. Ali on je bio daleko, pokušavajući da prodre u zakrivljene prostore Vilda ispunjene eksplodiranim zvezdama, i verovatno je mislio da sam već davno mrtav, ako je uopšte i mislio na mene.
     Ali nisam bio mrtav, daleko od toga. Bio sam čudesno, razdragano živ. Iako mi je mnogostrukost gotovo uništila jadno telo, iako sam se odvojio od svoga broda i vratio se u ovo vreme tu dole, bio sam pun samopouzdanja i slavodobitnosti, kočoperan kako samo čovek može biti. Osećao sam da sam nepobediv, kao da lebdim na svežem povetarcu. Ketici to osećanje nazivaju visokim testosteronom, jer kad čovek uspe u onom što je naumio, telo mu se preplavi tim moćnim hormonom. Oni nas opominju da pripazimo na uticaj testosterona. Testosteron čini čoveka preterano agresivnim kažu oni, a agresivni ljudi se bore za uspeh i kako postaju sve uspešniji, tako stvaraju u sebi sve više testosterona. Tako nastaje jedan gadan začarani krug. Kažu da je testosteron u stanju da zatruje čoveku mozak i da mu deluje na rasuđivanje. Verujem da je to istina. Trebalo je više da obratim pažnju na ketike i njihovo učenje. Da nisam bio toliko pun sebe, da nisam bio toliko naduven od stisnutih vena, snažne krvi i oholog samopouzdanja, verovatno bih odmah odbacio svoj sumanuti plan da otkrijem najstariju DNK ljudskog roda. Ali u ovoj situaciji, prosto nisam mogao da dočekam da pridobijem Barda i ostale članove Reda za svoj plan, da bih se kupao u još većoj slavi.
     Sledećih nekoliko dana nisam imao mnogo vremena da mislim na svoj plan, jer su me akašici i drugi stručnjaci stalno držali u poslu. Nikolos Stariji, Lord Akašik, do najsitnijih pojedinosti je ispitivao moja sećanja od trenutka kad sam napustio Nikadiju. Rezultate je kopirao u svoje računare. Mehaničari su me ispitivali o crnim telima i drugim pojavama na koje sam naišao u Entitetu. Bili su odgovarajuće impresionirani - zapanjeni je bolja reč - kada su saznali da Ona ima moć da menja obličja mnogostrukosti kako joj se dopada. Nekolicina starijih mehaničara nije mi poverovala, čak ni kad su ketici i akašici potvrdili da moja sećanja nisu privid, već posledica događaja koji su se stvarno odigrali. Mehaničari su, naravno, odvajkada znali da svaki model stvarnosti mora sadržavati svest kao osnovu. Ali Marta Raderford i Minima Džons, i još neki, odbili su da poveruju da Entitet može po svojoj volji da stvara i uništava Beskonačno Drvo. Upustili su se u opake prepirke sa Kolenijom Mor i još dva druga eshatologa, koje je, izgleda, više zanimala činjenica da u Entitetu žive ljudi od nekakve ezoterike i fizike. Zabavljali su me ogorčenost i sitničave svađe koje su moja otkrića izazvala među stručnjacima. Svidelo mi se što će programeri, neologičari, istoričari, čak i holisti, imati još dugo, mnogo tema za razgovore.
     Bio sam veoma radoznao kad je majstor časolog, uz pomoć jednog mladog programera lupeškog izgleda, pročitao memorije brodskog računara i otvorio zapečaćeni brodski sat. Iako je bilo zabranjeno da se pilotu odmah na povratku kaže koliko je unutrašnjeg vremena proteklo, to se skoro uvek kršilo. Saznao sam da sam, prema unutrašnjem vremenu, ostario pet godina i četrdeset tri dana. (I osam sati, deset minuta i trideset dva sekunda.) "Koji je danas dan?" upitao sam. I časolog mi je rekao da je dvadeset osmi dan zimskog proleća godine 2930. Dakle, u Nikadiji jedva da je prošlo pola godine. Ja sam ostario pet godina, a Katarina samo jednu desetinu od toga. Surovo vreme, pomislio sam, ne možeš pobediti surovo vreme. Nadao sam se da ta različita otkucavanja Katarininog i mog unutrašnjeg sata neće biti tako surova za nas kao što su bila za Justinu i Solija.
     Kasnije istog dana - bilo je to sledećeg dana nakon mog povratka - bio sam pozvan u Kulu Vremečuvara. Vremečuvar, na kome se uopšte nije videlo da je ostario, ponudio mi je da sednem u ukrašenu stolicu ispred staklenih prozora. Hodao je gore-dole po osvetljenoj sobi, crvene papuče su mu upadale u bele krznene prostirke na podu, i odmeravao me je pogledom dok sam ja slušao otkucaje njegovih satova. "Tako si mršav", rekao je. "Moji časolozi mi kažu da je bilo previše usporenog vremena. Koliko puta sam te opominjao da vodiš računa o usporenom vremenu?"
     "Bilo je mnogo opasnih trenutaka", odvratih ja. "Morao sam da mislim brzinom svetlosti, kako ti kažeš. Da nisam koristio usporeno vreme, sada bih bio mrtav."
     "Ubrzanja su ti istrošila telo."
     "Dobro, ostatak ovog godišnjeg doba provešću klizajući. I jedući. Telo će mi se oporaviti."
     "Kad ovo govorim mislim na tvoj um, ne na telo", objasni on. On steže pesnicu i poče da je masira drugom rukom. "To jest, tvoj um, tvoj mozak je stariji pet godina."
     "Ćelije uvek mogu da se podmlade", podsetih ga.
     "Misliš?"
     Nisam imao želju da s njim raspravljam o vremenskim distorzijama mnogostrukosti i zato sam se samo promeškoljio u stolici rekavši: "Pa, baš je lepo kod kuće."
     On protrlja svoj smežurani vrat. "Ponosim se tobom, Malori. Proslavio si se, a? Napravio si karijeru. Već se govori da treba da postaneš majstor pilot, znaš li to?"
     U stvari, moji drugovi piloti kao Bardo i Sonderval, nisu tako reći ni o čemu drugom govorili od kad sam se vratio. Čak mi je i Lajonel, koji je svojevremeno prezirao moja neodmerena hvalisanja, rekao u poverenju da je moje napredovanje u krug Majstora gotovo sigurno.
     "Veliko otkriće", nastavi Vremečuvar. Provukao je prste kroz svoju gustu sedu kosu. "Veoma sam zadovoljan."
     U stvari, mislio sam da uopšte nije bio zadovoljan. Ili da mu je, možda, bilo drago što me opet vidi, što opet može da mi pokretom ruke zamrsi kosu na potiljku kao kad sam bio dečak, ali verujem da mu ni najmanje nisu prijale moja iznenadna slava i popularnost. Bio je ljubomoran po prirodi, čovek koji nikad neće dozvoliti da njegovo prvo mesto među muškarcima i ženama našeg Reda bude dovedeno u pitanje.
     "Da nije bilo tvoje knjige pesama", rekoh, "sad bih bio više nego mrtav." Onda mu ispričah sve što mi se događalo na putovanju. Nije ničim pokazao da je moć Entiteta na njega ostavila utisak.
     "Tako dakle, pesme. Dobro si ih naučio?"
     "Da, Vremečuvaru."
     "Ahhh." Nasmešio se, položivši mi na rame svoju ruku punu ožiljaka. Lice mu je bilo surovo, teško za tumačenje. Izgledao je istovremeno i zadovoljan i ožalošćen, kao da ne može da se odluči da li je dobro uradio kad mi je dao knjigu pesama.
     Stao je iznad mene i ja sam pogledao u odraz svoje slike u njegovim crnim očima i postavio mu pitanje koje mi je gorelo sve vreme u umu. "Otkud si znao da će Entitet tražiti da mu kazujem pesme? I te pesme koje mi je tražio - dve su bile upravo one koje si mi ti recitovao!"
     On napravi neku neodređenu grimasu. "Pa, nisam mogao znati. Nagađao sam."
     "Ali mora da si znao da Entiet igra igre zagonetanja o staroj poeziji. Otkud si to znao?"
     On mi snažno steže rame; prsti su mu bili kao grabljivi drveni korenovi. "Nemoj me ispitivati, proklet bio! Zar si zaboravio na pristojnost?"
     "Nisam ja jedini. Akašici i ostali, svi će se pitati otkud si znao."
     "Neka se pitaju."
     Jednom prilikom, kad mi je bilo dvanaest godina, Vremečuvar mi je rekao da je tajno znanje isto što i moć. Bio je čovek koji čuva tajne. Dok smo satima razgovarali, tiho se kretao po sobi ne dajući mi priliku da ga upitam o onom nekadašnjem događaju niti o ma čemu drugom. Naručio je kafu i popio je stojeći, premeštajući se s noge na nogu. Često je prilazio prozoru i posmatrao zgrade Akademije, sve vreme vrteći polako glavom i stežući i opuštajući vilice. Možda je žudeo da podeli svoje tajne sa mnom (ili ma kim) - ne znam. Delovao je kao snažna i energična životinja sputana u malom prostoru. Zaista, neki su govorili da nikada ne izlazi iz Kule jer se boji tog sveta jurećih saonica, klizavog leda i ljudi sklonih da ubijaju. Ali ja nisam verovao u to. Čuo sam i drugi trač: jedan pijani časolog tvrdio je da Vremečuvar ima dvojnika koga ostavlja da se bavi poslovima Reda dok on sam noću izlazi na ulice i kao vuk-samotnjak traga po klizoulicama za onima koji bi bili toliko glupi da kuju zavere protiv njega. Prenosili su se čak i glasovi da povremeno napušta Grad na duže vreme; neki su govorili da ima svoj sopstveni brod koji putuje brzinom svetlosti i da ga krije negde u Pećinama. Da li je on još pre čitavog jednog ljudskog veka otkrio isto što i ja i tajnu sačuvao za sebe? Izgledalo mi je sasvim moguće. Bio je neustrašiv čovek i toliko pun života da su mu sigurno bili potrebni svež vetar u lice, treperavi kristali oluje brojeva, ledena, jednostavna lepota ponoćnih zvezda. On, koji je toliko voleo život, rekao mi je jednom da su trenuci čovekovog života isuviše dragoceni da bi se rasipali na spavanje. Zato je sprovodio svoju disciplinu nespavanja i koračao gore-dole dok su mu se mišići stezali i opuštali, stezali i opuštali; koračao je tako sve vreme osvetljeno danom i svu dugu noć gonjen adrenalinom i krvlju punom kofeina i vlastitom potrebom da vidi, čuje i bude.
     Osetio sam izuzetno sažaljenje prema njemu (i prema samome sebi što moram da podnosim ta sitničava propitivanja) i rekao: "Izgledaš mi zabrinut."
     Nije trebalo to da kažem. Vremečuvar je mrzeo sažaljenje, šta više, prezirao je one koji ga osećaju, naročito kad ga osećaju prema sebi samima. "Zabrinut! Šta ti znaš o brigama! Kad budeš čuo meheničare kako mi podnose molbe da pošaljem ekspediciju u nebulu Entiteta, tek onda smeš da mi pričaš o zabrinutosti, proklet bio!"
     "Šta hoćeš da kažeš?"
     "Pa, hoću da kažem da me Marta Raderford i njena klika teraju da organizujem veliku ekspedciju! Ona hoće da pošaljem jedan duboki brod u Entitet! Kao da mogu tek tako dozvoliti da izgubim jedan duboki brod i hiljadu stručnjaka! Misle da će i oni imati sreće, zato što si je ti imao. A eshatolozi već postavljaju zahteve da, ako bude ekspedicije, oni budu na njenom čelu."
     Stegao sam šakama doručja naslonjače. "Žao mi je što je moje otkriće prouzrokovalo toliko problema." U stvari, nije mi ni najmanje bilo žao. Bio sam oduševljen što je moje otkriće - zajedno sa Solijevim - nateralo uglavnom spokojne stručnjake našeg Reda da se pokrenu.
     "Otkriće?" zareža on. "Kakvo otkriće?" On priđe prozoru i ćutke zapreti pesnicom sivim, olujnim oblacima što su se nadnosili nad grad sa juga. Nije voleo hladnoću, setih se, i mrzeo je sneg.
     "Entitet... Ona je rekla da se tajna života..."
     "Tajna života! Ti veruješ u te obmane lažljivog megamozga? Tandara-broć! Ne postoji nikakva tajna u 'najstarijoj čovekovoj DNK', ma šta to bilo. Nema tajne, razumeš? Tajna života je život sam: nastavlja se i nastavlja i to je sve."
     Kao da želi da podvuče njegov pesimizam, oglasi se u tom trenutku duboko, šuplje zvono jednog od njegovih zidnih satova, i on primeti: "Na Uradetu je Nova godina. Poubijaće sve bebe sa bolesnom koštanom srži koje su se rodile u ovoj godini, napijaće se i sparivaće se sav dan i svu noć, sve dok utrobe svih žena opet ne budu pune. I tako se to nastavlja i nastavlja i nastavlja."
     Rekoh mu da mislim da je Entitet govorio istinu.
     Grubo se zacerekao, a sasušena koža oko očiju mu popuca kao led u proleće. "Kukavičje jaje!" ogorčeno mi dobaci, i ja to shvatih kao jedan od njegovih arhaičnih izraza. "Bog govori istinu, bog govori laži - ima li razlike?"
     Rekoh mu na to da nameravam da otkrijem najstariju čovekovu DNK.
     Opet se nasmejao; smejao se toliko da mu se usne potpuno povukoše, ostavivši iskežene bele i dugačke zube, dok su mu iz očiju potekle suze. "Tako, imaš plan. Sve vreme nešto planiraš, još otkad si bio dečak. Sećaš li se kad sam te podučavao usporenom vremenu? Kad sam ti rekao da čovek mora da bude strpljiv i čeka dok mu prvi talasi adađa ne preplave um, a ti si mi odgovorio da mora postojati neki način da se vreme uspori tako da se preskoči normalni redosled stavova. Čak si imao plan da uđeš u usporeno vreme bez pomoći svog brodskog računara! A zašto? Zato što ti je strpljenje oduvek zadavalo problema. I još je tako. Zar ne možeš da sačekaš da vidiš da li će stručnjaci za kalemljenje i otiske - ili eshatolozi, istoričari i ketici - moći da otkriju tu najstariju DNK? Zar ti nije dovoljno što ćeš po svoj prilici biti proizveden u majstora pilota?"
     Protrljah lagano brid svoga nosa. "Ako ti podnesem molbu da mi dozvoliš da organizujem vlastitu malu ekspediciju, hoćeš li mi odobriti?"
     "Podneseš molbu?" upita on. "Zašto tolike formalnosti? Zašto me prosto ne upitaš?"
     "Zato", rekoh ja polako, "što ću biti prinuđen da prekršim jedan od zaveta."
     "Ah, tako."
     Nastala je duga tišina, dok je stajao poput neke ledene skulpture.
     "Dakle, Vremečuvaru?"
     "Koji zavet hoćeš da prekršiš?"
     "Osmi zavet", odgovorih.
     "Ah, tako", ponovi on, zagledavši se kroz prozor u pravcu zapada. Osmi zavet je bio sporazum sklopljen pre tri hiljade godina između osnivača Nikadije i primitivnih Alaloija, koji su živeli u pećinama šest hiljada milja zapadno od Grada.
     "Oni su neandertalci", objasnih. "Pećinski ljudi. Njihova kultura, njihova tela... tako su stari."
     "I ti bi hteo da mi podneseš molbu da te pustim da otputuješ do Alaloija i uzmeš uzorke tkiva s njihovih živih tela?"
     "Najstarija čovekova DNK", podsetih ga. "Zar nije prava ironija to što ću je naći tako blizu tvoje kuće?"
     Kada sam mu napokon ispričao pravu prirodu svoga plana, on se saže i uhvati me za članke na rukama, oslonivši se svom težinom na doručja naslonjače. Ogromna glava mu je bila tik uz moju; osetio sam miris kafe i krvi u njegovom dahu. "Prokleto opasan plan, po tebe i po Alaloije", reče on.
     "Nije toliko opasan", odvratih ja, pun samopouzdanja. "Preduzeću mere predostrožnosti. Paziću šta radim."
     "Opasan, kad kažem! Prokleto opasan."
     "Hoćeš li mi odobriti molbu?" upitah ga još jednom.
     On mi uputi pogled pun bola, kao da donosi najtežu odluku u životu. Nije mi se dopalo njegovo lice.
     "Vremečuvaru?"
     "Razmotriću tvoj plan", hladno reče on. "Obavestiću te o svojoj odluci."
     Skrenuo sam pogled sa njegovog lica i okrenuo glavu u stranu. Nije ličilo na njega da bude tako neodlučan. Slutio sam da se lomi između kršenja zaveta i ispunjenja svojih vlastitih poziva na istraživanja; ali slutio sam pogrešno. Proći će godine, međutim, dok ne budem otkrio tajnu njegove neodlučnosti.
     Naglo me je otpustio. Kada sam ustao, ustanovih da mi je ivica naslonjače presekla krvotok; noge su mi bridele i bile utrnute. Dok sam trljanjem vraćao život u mišiće, on je stajao kraj prozora, razgovarajući sam sa sobom. Kao da nije bio svestan da sam još tu. "Nastavlja se i nastavlja", tiho je govorio, "nastavlja, nastavlja i nastavlja se."
     Izišao sam iz odaje osećajući se kao i uvek: iscrpljen, ushićen i zbunjen.

     Dani (i noći) koji su zatim usledili bili su mi najlepši u životu. Jutra sam provodio na širokim klizoulicama posmatrajući inostrance kako se bore sa gustim snegom u jeku zime. Bilo je pravo zadovoljstvo opet udisati svež vazduh, osećati miris borovih iglica, sveže ispečenog hleba i vanzemaljaca, klizati se opet niz dobro poznate ulice Grada. Duga popodneva bila su ispunjena razgovorima sa prijateljima uz kafu, u kafanama poređenim duž belog leda Puta. Prvog takvog popodneva, Bardo i ja sedeli smo za jednim stočićem pored zamagljenog prozora i posmatrali rojeve ljudskih bića kako prolaze ulicom, razmenjujući priče o svojim putovanjima. Pijuckao sam svoju žutomrku kafu i raspitivao se šta ima novo sa Delorom vi Tout, Kvirin i Li Tošom, i ostalim naših drugovima pilotima. Većina ih je, objasnio mi je Bardo, u tom trenutku bila raštrkana po galaksiji, poput šake dijamanata bačenih u noćno more. Samo su se Li Toš i Sonderval i još nekoliko drugih do sada vratili sa svojih putovanja.
     "Zar nisi čuo?" upita on naglo, naručivši tanjir biskvita. "Li Toš je otkrio prapostojbinu Dargina. U neko drugo vreme to bi bilo zapaženo otkriće, čak i veliko otkriće. Da, ali on ima nesreću da je polagao zakletvu u isto vreme kad i Malori Ringes." On umoći svoj biskvit u kafu i lagano dodade: "Bardo je takođe imao nesreću da polaže zakletvu u isto vreme."
     "Šta hoćeš time da kažeš?"
     Žvaćući biskvite, ispričao mi je svoje putovanje: nakon što je proputovao, od zvezde do zvezde gotovo celu nebulu Rozetu, pokušao je da podmiti enciklopediste na Ksandriji da mu dozvole da uđe u njihovo svetilište. Budući da su tajanstveni enciklopedisti poznati po svom ljubomornom čuvanju ogromnih i dragocenih prikupljenih znanja, i da su mrzeli i pribojavali se moći našeg Reda, bio se prerušio u princa Letosveta, što mu i nije bilo baš teško da uradi.
     "Stotinu mana (indijska, persijska i turska mera za težinu od dvanaest do preko četrdeset kilograma.) jarkonskih plavih zvezda platio sam tim prljavim epruvetašima da bih ušao u njihovo svetilište", nastavi on. "I pored toga što su me oderali s tom cenom - oprosti mi prijatelju, priznajem da sam, uprkos našem zavetu na siromaštvo, sačuvao jedan deo, samo delić svog nasledstva - ah, gde sam ono stao? Da, enciklopedisti. Iako su mi na prevaru uzeli čitavo bogatstvo, nisu me pustili u svetilište, misleći da će se takva budala kao ja zadovoljiti ako napuni glavu iz jedne od njihovih manjih zbirki ezoterike. I eto, trebalo mi je dobrih dvadeset dana pre nego što sam shvatio da su informacije koje žudno gutam plitke k'o bara otopljenog snega, ali nisam ja glup, čoveče, je l' da? Ne, nisam glup, i zato sam rekao onom prepredenom majstoru enciklopedisti da ću unajmiti pesnika-bojovnika da ga otruje ako mi ne otvori vrata u samom srcu svetilišta. Poverovao mi je, blesan jedan, i tako sam uronio svoj mozak u njihove zabranjene zbirke, u kojima čuvaju stare istorije i najstarije komentare Stare Zemlje. I..."
     Tu je zastao da uzme gutljaj kafe i smaže još nekoliko biskvita.
     "I već sam se umorio od pričanja o ovome, jer su mi mozak isušili akašici i bibliotekari, ali pošto si ti moj najbolji prijatelj, pa, trebalo bi da znaš da sam pronašao tajno znanje u zabranjenoj zbirci koje me je odvelo u samo srce prošlosti, tako sam bar mislio. Na Staroj Zemlji, neposredno uoči Seoba, mislim, postojao je neobičan religiozni red, zvan arkeolozi. Održavali su čudne rituale poznate pod nazivom Iskopavanja. Treba li još nešto da ti kažem? Pa, eto, sveštenici i sveštenice tog reda upotrebljavali su vojske robova-đakona da s mukom prosejavaju slojeve prašine tražeći zatrpane krhotine od gline i druge relikvije prošlosti. Arkeolozi - a ovo je biser od podataka u onoj zabranjenoj zbirci - bili su, citiram: 'Oni sledbenici Henrilšemena koji su verovali u obožavanje predaka. Verovali su da se saobraćanje sa svetom duhova može ostvariti prikupljanjem predmeta koje su njihovi preci imali u rukama i, u pojedinim slučajevima, prikupljanjem samih leševa predaka. Ah, hoćeš li još kafe? Ne? Dobro. Ti arkeolozi, kao i svi drugi svešteni redovi, pretpostavljam, bili su izdeljeni u mnogo raznih grupica i sekti. Jedna od tih sekti - mislim da su se zvali agiptolozi - sledila je učenje jednog Flindersa Pitra i Čampoliona. Druga jedna sekta iskopavala je leševe koji su se održali pomoću bitumena. Onda su te leševe drobili u prah. Taj prah - da ne veruješ - gutali su kao svetinju, verujući da će tako životna snaga njihovih predaka ojačati njihovu. Kako su se smenjivala pokolenja, nastavljajući i nastavljajući, kako bi rekao vremečuvar, eto, oni su mislili da će čovek na kraju biti potpuno očišćen i da će postati besmrtni. Je li te gnjavim? Nadam se da ne, jer ti moram još reći i za onu sektu čiji su prvosveštenici sebe nazivali kuratorima. Uoči treće razmene holokausta, ti kuratori i njihovi podređeni, obrađivači podataka, sortirači i đakoni, natovarili su jedan muzejski brod starim kamenjem i kostima i neistrulelim leševima predaka koje su zvali mamijama. I taj njihov brod - dali su mu ime Višna - spustio se na jedan od svetova Darginija. Naravno, kuratori nisu bili dovoljno obrazovani da u bićima koje prvi put vide prepoznaju razumne vanzemaljce. Žalosno, ali počeli su da kopaju po prahu te prastare civilizacije. Nisu mogli znati da se Dargini užasavaju vlastite prošlosti - kao što bi i trebalo. I tako je, prijatelju moj nastao prvi Čovek-Dargini."
     Nastavili smo da pijemo kafu i zapodenuli razgovor o tom sramnom, izuzetnom ratu - jedinom ratu koji se ikada vodio između čovečanstva i jedne vanzemaljske rase. Kad sam mu čestitao što je napravio odlično otkriće, on je tresnuo debelom rukom o sto i uzviknuo: "Nisam završio! Nadam se da ti nije dosadilo, jer upravo se spremam da ti ispričam najvažniji deo svoje male pustolovine. Dakle, nakon uspeha koji sam požnjeo kod enciklopedista - da, da, priznajem, imao sam uspeha - bio sam ispunjen radošću. 'Tajna čovekove besmrtnosti leži u našoj prošlosti i u našoj budućnosti', tako glasi poruka Jeldri, zar ne? Pa, lepo, ja nisam skrajer, i šta ja onda mogu da kažem o budućnosti? Ali prošlost, e pa, mislim da sam otkrio ključnu kariku u lancu koji nas spaja sa prošlošću. I jesam. Možda će se dokazati da moje mamije sadrže veoma staru DNK, šta misliš? U svakom slučaju, evo najvažnijeg: toliko sam bio pun radosti da sam pojurio kući, u Nikadiju. Hteo sam da budem prvi koji će se vratiti sa značajnim otkrićem, to ti je jasno. Moraš to sebi predstaviti: proslavio bih se. Iskušenici bi se gurali, samo da dobiju čast da mi dodirnu odeću. Vešte kurtizane bi meni plaćale, samo da dobiju zadovoljstvo da otkriju kakav čovek živi ispod te odeće. Kako bi mi život postao uzbudljiv! Ali Bardo je postao nepažljiv! Žureći od jednog prozora do drugog prestao sam da obraćam dovoljno pažnje."
     Neću ovde beležiti sve što mi je prijatelj ispričao. Ukratko rečeno, dok je prelazio s prozora na prozor u opasnom proređenom prostoru Danladi, napravio je grešku od koje bi i najmlađi pripravnik pocrveneo. Prilikom projektovanja mape za grupu odluke propustio je da pokaže da je u funkciji jedan prema jedan, i zato je upao u beskonačnu petlju. Ali Bardo je bio lenj i nije hteo da provede stotinak i više dana unutrašnjeg vremena tragajući za takvom mapom. Taj lenji ali genijalni čovek imao je ideju kako da trenutno pobegne iz petlje, i poigravao se tom idejom. Posle svega sedam sati provedenih u unutrašnjem vremenu, osetio je oštri ukus ploda genijalnosti. Dokazao je da odnos jedan prema jedan između tačaka u sadašnjosti i tačaka u prošlosti uvek postoji, da se pilot uvek može vratiti na ma koju tačku već pređene staze. Šta više, bio je to konstrukcioni dokaz; što će reći da ne samo da je dokazao da takva mapa postoji, već i pokazao kako se ona može konstruisati. Tako je izradio mapu sa zvezdom odmah iza Ksandarijine. Ispao je na svemirske staze, u poznati prostor kroz koji je nedavno prošao. I onda je krenuo na put kući, u Nikadiju.
     "Sada jure za mnom.", nasmejao se glasno. "Zar to nije ironija: ja, glupan kakav sam, nabasao sam na petlju i tako dokazao najveću od manjih nedokazanih teorema. Bardova teorema bumeranga - tako su pripravnici nazvali moju malu kartografsku teoremu. Čak se priča da će me unaprediti u majstora, jesi li i ti čuo? Ja, Bardo, majstor pilot! Da, sad jure za mnom, ona Kolenija i njene druge sa pohotnim usnama i prelepim, mesnatim kukovima. Sperma mi teče kao magma, prijatelju. Slavan sam! Da, ali ne toliko kao ti, a?"
     Razgovarali smo celo popodne, sve dok svetlost nije zamrla na sviom nebu i kafana se ispunila izgladnelim ljudima. Naručili smo ogromnu porciju tovljenog mesa i razna egzotična jela koja je Bardo najviše voleo. Zabio mi je prst u rebra i rekao: "Sav si se pretvorio u kost i kožu!" Opet je stao da hvali moje otkriće, i tada sam mu ispričao svoj novi plan.
     "Hoćeš - šta?" upitao je, brišući ubrusom usta od sokova iz mesa. "Da otputuješ kod Alaloija i da im ukradeš DNK? To je genokrađa, zar ne?" Shvativši da je tu užasnu reč izgovorio suviše glasno, osvrnuo se oko sebe i prešao u zaverenički šapat. "Ne smemo da krademo DNK, čak ni od Alaloija, zar ne?"
     "Nije to baš prava genokrađa", odvratih mirno. "Nije baš kao kad bismo upotrebili njihovu DNK da pravimo fiziološke otrove ili da ih kloniramo, ili..."
     "Genokrađa je genokrađa", preseče me on. "A šta je sa zavetima? Vremečuvar to nikada neće dozvoliti, hvala Bogu!"
     "Možda i hoće."
     Rekao sam mu za svoju molbu, a on je postao mrzovoljan i svadljiv.
     "Pobogu, pa ne možemo tek tako da uzmemo letelicu i da se spustimo na jedno od njihovih ostrva i zatražimo da nam ispumpaju malo sperme u epruvetu, zar ne?"
     "Moj plan je drukčiji", rekoh.
     "Ah, ne, mislim da ne želim to da slušam." Pojeo je još nekoliko biskvita, obrisao usta i prdnuo.
     "Otići ćemo kod Alaloija prerušeni. Ne bi trebalo da je teško naučiti njihove običaje i sastrugati im malo ćelija kože sa dlanova."
     "Ah, ne", usprotivi se on ponovo. "Oh, loše će biti po Barda i loše po tebe ako tvrdoglavo ustraješ u tom suludom planu. I šta misliš, kako ćemo moći da se prerušimo? Oh, ne, molim te, nemoj mi govoriti, dosta mi je tvojih planova."
     "Ima načina", rekoh. "Sećaš li se priče o Goševanu? Uradićemo kao i on. Otići ćemo sekaču i daćemo da nam izvaja tela. Alaloji će misliti da smo im rođaci."
     Opet je prdnuo i podrignuo. "To je suludo! Molim te, Malori, pogledaj mi u oči i priznaj da je suludo! Pobogu, ne možemo valjda postati Alaloji? I otkud ti pomisao da je DNK Alaloija starija od bilo koje druge? Pošto sam već otkrio mamije stare tri hiljade godina pre Seoba, zašto ne bismo... ti, ja i Li Toš organizovali još jednu ekspediciju do Dargina? Na kraju krajeva, sigurno znamo da se na jednom od njihovih svetova nalaze ostaci broda-muzeja."
     Zakašljao sam se i protljao brid svoga nosa. Nisam još za sada želeo da mu ukažem na činjenicu da nemamo pojma gde da tražimo olupine tog broda-muzeja. "DNK Alaloija je verovatno stara pedeset hiljada godina", objasnih mu.
     "Je li to istina? Mi ništa ne znamo o Alaloijima, osim da su toliko glupi da nemaju čak ni jezik!"
     Nesmešio sam se jer se namerno pravio lud. Ispričao sam mu sve što se znalo o Alaloijima, tim sanjarima koji su svoju ljudskost ugradili u neandertalska tela. Prema mišljenju istoričara, preci Alaloia mrzeli su porok i trulež civilizacije, ma koje civilizacije. Zato su pobegli u dugim brodovima sa Stare Zemlje. Pošto su želeli da žive onako kako su mislili da je prirodno, izvršili su povratnu mutaciju nekih svojih hromozoma, da bi što bolje odgajili snažnu i primitivnu decu za život na nekom od još netaknutih svetova koje su se nadali da će otkriti. U jednom od svojih dugih brodova nosili su zaleđeno telo jednog neandertalskog dečaka koje je bilo otkriveno u ledu Cibira, najsevernijeg kontinenta Stare Zemlje. Ponovo su upleli niti zamrznute DNK; s tom replikom dečakove DNK izvršili su svoje obrede i u svoje oplodne ćelije ugradili prastare hromozome. Kasnija pokolenja, pokolenja nastala pomoću eksperimenata i odabiranja pećinskih ljudi - da upotrebim taj prastari, neuki izraz - spustila su se na Ledopad. Uništili su svoje brodove, umotali se u krzna sa kapuljačama i otišli da žive u mraznim šumama Deset hiljada ostrva.
     "Zanimljivo", primeti Bardo. "Ali jedna stvar mi se ne dopada. Naravno, ništa mi se ne dopada iz te tvoje priče, ali jedna stvar mi se užasno ne dopada u svim tim tvojim planovima da tragaš za najstarijom čovekovom DNK."
     Naručio je još jednu kafu i popio je. Bacivši potom pogled preko kafane na jednu lepuškastu pripravnicu istoričarku, stao je da je zavodi očima.
     "Pa, kaži mi već jednom", pozvah ga ja.
     Nerado je skrenuo pogled, uperio ga u mene i rekao: "Šta je boginja podrazumevala kad je rekla da je tajna života zapisana u najstarijoj DNK ljudskog roda? Moramo to pažljivo razmotriti. Šta je podrazumevala pod 'starim'?"
     "Šta hoćeš da kažeš - 'šta je podrazumevala pod starim'?"
     Naduo je obraze i opsovao. "Proklet da si, zašto mi stalno na pitanja odgovaraš pitanjima? Staro - šta je staro? Da li jedna ljudska vrsta ima stariju DNK od druge? Kako može jedan živi čovek imati stariju DNK od drugog?"
     "Cepidlačiš sa značenjem reči kao da si semantičar."
     "Ne slažem se." Skinuo je rukavicu i počeo da čačka svoj zamašćeni nos. "DNK moje kože veoma je stara, pobogu! Delovi genoma evoluiraju već četiri milijarde godina. Eto, to je staro rekao bih, i ako hoćeš da cepidlačim sa značenjem reči, u redu. Šta ćemo sa atomima od kojih se sastoji moja DNK? Još su stariji, rekao bih, jer su nastali u srcu zvezda pre deset milijardi godina."
     Zagrebao je po nosu i podigao prst. Ispod dugačkog nokta nalazilo se malo masnoće i mrtvih, požutelih ćelija kože. "Evo ti tajne života", reče on. Izgleda da je bio veoma zadovoljan i ponovo je počeo da se pogledom udvara istoričarki.
     Odgurnuo sam mu ruku. "Priznajem da su reči Entiteta pomalo zagonetne. Znači, moramo rešiti zagonetke."
     Uhvatio sam ponovo njegov pogled i rekao mu: "Kao što kažeš, genom evoluira već milijardama godina. Prema tome, svaka od DNK naših pedaka starija je od naše. Tako bih ja definisao staro. Moramo negde početi. Alaloji su upleli u svoja tela DNK jednog tela starog pedeset hiljada godina. Možemo se nadati da ta DNK - i poruka upisana u nju - nisu ni mutirale ni degradirale."
     "Ali Alaloji nisu naši preci", primeti on.
     "Da, ali neandertalci sa Stare Zemlje jesu."
     "Ne, pobogu, nisu čak ni pripadali ljudskom rodu! Bili su zveri sa obešenom vilicom i povijenim ramenima, glupe kao dodo."
     "Nisi u pravu. Mozgovi su im bili veći nego u sadašnjih ljudi."
     "Veći od tvog mozga, možda", podsmehnu se on. Kucnuo se po ispupčenom čelu. "Ali ne veći od Bardovog, ne, u to ne mogu da poverujem."
     "Mi smo evoluirali od njih."
     "E, ovo je baš odvratna misao. Ali ne verjem ti. Da li Bardo zna istoriju? Mislim da zna. Ali zašto da se piloti prepiru oko istorije?" On ponovo podiže glavu, pogladi bradu i baci još jedan pogled na istoričarku. "Zašto da ne zamolimo jednog stručnjaka za istoriju da reši problem istorije?"
     Posle tih reči on se izvini, podrignu, ustade, otrese mrvice biskvita sa brade i stade da se provlači između stolova. Prišao je istoričarki i nešto joj rekao. Ona prsnu u smeh i on je uze za ruku i dovede natrag do našeg stola.
     "Dozvoli da ti predstavim Estrelu Domingo sa Crnog meseca." Estrela je bila vedra pripravnica i prijatno punačka, onako kako je Bardo voleo da žene izgledaju. Predstavivši me, on mi objasni: "Estrela je pristala da odluči ko je od nas dvojice u pravu." Privukao je još jednu stolicu, da bi ona sela i nasuo joj kafu u šolju. "A sad nam reci, mala Estrela, da li su neandertalci zaista naši preci?"
     U stvari, mislim da Bardo nije ni očekivao da će mu ona dati za pravo. Posle nekog vremena postalo je očigledno da nije tu ljupku, lakovernu devojčicu sa Crnog meseca doveo za naš sto da sluša njeno predavanje iz istorije već da je zavede. Pošto nam je ona strpljivo objasnila da postoje različite teorije o čovekovoj skorašnjoj evoluciji i rekla mu da, prema svim izgledima, neandertalci jesu naši preci po pravoj liniji, on uzviknu: "Ah, znači moj prijatelj je opet u pravu! Ali moraš priznati da ne valja što je čovek nekada izgledao kao pećinski judi. Tako su ružni, slažeš li se?"
     Estrela se nije složila. Stidljivo je primetila da se mnogim ženama dopadaju krupni, mišićavi i kosmati ljudi - što je bio jedan od razloga da pre nekoliko godina to postane moda i da neki stručnjaci daju da im se telo izvaja da liče na Alaloije.
     "Hmmm", primeti Bardo, sukući brkove, "zaista zanimljivo."
     Estrela je zatim primetila da razlika između neandertalaca i savremenih ljudi nije tako velika kao što se uglavnom misli. "Ako pažljivo pogledaš", reče ona, "zapazićeš gene neandertalaca na licima izvesnih ljudi na ulicama bilo kojeg grada na bilo kojoj planeti Civilizovanih svetova." (Kao što sam već rekao, bila je prijatna, inteligentna devojka, i pored toga što je imala naviku da u govoru niže predloške fraze jednu za drugom.) "Čak i ti, majstore Bardo, sa tim isturenim čeonim kostima iznad duboko uvučenih očiju okruženih tako lepom bradom - jesi li ikada pomislio na to?"
     "Pa, nikada, u stvari. Ali bilo bi zanimljivo da podrobnije raspravimo to pitanje, zar ne? Mogli bismo podvrgnuti ispitivanju razne delove moga tela i odlučiti koji su od njih najprimitivniji."
     Nakon što su se ona i Bardo dogovorili 'da podrobnije rasprave to pitanje', ona se vrati za svoj sto i šapnu nešto na uvo svojoj prijateljici.
     "Preslatka mala!" uzdahnu Bardo. "Zar nije divno kako te pripravnice padaju na čuvene pilote?" A zatim dodade: "Ah, možda su neandertalci zaista bili naši preci... možda i nisu. Ali to još nije razlog da damo da nam se telo izvaja i da odemo da živimo među pećinskim ljudima. Imam bolji plan. Da potplatimo nekog prikradača da nam uhvati jednog Alaloija? Oni ionako bespravno love rundavce zbog krzna, zar ne? Lepo, neka nam isto tako bez dozvole ulove nekog pećinskog čoveka i donesu ga u grad."
     Uzeo sam gutljaj kafe i počo da kuckam prstom po svojoj nosnoj kosti. "Znaš dobro da to ne možemo uraditi", primetih mirno.
     "Naravno, ali sve što nam treba od tog prikradača jeste malo krvi. On bi lepo mogao da onesvesti nekog pećinskog čoveka, uzme mu malo krvi i vrati se sa tim uzorkom."
     Počeo sam da valjam gutljaj kafe po ustima. Bila se ohladila i postala kiselkasta. "Oduvek me optužuješ da sam isuviše naivan, ali priznaću ti da sam već pomišljao da uradim ono što ti predlažeš."
     "Pa?"
     Naručio sam lončić sveže kafe i nastavio. "Krv jednog čoveka ne bi bila dovoljna. Neandertalski geni su raštrkani po svim porodicama Alaloija. Moramo biti sigurni da smo uzeli statistički dovoljno veliki uzorak."
     Podrignuo je i zakolutao očima. "Ah, ti uvek imaš nekakve razloge, malecki. Ali ja mislim da je istinski razlog prosto taj što se tebi dopada da izvajaš svoje telo i živiš među divljacima. To je tako romantično. Da, oduvek si i bio romantičan."
     "Ako Vremečuvar povoljno reši moju molbu, otiću ću Alaloijima. Hoćeš li sa mnom?"
     "Hoću li s tobom? Hoću li s tobom? Kakvo pitanje!" On uze zalogaj hleba i opet podrignu. "Ako ne pođem s tobom, kazaće da se Bardo uplašio, pobogu? Šta mogu. Baš me briga. Prijatelju, pošao bih s tobom preko cele galaksije, ali da odem među divljake i izvršim genokrađu njihove plazme, e pa... to je suludo!"
     Nisam mogao da ubedim Barda da pristane na moj plan. Bio sam, međutim, tako pun optimizma, tako srećan što sam se vratio kući, da me to nije mnogo brinulo. Kao pilot koji se vratio kući imao sam pravo da uzmem kuću u Četvrti Pilota. Izabrao sam malu planinsku kuću sa veoma kosim krovom, koju je grejala voda dovedena cevima iz gejzira u podnožju Atakela. U tu kućicu sam preselio svoju knjigu pesama u kožnom povezu, krzna i kamelaike i svoja tri para klizaljki, šahovsku tablu i figure, mandolinu koju nikada nisam naučio da sviram i još nekoliko drugih stvari koje sam posedovao i koje sam prikupio tokom svoga boravka u Resi. (Dok smo bili iskušenici u Borji, naravno, nismo smeli posedovati ništa izuzev odeće.) Pomišljao sam, takođe, da naručim krevet i možda nekoliko drvenih stolova i stolica, jer su te sitne raskoši u to vreme bile veoma popularne. Ali nisam voleo da spavam u krevetu, a stolovima i stolicama, mislio sam, mesto je samo u barovima i kafanama, gde stoje na raspolaganju i drugim ljudima. Imao sam takođe još jedan razlog zbog kojeg nisam želeo da mi kuća bude pretrpana stvarima: Katarina je počela da provodi noći sa mnom. Nisam želeo da se ona, živeći u večitom mraku, spotakne o neku pomerenu stolicu i možda čak i razbije svoje prelepo lice.
     Svoje noćne avanture držali smo u tajnosti od moje majke i tetke i od svih drugih, čak i od Barda. Naravno, žarko sam želeo da mu se poverim; da mu ispričam koliko me je Katarina usrećila svojim rukama i jezikom i oblim kukovima i svojim (iako već unapred očekivanim) šapatom i jecajima. Ali Bardo je umeo da čuva tajnu koliko i da se uzdrži od prdenja posle previše hleba i piva. Ubrzo nakon našeg razgovora u kafani pola Reda, izgledalo je - svi osim mog kukavičkog prijatelja - htelo je da krene sa mnom na ono što će kasnije biti nazvano velikim putešestvom. Čak i Katarina, koja je toliko bila u stanju da vidi buduće događaje da nije morala da se uzbuđuje, čak je i ona bila uzbuđena. Uveliko nakon naše pedesete ponoći, nakon čitave noći polaganog i intenzivnog vođenja ljubavi (ona kao da je uvek želela da proždire vreme polako, sladostrasno, kao što zmija guta svoj plen), iznenadila me je svojom uzbuđenošću. Ležala je naga ispred kamenog kamina dok su narandžasti i crveni treptaji vatre poigravali po njenoj iznojenoj, beloj puti. Mirisala je na parfem, dim od drveta i seks. Ruke je zabacila pod glavu i teške dojke su joj se razlile po grudima kao dva savršena diska. Pošto nije imala očiju, nije se stidela svog tela, niti je mogla da se ponosi svojom lepotom. Lenjo sam posmatrao tamni trougao guste dlake ispod njenog okruglog trbuha, dugačke, prekrštene noge i lepo izvajana stopala. Gledala je nepomično gore, u zvezde, skrajući. To jest, gledala bi da je imala oči, i da svetlost zvezda koja je prodirala između greda na krovu nije bila zaklonjena snegom. Ko zna šta je videla, napeto zureći kroz mračne tunele u budućnost? I da je iznenada opet bila u stanju da vidi očima, pitao sam se, da li bi joj svetlucanje mlečnih, zimskih zvezda pričinilo isto toliko zadovoljstva kao i prizori koje je videla u svom duhu.
     "Oh, Malori!" uzviknu ona. "Da znaš šta sam... moram poći s tobom kod tih tvojih Alaloija, shvataš?"
     Nasmeših se, ali ona nije mogla da vidi taj osmeh. Sedeo sam prekrštenih nogu pored nje, ogrnut krznom. Prstima sam joj, kao češljem, ukanjao dugačku, crnu kosu sa očnih duplji. "Samo kad bi Bardo bio tako oduševljen kao ti."
     "Nemoj biti prestrog prema Bardu. Na kraju će i on doći."
     "I on će doći? Gde to?" Nisam znao šta me više uznemirava: njeno viđenje budućnosti ili navaljivanje da je povedem sa sobom Alaloijima. "Šta si to videla?"
     "Bardo, u pećini sa svojim velikim... tako je smešan!"
     "Ne možeš sa mnom", usprotivih se ja. "Žao mi je!"
     "Ali moram s tobom! Poći ću jer moram... Oh, Malori?"
     Naravno, bilo je prosto nemoguće da pođe sa mnom. Ponovio sam joj da je to nemoguće. "Alaloji svoje bogalje i slepce ostavljaju napolju na snegu kad je oluja. Ubijaju ih." Nisam u stvari imao pojma da li je tako.
     Okrenula je lice prema meni i nasmešila se. "Ne umeš dobro da lažeš", reče ona.
     "Ne umem, je l' da? Ali ne razumem zašto si navalila da pođeš sa mnom?"
     "Teško mi je da ti to objasnim."
     "Kaži mi."
     "Oprosti, Malori, ali ne mogu da ti kažem."
     "Zbog svoje zakletve?"
     "Naravno, ali... još više zbog toga što ne postoje reči kojima se može opisati budućnost."
     "Mislio sam da ste vi, skrajeri, izmislili poseban rečnik."
     "Volela bih da mogu naći reči da ti ispričam šta sam videla."
     "Pokušaj", navaljivao sam.
     "Želim da mi ponovo izrastu oči da bih videla lica tvojih... tamo, na ledu usred ciče zime naći ćeš svog... Oh, kako da to nazovem, tu sliku koju vidim, sliku čoveka? Prekršiću svoju zakletvu i daću da mi opet izrastu oči da bih to opet malo mogla da vidim pre nego što me... pre nego što zaista progledam."
     Ćutke sam trljao nosnu kost dok sam sedeo, znojeći se, ispred pucketave vatre. Da joj izrastu oči, zaboga! To je valjda najstrašnije što je jedan skrajer mogao reći.
     "Eto, vidiš", uzdahnu ona. "Vidiš, tako sam loše to kazala."
     "Zašto ne možeš prosto da ispričaš šta će se dogoditi a šta neće?"
     "Slatki moj Malori, pretpostavimo da sam videla onu jedinu važnu stvar. Kad bih ti rekla da ćeš umreti u određeno vreme svaki trenutak u životu bio bi ti agonija jer... vidiš, uvek bi mislio na trenutak kad ćeš... to bi sve ostale trenutke u tvom životu lišilo radosti. Kad bi znao."
     Poljubih je u usta i primetih: "Postoji i druga mogućnost. Kada bih znao da imam još sto godina do smrti, ne bih se ničega u životu bojao. Mogao bih da uživam u svakom trenutku svog života."
     "Dabome, i to je tačno", složi se ona.
     "Ali oboje je paradoks."
     Smejala se neko vreme, dok nije priznala: "Mi skrajeri smo čuveni po svojim paradoksima, zar ne?"
     "Da li vidiš jednu budućnost? Ili sve moguće budućnosti? To sam oduvek želeo da znam."
     Zaista, većina pilota - i svi drugi pripadnici našega Reda - bili su radoznali da okriju tajne skrajera.
     "Pošto već vidiš budućnost", nastavih, "zašto da je ne izmeniš ako hočeš?"
     Opet je prsnula u smeh. U izvesnim trenucima, kao sada kad je ležala opuštena pored vatre, zaista je bila lepa kad se smeje. "Oh, upravo si rekao najveći paradoks, jesi li toga svestan? Pošto vidimo budućnost... kad bismo pokušali da je izmenimo, i kad bi je zaista izmenili... kad bi se mogla menjati, onda ne bismo zaista videli budućnost, zar ne?"
     "I vi biste odbili da pokušate da je izmenite, samo zato da sačuvate ono što ste videli?"
     Uzela mi je ruku i pomilovala dlan. "Ne razumeš."
     "U osnovi", rekoh, "nikad nisam iskreno ni verovao da vi skrajeri možete da vidite bilo šta sem mogućnosti."
     Ona prevuče noktom preko moje linije života. "Dabome... mogućnosti."
     Pošto sam se osećao osujećenim, glasno sam se nasmejao i nastavio: "Mislim da je lakše razumeti mehaničara nego skrajera. Njihova verovanja se bar mogu izraziti brojevima."
     "Neki mehaničari", primeti ona, "veruju da se svaki kvantum događaja, koji se dešava u vaseljeni menja... Oni su izračunali mogućnosti. Sa svakim događajem nastaje drukčija budućnost. Vremeprostor se deli i ponovo deli, kao grane nekog, kako ga ti nazivaš, Beskonačnog Drveta. I tako se beskonačan broj budućnosti, paralelnih budućnosti, kako oni kažu, sve događaju istovremeno. Isto tako, mora da potoji beskonačan broj paralelnih sada, zar ne vidiš? Ali mehaničari nisu u pravu. Sadašnjost je... postoji jedinstvo imanentnog... Oh, Malori, pa samo jedna jedina budućnost može biti."
     "Budućnost je, dakle, nepromenjiva?"
     "Mi skajeri imamo jednu izreku", reče ona. "Mi ne menjamo budućnost, mi biramo svoju budućnost."
     "Skrajersko trabunjanje."
     Ona ispruži ruku prema meni, provuče mi prste kroz dlake na grudima i iznenada ih steže u pesnicu meni iznad srca, privlačeći me tako sebi. "Otići ću kod sekača po imenu... On će mi opet nakalemiti oči. Hoću da ti vidim lice kad budeš... jednom, samo jednom, slažeš se?"
     "Hoćeš li, stvarno?" pitao sam se glasno. "Da prekršiš svoju zakletvu? Zašto?"
     "Zato što volim..." odvrati ona. "Volim te, zar ne vidiš?"
     Sledećih nekoliko dana nisam mogao da skrenem misli sa tog neobičnog razgovora. Pošto se od svih pilota po povratku zahtevalo da podučavaju, uzeo sam dva iskušenika da ih naučim veštini rotacije u prostoru. Moram priznati da nisam svojoj nastavi posvećivao dužnu pažnju. Rano jednog jutra, u učionici u mojoj kolibi, dok je navodno trebalo da prikazujem proste geometrijske transformacije malom Rafiju i Geordu, uhvatio sam samog sebe kako mislim na svoje putovanje u Entitet i kako se sećam da su onoj Katarininoj prikazi bile izrasle oči i gledale u mene. Pitao sem se: da li je Ona znala šta će mi Katarina jednoga dana reći? U mislima sam prebirao sve što bi ta činjenica mogla da znači dok sam mališanima pokazivao da je nemoguće rotirati dva lista hartije isečena u obliku leve i desne rukavice tako da im se tragovi poklope, ako je rotiranje ograničeno na kretanje u ravni. Nisam primetio da im je dosadno. Podigao sam jedan list hartije u obliku rukavice sa drvenog poda, okrenuo ga naopačke i stavio ga preko onog drugog lista, objašnjavajući: "Ali ako ga podignemo iz ravni, evo ovako, i rotiramo ga u prostoru, ništa lakše nego da se ta dva oblika poklope. Slično tome..."
     I tu me nestrpljivi mangupčić Rafi prekide, glasno rekavši: "Slično tome, nemoguće je rotirati trodimenzionalnu levu rukavicu da se poklopi sa desnom rukavicom. Ali ako je rotiramo kroz četvorodimenzionalni prostor, ništa lakše nego staviti dve rukavice jednu na drugu tako da se poklope. Znamo to, Pilote. Jesmo li završili? Obećali ste nam da ćete nam pričati o svom putovanju Alaloijima - sećate se? Hoćete li zaista putovati preko leda saonicama koje vuku psi i jesti živo meso?"
     Moja rasejanost, primetio sam uz izvesnu nelagodnost, beše zarazila čak i iskušenike. Malo sam se ljutnuo na Rafija, koji je bio brzoplet, što bi mu u životu moglo samo smetati, i rekao: "Istina je, rukavice se mogu poklopiti, ali možete li sebi predstaviti rotiranje kroz četvorodimenzionalni prostor? Ne? To sam i mislio."
     Dva dana kasnije odveo sam ih sekaču koji im je donekle izmenio pluća, a potom smo sišli do Ružičaste utrobe. Stavio sam ih u šestougaonu komoru, koja je zauzimala najveći deo ružičasto popločanog prostora rezervoara. Tu su lebdeli i udisali vodu prezasićenu kiseonikom, radeći vežbe za taj dan. Pošto im je osećaj za desno i levo, gore i dole, bio potpuno rastvoren u toploj, slanoj vodi, dobili su predstavu četvorodimenzionalnog prostora; rotirali su sliku vlastitih tela oko zamišljene ravni koja im je presecala nos, pupak i kičmu. Pokušali su da same sebe rotiranjem dovedu u vlastite slike u ogledalu. Iako je to, u stvari, bila jednostavna vežba, slična pretvaranju nacrtanog dijagrama u trodimenzionalnu kocku, tako što će se netremice buljiti u nju dok se ne 'ispupči', ipak je trebalo dobro da motrim na njih. Ali opet sam dozvolio da mi misli odlutaju. Upravo sam se pitao da li će Katarina moći da pronađe sekača koji će joj napraviti nove oči, kad sam sasvim slučajno pogledao na iskušenike kroz vodu boje crnog vina. Primetio sam da je Rafi rukama obgrlio kolena i da su mu oči čvrsto zatvorene dok udiše vodu. Koliko dugo sam ga ovako ostavio? Ako dozvolim da predugo ostane u položaju fetusa, razviće kod sebe zavisnost od slepila i zatvorenosti. Setio sam se da treba da postane pilot a ne skrajer, i izvukao ga iz rezervoara.
     "Vežba je bila... isuviše laka", reče Rafi. Stajao je nag, kapi vode su se cedile sa njega. Zbog izmenjenih pluća imao je teškoću da ponovo počne da udiše vazduh. "Kad se jednom vidi prva transformacija, ostale su lake."
     "To važi za geometrijske transformacije", primetih ja. "Ali topološke transformacije su teže. Sećam se kad me je Lajonel Kilirand naterao da potpuno preokrenem svoje telo, kao prst na rukavici. E, to je bila jeziva vežba. Pošto ti današnja vežba izgleda tako laka, možda ćeš hteti da se malo igraš topoloških transformacija?"
     On se oholo nasmeši i odvrati: "Radije bih se igrao pravih transformacija, kao vi, Pilote. Da li se stvarno spremate da izvajate telo? Da li je to isto tako ozbiljna transformacija kao izmena pluća? Da li ćete povesti i nekog iskušenika sa sobom kad krente Alalojima? Mogu li ja s vama?"
     "Ne", odgovorih mu, "još si dete. A sada, hoćemo li da vežbamo kretanje kroz petodimenzionalni prostor? Mislim da nećeš moći tako lako da predstaviš sebi petodimenzionalni prostor."
     Uzbuđenje koje je moje planirano putovanje izazvalo u čitavom našem Redu i nije bilo iznenađujuće. Čovek je čovek, i čak i civilizovani čovek - pogotovo baš civilizovani muškarac ili žena - ponekad oseti čežnju za jednostavnošću. U svakom od nas drema sklonost ka primitivnom, jedna atavistička želja da se život iskusi u najsirovijem obliku; postoji potreba u čoveku da se izloži iskušenjima, da dokaže svoju vrednost kao prirodna (i krvoločna) životinja u svetu prirode. Neki su govorili da Alaloji imaju istinitiji, ljudskiji život od ma kog savremenog čoveka. A i priča o Goševanu i njegovom sinu bolesne koštane srži, Šanidaru, beše zapalila maštu naše generacije. Vratiti se prirodi kao snažni, moćni, prirodni ljudi - zar postoji nešto romantičnije od toga? Ne bi nijedan dan prošao a da neki semantičar ne ponudi nova rešenja za složenosti jezika Alaloija, ili da neki pesmotvorac ne počne da kazuje ep o Goševanovom kobnom odlasku da živi sa pećinskim ljudima; ne bi se nijedna noć završila a da se neki pilot ne drogira tulašom i stane da me priklinje da ga povedem sa sobom Alaloijima.
     Pred kraj tog sjajnog, srećnog godišnjeg doba romantike, dubokih snegova i planova, bio sam unapređen u majstora. Čudno, ali iako sam bio daleko najmlađi pilot u istoriji proizveden u majstora, više se nisam ponosio svojom navodnom mladošću. Pošto sam na svom putovanju ostario pet godina unutrašnjeg vremena, iznenada sam se osetio nekako bezvremenim, ili pre, starim - starim kao zaleđene zidine Dvorane starih pilota u kojoj su me majstori piloti primili u svoj krug. Sećam se kako sam čekao da donesu odluku u drugom kraju Dvorane, blizu podijuma na kome smo Bardo i ja primili prstenove. Lupkao sam čizmom o ledeni pod, osluškujući kako taj zvuk zamire u visokim svodovima iznad moje glave. Razgledao sam visoka, crna vrata koja su vodila u konklavu, napravljena od iverice i izrezbarena u plitkom reljefu portretima Roloa Galivara, Tisandera Opreznog, Tiha i Jošija, svih trista osamdeset pet naših Lordova Pilota koliko ih je bilo od osnivanja našega Reda. Približno u sredini levog krila, pronašao sam Solijev oštri profil, sa širokim i dugačkim nosom, tvrdom bradom i zalizanom kosom vezanom srebrnim lancem. Zapitao sam se da li će i moj profil biti jednog dana urezan u staro, krhko drvo, i ako hoće, pitao sam se da li će iko moći da ga razlikuje od Solijevog. U tom trenutku vrata su se otvorila i stari Salmalin, najstariji pilot posle Solija, uhvatio se za belu bradu i pozvao me da uđem u okruglu sobu konklave, i ja se više nisam osećao tako starim. Seo sam na stolicu u sredini ogromnog stola u obliku prstena. U krugu oko stola sedeli su Tomot, Pilar Gaprindašvili, strogi Stefan Karagar, a takođe i Lajonel i Justina i ostali majstori piloti. Kada je Salmalin ustao da mi ukaže dobrodošlicu u krug majstora, svi piloti su poustajali i skinuli rukavicu sa desne šake. Po pravilima ovog najjednostavnijeg i najdirljivijeg obreda našeg Reda, krenuo sam oko stola, rukujući se sa svakim od njih. Kada sam Justininu dugu, otmenu šaku uzeo u svoju, ona reče: "Volela bih da je sad Soli tu, da vidi, ubeđena sam da bi bio isto tako ponosan kao i ja."
     Nisam je podsetio da bi Soli, da je bio tu, najverovatnije stavio veto na moje unapređenje.
     Nakon što su mi ona, Lajonel (i ostali) čestitali, majka me je sačekala ispred sobe konklave. Zajedno smo krenuli kroz gotovo ispražnjenu Dvoranu. "Sada si majstor", primeti ona. "Vremečuvar će sada morati malo više pažnje da pokloni tvojoj molbi. I ako donese povoljno rešenje, izvajaćemo svoja tela. I otići Alaloijima gde ćemo požnjeti slavu i hvalu. Bez obzira na to šta budemo ili ne budemo našli."
     Pomislio sam da je smešno što je opšte uzbuđenje zarazilo čak i moju majku. Ugrizao sam se za usnu i rekao: "Valjda ne misliš ozbiljno da pođeš sa mnom, majko?"
     "Zar ne mogu? Ja sam ti mati. Zajedno smo porodica. Alaloi će u nama gledati porodicu - ima li nešto prirodnije od toga?"
     "Pa, lepo, ne možeš sa mnom."
     "Čula sam da je za Alaloije porodica sve na svetu."
     "Vremečuvar će mi po svoj prilici odbiti molbu."
     Ona nakrivi glavu i prsnu u smeh, nekako kao sama za sebe. "Zar Vremečuvar može da ti uskrati tu priliku? Mislim da ne. Videćemo, videćemo."
     Docnije je počela gozba i pijanka. Bardo je bio toliko srećan zbog mene da se doslovce zaplakao. "Pobogu!" rekao je. "Slavićemo! Grad više nikada neće biti onaj stari!"
     Njegove reči, zajedno sa naslućivanjima moje majke nekako su se čudno pokazale proročanskim. (Katkad pomišljam da mi je majka u potaji bila skrajer.) Dva dana posle mog unapređenja, osamdeset petog dana, dana ispunjenog hladnim, bljuzgavim snegom i dubokom ironijom, Leopold Soli se vratio iz Vilda. Pobesneo je kada je saznao da sam ostao živ - tako se pričalo. Iz čistog besa i osvetoljubivosti - to mi je rekao Bardo - otišao je Vremečuvaru da zahteva da se moja molba ne odobri. Ali Vremečuvar ga je obmanuo. Obmanuo je sve nas, a mene najviše od svih. Odobrio mi je to što sam tražio, ali je dodao uslov: mogu da organizujem ekspediciju Alaloijima, ali samo ako povedem sa sobom svoju porodicu, majku, Justinu i Katarinu. I Solija, takođe. Soli, moj teča, mora da pođe, inače neće biti ekspedicije. A pošto je Soli bio Lord Pilot, Soli mora da bude vođa ekspedicije - to je bio Vremečuvarov odvratni, ironični uslov. Kada sam to čuo, nisam mogao da poverujem. A nisam, takođe, ni slutio da je i Bardo bio u pravu, da zbog naše ekspedicije Grad više nikad neće biti onaj stari.









7. RAJNEROVA SKULPTURA
     Bio sam eksperiment Prirode, njeno kockanje s nepoznatim, možda da bi proizvela nešto novo, možda ni zbog čega, i jedini zadatak mi je bio da pustim da se to kockanje praiskonskih dubina odvija i dalje, da osetim njenu volju u sebi i da je učinim potpuno svojom. To ili ništa!

     Emil Sinkler, eshatolog iz Veka Holokausta

     Sledećih nekoliko dana proveo sam natmureno lutajući po kući. Sramota me je da priznam, ali istina je istina: patio sam kao dete kada sam saznao za Vremečuvarov uslov. Katarini sam rekao da se drži podalje od mene; rekao sam joj da sam ljut na nju što me nije unapred upozorila da će me Vremečuvar izvrgnuti poniženju tim svojim uslovom. (Lagao sam. Kako bih mogao da se ljutim na prelepu skrajerku koja se bila zaklela da nikome neće reći šta vidi u budućnosti?) Čitao sam svoju knjigu pesama ili cepao drva za vatru ili postavljao šahovsku tablu i ponovo igrao partije velemajstora, sve vreme proklinjući Solija što mi je upropastio ekspediciju. Nisam ni za trenutak sumnjao da je Soli ubedio Vremečuvara da mu dozvoli da mi preotme vođstvo.
     Ubrzo posle svog povratka, Soli mi je došao u posetu da porazgovaramo o planovima za ekspediciju i da se naslađuje - tako sam bar ja mislio. Primio sam ga u sobi sa kaminom ispred hladnog, pocrnelog ognjišta. Odmah je primetio tu malu uvredu, nezapaljenu vatru, ali nije mogao da shvati jednu mnogo veću uvredu - to što sam ga pozvao da sedne na ista ona krzna na kojima sam mu tucao kćerku. Bestidno sam uživao u toj uvredi. Kao što mi je Bardo često govorio, nosio sam u svom srcu jednu surovu žicu.
     Izenadilo me je koliko je Soli ostario. Seo je ukrštenih nogu na krzna, dodirujući nove bore na čelu, povlačeći rukom omlitavelu kožu ispod dugačkog podbratka. Izgledao je dvadeset godina stariji. Čuo sam da je gotovo uspeo da prodre kroz unutrašnje magline Vilda. Ali cena koju je platio pokušavši da uđe u taj neprodorni prostor bilo je vreme, surovo vreme. Glas mu je takođe ostario, postao dublji, ispresecan novim infleksijama. "Treba da ti se čestita na putovanju", rekao je. "Majstori su dobro uradili što su te unapredili."
     Morao sam da priznam da je umeo da bude ljubazan kad je hteo, iako je očigledno lagao. Hteo sam da mu kažem da ne troši reči na laganje. Ali sam se setio da treba da budem pristojan i stoga sam zatražio: "Pričaj mi o Vildu."
     "Da, Vild. Nema tu mnogo šta da se ispriča, zar ne? Zvezde blesnu, pa se ugase. Vild stalno raste. I to kojom brzinom raste, raste. Šta želiš da znaš? Da je nemoguće izraditi kartu tih prostora? Da pilot gotovo stalno mora da koristi usporeno vreme kad je u Vildu? Dovoljno je da me pogledaš i videćeš da je tako.
     Razgovarali smo zatim o svojim putovanjima; mislio sam da ga ljuti što sam ja uspeo tamo gde on nije. A on me je onda iznenadio, ponovo mi čestitavši na mapama koje sam izradio na putovanju kroz Entitet. "Elegantno si pilotirao", rekao je. Ipak, upadljivo je izbegavao da pomene moje otkriće.
     Ponudio sam mu kafu, ali on je odbio. "Kafa ubrzava mozak, a toga je doskora bilo dosta, zar ne?"
     "Hoćeš li onda malo viskija?"
     "Ne, hvala, Pilote. Nije baš veselo piti skoč ispred ugašenog ognjišta, zar ne?"
     "Upaliću vatru, ako hoćeš."
     "Molim te."
     Nagomilao sam nekoliko zelenih cepanica na rešetku i zapalio vatru, i on tada pređe na pravi razlog svoje posete. "Izgleda da će na kraju krajeva ipak biti te ekspedicije tvojim Alalojima."
     "A ti ćeš biti njen vođa?"
     "Da."
     Zaškrgutao sam zubima. "Razumem. Hoćeš svu slavu za sebe."
     "Je li tako? Ne, ne razumeš. Vremečuvar mi je naredio da budem vođa."
     "Zašto?"
     "A ko bi znao njegove razloge?"
     Lažljivče, pomislio sam, lažljivče!
     "Razgovaraću sa Vremečuvarom", rekoh.
     "Dovešćeš u pitanje njegovu odluku?"
     "To je bilo moje otkriće. Alaloji... moj plan. Moja je i ekspedicija."
     On pognu glavu. "Da, sve je jasno. Ti želiš slavu."
     "Ne, ja želim znanje."
     "Tako ti sebi kažeš", prihvati on, i povuče mali gutljaj iz čaše viskija koju sam mu pružio.
     "Biće na štetu ekspedicije ako i ti pođeš." Gledao sam u njegov dugi nos, nos koji sam svojevremeno slomio. "Između nas je pala krv", dodadoh brzo.
     On protrlja nosnu kost. "Ne, nisi u pravu. Između nas nije pala krv."
     Progutao sam četvrtinu svoje čaše viskija. Oči su me pekle od dima jelovine koji je prodirao u sobu. "Ako Vremečuvar ne povuče svoj uslov, ja se povlačim iz ekspedicije. Neću ići s tobom."
     Soli se nasmeši. "Da, ponos ti je povređen. Ali nemaš drugog izbora."
     "Šta hoćeš time da kažeš?"
     "To je glavni razlog moje posete; moraš biti obavešten: Vremečuvar ti naređuje da pođeš sa mnom."
     "Naređuje mi?" Gotovo sam dreknuo. "Još koliko pre deset dana nije ni nameravao da dozvoli tu ekspediciju!"
     "Vremečuvar je", mirno nastavi Soli, "očigledno promenio mišljenje. Ne pitaj me zašto." On otpi još malo viskija, pa nastavi. "Biće nas šestoro, Justina i Bardo, tvoja majka, takođe, primili su naređenja da pođu s nama."
     "To je samo petoro."
     Glas mu je bio neprirodno miran kad je rekao: "Šesta će biti Katarina. Vremečuvar je naredio mojoj kćeri da pusti da joj izrastu nove oči i da pođe s nama."
     Tako dakle, pomislio sam. Mora da je Soli otišao Vremečuvaru i tražio da mu žena i kći pođu s njim. Kako li samo mora da je srećan što će Katarina prekršiti svoju skrajersku zakletvu i dobiti oči, on koji prezire skrajere! Ipak, nisam mogao da razumem zašto su moja majka i Bardo takođe uključeni u ekspediciju, sem ako to nije zato da me smiruju i sprečavaju da ne učinim nešto sumanuto, kao što bi bilo da prekršim zavet poslušnosti i sam prebegnem Alaloijima. A onda, kao da mi daje objašnjenje, Soli reče: "Pretvaraćemo se da smo daleki rođaci alaloijskog plemena Devaki. Vremečuvar veruje da ćemo biti u boljem položaju ako se pravimo da smo neki daleki ogranak porodice. A pošto su neki od nas stvarno u srodstvu, biće nam tim lakše da ih prevarimo."
     Da, pomislio sam, Soli je zaista varalica.
     "Pusti me da pogodim: pravićemo se da je Bardo tvoj sin i moj brat od strica", podsmehnuh se.
     "Ne", odvrati on, "plan nije takav." Lice mu odjednom dobi kiseli izraz, kao da je progutao mokraću a ne viski. Izgledao je veoma nesrećan. "Ti ćeš se pretvarati da si mi sin."
     "Šta? Nemoguće!"
     "Da si mi sin", mirno ponovi on, "zato što toliko ličiš na mene. Katarina će ti biti sestra."
     "To je suludo! Neće uspeti!" Naglo sam skočio na noge, stegnutih pesnica, vitlajući njima s obe strane glave. "Ti i ja... svađaćemo se, i šta će misliti Alaloji? Ceo taj plan... Katarina moja sestra, suludo! Provaliću vrata Vremečuvarove Kule ako budem morao, ali mu neću dozvoliti da naredi takav suludi plan!"
     "Opet moram da te podsetim da nemaš drugog izbora. Žao mi je."
     Zaista, nisam imao drugog izbora. Bio sam pilot koji je položio zakletvu - podsećao sam samoga sebe dok sam koračao gore-dole po sobi s kaminom posle Solijevog odlaska. Kasnije, istoga dana, zamolio sam da me Vremečuvar primi, ali je on to odbio. Proveo sam čitavo popodne čekajući u praznom predsoblju i igrajući u mislima partije šaha da se smirim, da se uzdržim da ne provalim u njegove odaje. Najzad je poslao jednog pripravnika časologa da me obavesti da on ima sastanak sa jednim knezom trgovaca iz Trije i da neće moći nikoga da primi dobrih desetak dana.
     Nisam mu poverovao. Vremečuvar iskušava moju poslušnost, pomislio sam, i ponižava me zato što je ljubomiran na moje otkriće. Bardo je imao isto mišljenje. Oko ponoći smo se sreli u baru majstora pilota. Bio je pijan, i - što je bilo neobično za njega - prililčno skrušen. Bradata glava mu se klatila na ramenima dok je umakao usne u pivo. "Šteta", rekao je. "Velika šteta. Da nisi ti slučajno zamolio Vremečuvara da..." Podrignuvši, on nastavi: "...da mi naredi da pođem na tu ludačku ekspediciju, jesi li? Oh, dabome da nisi, glupo je od mene što sam i posumnjao u tako nešto. Gde mi je prokleta vera u prijatelje? Oh, baš šteta, gde mi je vera u bilo šta? Stalno pričaš kako uspeh rađa novi uspeh, ali ja ne verujem u to. Ti i taj tvoj prokleti visoki testosteron! Vraćaš se slavan, pun gordosti i sperme, spreman na sve, ali to nije stvarno, oh, ne. Da li da govorim u metaforama? Hoću, hoću: ti i ja smo kao kopci, što više letimo, to dublje padamo kad se vetar okrene protiv nas. Imam loše predosećanje u pogledu te ekspedicije, malecki."
     Bardo je, naravno, imao loša predosećanja o svemu što mu je život izlagalo opasnosti. Po prirodi je bio pesimist koji uvek čeka da se dogodi nešto strašno, i što se više radovao to je više strepeo da će tu radost odjednom izgubiti. Želeći da ga umirim (a i sebe samog), popio sam još viskija i obgrlio ga jednom rukom. "Sve će biti u redu."
     "Ne, ne, malecki. Mislim da ću umreti tamo napolju na ledu, da, siguran sam da hoću."
     "Nisam znao da si skrajer."
     "Pa, nije ni potrebna neka vidovitost da znam da sam osuđen na smrt." On izvuče ogledalce iz džepa i podiže ga do lica. Pijanom rukom je obrisao pivo sa brkova i rekao samom sebi: "Ah, Bardo, prijatelju moj, šta se to desilo, šta će biti s tobom? Oh, šteta, šteta!"
     Uprkos Bardovih zlogukih predskazanja i mog povređenog ponosa, uprkos uzajamnoj netrpeljivosti između Solija i mene, uprkos svemu, prva planiranja naše ekspedicije dobro su krenula. Svi mi, izuzev Bardoa, uzeli smo po jedan zadatak na sebe. Lajonel, koji je bio ožalošćen što nije uzet u obzir za ekspediciju, ipak nam je pomogao da naučimo kako da upravljamo saonicama. Soli je pravio svoj spisak kopalja, krzna, uljnog kamenja, testera za led i krida-lopti, sveg onog mnoštva alatki i stvari koje će nam biti potrebne da bismo se mogli predstavljati kao Alaloji (i, ako bude potrebno, i da preživimo). Justina i moja majka pretržaivale su zapise akašike i istorije, učeći što su više mogle o običajima plemena Devaki. Moj zadatak je bio - i Soli se pokazao pametnim kad mi je dodelio taj ključni, osetljivi zadatak, pravi melem za moj ranjeni ponos - da unajmim i nadgledam sekača koji će izvajati naša tela u neandertalska.
     Desetog dana lažne zime ugovorio sam posetu kod Mehtara Hajima, čija je radnja bila najveća i najlepša u Ulici sekača. (A ova je, opet, jedna od najpravijih i najširih ulica u Četvrti inostranaca.) Fasada radnje bila je obložena pločama retkog, plavog bazalta, izrezbarenog krajnje neobičnim likovima od kojih su neki bili ljudi - iako bi se to jedva moglo reći - a ostali su imali tek onoliko sličnosti s ljudima koliko ljudi imaju s majmunima. Bilo je grotesknih, bradatih ljudskih prilika čiji su pojedini delovi tela bili prošireni i produženi, tako da im je ud visio poput klatna na satu gotovo do kolena, bilo je drugih, visokih i mršavih, i sve su to bili uzorci. Izgleda da nije bilo nikakvog sistema ili logike u pogledu rasporeda figura. Skupina dvopolnih bića koja orgijaju nalazila se odmah pored madone koja je oko svoje izdužene glave nosila traku sveštenica Večernjače. Čudno, krajnje čudno i varvarski! Najveća figura, video sam, bila je urezana u kamen iznad vrata. Bila je to reklama za vrstu vajanja kojom se Mehtar proslavio: Alaloji muškarac, čvrsto stegnutih snažnih vilica, stajao je držeći koplje u podignutoj ruci, oči u oči sa razjarenim mamutom koji juriša na njega. Prepoznao sam skulpturu Goševana, onog koji je junački ubio mamuta jednim jedinim udarcem koplja. Mehtar se očigledno ponosio što je nekada jedan sekač, veoma nalik na njega, od Goševana napravio Alaloija.
     Zakucao sam na vrata koja mi je otvorio sluga-robot i odveo me kroz kameno predsoblje u zagrejani salon, odvratno prepunjen plišanim stvarima, gde me je posadio za jedini sto u prostoriji. Poslužio mi je pristojnu kafu, kojoj nisam sa sigurnošću mogao da pogodim poreklo. Dobovao sam prstima po stolu, sve vreme ispitivački posmatrajući skupe tapiserije na zidovima i mnogobrojne skupe predmete po poliranom nameštaju. Bio sam nervozan zato što taj potkupljivi sekač, ko je da je, nije bio prisutan da me pozdravi.
     "Mnogi dobro plaćaju da bi postali veći nego što su to po rođenju", čuo sam kako neko kaže. Podigavši pogled ugledao sam čoveka koji mora da je bio Mehtar, kako stoji na vratima koja su vodila u njegove sobe za menjanje izgleda. Izgledao je kao pećinski čovek ništa manje od nekog Alaloija. Bio je krupan i očigledno snažan, sa velikim kvrgama mišića koje su mu poigravale ispod kosmate kože. Čeone kosti su mu toliko bilo isturene iznad očnih duplji da sam jedva mogao da mu vidim hitre, smeđe oči. Bio mi je odnekud poznat; bio sam gotovo siguran da sam ga već negde sreo, samo nisam mogao da se setim gde. Dlanom ispružene šake lupio se po grudima i rekao: "Vidiš li ovo veličanstveno telo? Kao što sam ga napravio sebi, tako mogu i tebi."
     Uzeo sam gutljaj kafe (kafa sa Solskena, nagađao sam, koja se visoko ceni više zbog svoje retkosti nego zbog ukusa), i zapitao ga: "Otkud znaš da nisam došao da dam da mi se skrati nos?"
     "Ti si majstor pilot Malori Ringes", odgovori on. "I znam zašto si došao k meni." Uzeo je stolicu preko puta moje i seo, gladeći krupnu vilicu. Posmatrao me je kao da procenjuje neki umetnički predmet, a onda iznenada reče: "Pogledaj na rotondu Fravašija2, i pokaza na zid iza mojih leđa.
     Okrenuo sam se i pogledao rotondu. Vanzemaljska okrugla slika bila je u stvari kultura različitih, programiranih bakterija pritisnuta između dve ploče providnog kamena, koja je mutirala i menjala oblike i boje meni pred očima. Ljupkim, razlivenim bojama prikazivao se ep o Goševanu od Letosveta i rođenju njegovog sina, Šanidara; prizor je ostavio na mene dubok utisak. Naravno, privatno posedovanje takve tehnologije bilo je protivzakonito, ali ja nisam ništa rekao.
     "Čuveni kastrat koji je bio izgubio glas - siguran sam da znaš kako se zove - dao mi je tu sliku u zamenu za svoje izlečenje. I izlečio sam ga, nego šta! Sekao sam mu po glasnim žicama dok nije zapevao kao srebrno zvono, i da mu pokažem svoju dobru volju, besplatno sam mu, kao pride, ušio nove testise u prazne kese. Tako da opet bude muško, a da peva glasom dečaka! Ne, nisam ja srebroljubiv, bez obzira na to šta kažu moji neprijatelji."
     Ispričao sam mu šta mi treba i on zatvori nozdrve i reče: "Cena će biti šest hiljada gradskih diskova, po hiljadu za svako telo koje budem izvajao i..."
     "Pa ti se šališ! Šest hiljada gradskih diskova?"
     "Uzmi još kafe", ponudi me on, sipajući mi u šolju mirisnu tečnost. "Cena je visoka jer sam ja onaj koji jesam. Pitaj ma kog sekača ili kalemara u ulici i oni će ti reći ko je ovde najbolji. Znaš li da sam učio kod Rajnera? Sekača koji je izvajao Goševana?"
     Lagao je, dabome. Proverio sam u gradskom arhivu pre nego što sam izabrao sekača. Mehtar, iako je izgledao pristojno sredovečan, bio je u stvari veoma mlad, premlad da bi svojevremeno mogao biti Rajnerov šegrt. Došao je još kao dečak u Nikadiju, nakon što je prisustvovao izumiranju svoje planete, Alesara, u jednom od onih surovih i odvratnih verskih ratova koji ponekad uništavaju izolovana društva. Porodica mu je pripadala otpadničkoj sekti spiritualista - ne sećam se tačno prirode i suštine njihove dogme - i on ih je jedno po jedno gledao kako umiru od bolesne koštane srži, dok je povraćao krv i kleo se da nikada više neće svoju veru pokloniti idealima koje ne može videti, opipati i posedovati. Došao je u Nikadiju čvrsto rešen da se obogati, dok se istovremeno bude svetio svačijem mesu koje mu se nađe na putu. Tako je za kratko vreme postao najbolji - iako najneobičniji - sekač u celom Gradu.
     "Šest hiljada diskova!" ponovih ja. "Nikome nije potreban pristup tolikim informacijama. To je nepristojno!"
     "Nećeš kupiti moje usluge uvredama, Pilote."
     "Platićemo ti hiljadu diskova."
     "Nije dovoljno."
     "Dve hiljade."
     Zavrteo je glavom i zapucketao jezikom. "Time ćeš moći da platiš usluge Alvarezu ili Pauliviku, ili ma kom lošijem sekaču. Možda bi trebalo njima da se obratiš."
     "Dobro, tri hiljade."
     "Ne volim zbirove koji sadrže broj 'tri'. Sujeveran sam."
     "Četiri hiljade", rekoh napokon, shvativši da je trebalo da povedem Barda sa sobom. Retko kad sam plaćao nešto u životu, dok je on sav svoj život proveo pogađajući se oko cene zemljišta ili cenkajući se sa kurvama za njihova tela.
     "Po toj ceni izvajaću četvoro vas."
     "Pet hiljada gradskih diskova. Pet hiljada."
     "Ne, ne i ne, Pilote."
     Tresnuo sam pesnicom po stolu tako snažno da je šolja zaigrala i kafa se prelila preko njenog ruba. "Mogao bi da razmisliš i o besplatnom vajanju", procedih kroz zube. "Zar ti naša potraga ništa ne znači?"
     "Ne, ne znači mi, Pilote."
     "Pa, pet hiljada je sve što mogu da platim." Bio sam ubeđen da Bardo, samo da sam ga poveo, ne bi nikada pristao da plati šest hiljada diskova koliko je Mehtar u početku tražio.
     "Ako je to sve što imaš, onda je to sve što imaš. Ali nikada nećeš znati kako je divno nositi telo Alaloija, kako je lepo biti jak." Rekavši to, on zgrabi praznu šolju i steže je u šaci. Prsla je u veće i manje krhotine i jedna od njih mu se zabi u dlan. Podigao je ruku, tako da sam mogao da ga posmatram kako polako izvlači okrvavljenu belu krhotinu iz probodenog mesa. Iz rane je brznula krv u ritmičnim otkucajima i Mehtar reče: "Sigurno sam presekao arteriju." Zatvorio je oči i mišići na podignutoj ruci stadoše da mu podrhtavaju. Crveni ritmični mlazevi usporili su se i počeli ravnomerno da teku, potom da kaplju. Kad je otvorio oči isticanje krvi potpuno je prestalo. "Mogu ti dati vlast nad tvojim izvajanim telom, pored snage. Postoje hormoni koji ti stalno drže testise pune sperme, i neuroprenosnici koji ti spiraju i rastvaraju potrebu za snom. I što će ti ponajviše koristiti, uz malo kalemljenja, različita tkiva u tebi mogu da se programiraju da stalno izbacuju glikopetide i sprečavaju da ti se telo prilikom ekspedicije smrzne. Ja, Mehtar Konstansio Haime, mogu to da uradim. Tražiću šest hiljada i sto gradskih diskova."
     "Šest hiljada... i sto?"
     Uperio je prst prema komadićima razbijene šolje, razbacanim po stolu. "Moram uračunati i troškove za reklamu. Te šolje se izrađuju duvanjem na Fostori, i kao što moraš znati, ova je bila dragocena."
     Lupio sam po stolu pesnicom i osetio kako sićušni komadići porcelana grebu po tankoj kožnoj rukavici. "Ti su prljavi, lakomi epruvetaš", rekoh.
     Dobacio mi je jedan brz pogled, dok su mu se nozdrve otvarale i zatvarale. "Kažeš, epruvetaš? Pa, dobro, tako je. Služim samome sebi, zašto ne bih? Nekada sam služio svoga Boga, ali On me je ostavio na cedilu." Pokazao je na rotondu i na kutiju sa darginskim nakitom kome nema cene i koja je stajala pored nje. "Sad skupljam stvari. Stvari ne ostavljaju čoveka na cedilu."
     Isuviše mnogo stvari", rekoh ja, "ti si ljubitelj stvari i uz to epruvetaš."
     "A zašto ne bih bio? Izvesne stvari imaju sjaj i lepotu koja ne tamni s godinama. Ustajemo svakog jutra da pozdravimo svoje stvari; mesto za svaku lepo izrađenu stvar i svaka stvar na svom mestu. Kupujemo stvari, možda izrezbarenu stolicu od fine iverice ili prekrasno viseće gnezdo Darginija, i možemo biti sigurni da će njihovo posedovanje povećati i našu vrednost."
     "Ne verujem."
     On se nasmeši. "Svejedno, ipak je tako. Kad posedujemo mnogo stvari, možemo ih prodavati da bismo kupili još više stvari, svaku još lepšu, još skuplju, i u svakoj se nalazi stvarna vrednost koja nas štiti od onih dana propasti kada ćemo stvari morati da prodajemo da bismo otkupili onu najdragoceniju od svih: naše dragocene živote."
     "Niko ne živi večito", složih se. Zurio sam u srebrnaste niti visećeg gnezda koje je svetlucalo u svojoj staklenoj kutiji. Pomislio sam na hiljade nimfi Darginija koje su umrle kad su im ukrali gnezdo. "Možda, ipak, precenjuješ sebe."
     "Pa, Pilote moj, ovo meso koje nosim, to je sve što jesam. Šta bi trebalo da cenim više od toga? Šest hiljada i sto gradskih kaseta - velika suma, ali nema te cene kojom se može obezbediti ljudsko telo. Ne, nema te cene."
     Na kraju sam ipak platio sumu koju mi je tražio. Dovoljno je bilo neprijatno što sam morao da obavljam posao novcem, a još neprijatnije što sam morao da se pogađam. Sutradan, kad sam ispričao Bardu kako smo se sporazumeli, bio je zaprepašćen. "Pobogu, opljačkao te je! Zaista je trebalo da pođem s tobom. Šta je rekao Vremečuvar? On je stari vuk i cicija i... ahhh, on ne zna, je l' da?"
     "Neće ni saznati, ukoliko mu ne kaže majstor blagajnik."
     "Dobro, dobro." A onda naglo upita: "Da li stvarno imaš dovoljno poverenja u tog Mehtara Haima da ga pustiš da nas izvaja?"
     Da li sam imao poverenja u sekača? Kako se može imati poverenja u čoveka koji nosi prokrijumčareno krzno žderavca, ukradeno sa živog tela nekada odrane životinje? "Imam poverenja u njegovu pohlepu", odgovorih. "Uradiće ono za šta mu plaćamo u nadi da će naši prijatelji takođe da dođu k njemu da ih izvaja."
     Posle četiri dana ja sam prvi legao pod Mehtarove lasere. Iznenadilo me je kad sam video da je razlika između Alaloija i pravog čoveka veoma mala. Na žalost, te male razlike morale su da se dodaju ili skinu sa svakog dela mog tela. Prepravio me je i spolja i iznutra, ne ostavivši mi nijedan deo tela netaknut. Najpre je obradio kostur, podebljavši i ojačavši stotinu i osamdeset kostiju moga tela. Tokom tog perioda, koji je trajao oko dva desetdana, osećao sam najgore bolove za sve vreme trajanja postupka. Zviždućući dok je radio, i povremeno mi pričajući loše viceve, Mehtar je otvarao jedan po jedan sloj moje kože i mišića i sekao između pločica i tananih vlakana u unutrašnjosti mojih kostiju, doksam ja stezao zube i preznojavao se. Obložio mi je kosti iznutra novim slojevima i pojačao zglobove i tetive. "Bol u kostima je dubok", rekao je, neprestano otvarajući i zatvarajući nozdrve dok je bušio kanal niz moju butnu kost. "Dubok i jak, ali ne traje dugo."
     Nekoliko puta blokada bola mi nije izdržala, i Mehtar je morao da mi da totalnu anesteziju. Podozrevao sam da je to iskoristio da mi, nezakonito, unese kolonije programiranih bakterija u telo. Bakterije su - to nikada nisam bio u stanju da dokažem - prokrčile sebi put u one delove kostiju koje Mehtar nije uspevao da dosegne svojim bušilicima. Tu su jedne bakterije razlagale i varile moju prirodnu kost, dok su druge tkale i rasprostirale mrežu kolagena i kristala minerala, sloj po sloj nove kosti koja je bila izdržljivija na opterećenje od čelika. Jednom, kad sam mu napomenuo kako se bojim te nove tehnologije, Mehtar je prsnuo u smeh i rekao: "Treba da shvatiš bakterije kao alatke, mašinice, sićušne robote programirane za određene biohemijske operacije. Da li mašine dižu pobunu? Zar računar može da preuzme na sebe vlastito programiranje? Ne, ne, ne, Pilote, u ovom oruđu nema opasnosti, ali naravno, ja te bakterije nikada ne bih upotrebio, jer bih time povredio zakone vašeg Grada, bez obzira na to što uopšte ne idu u korak s vremenom."
     Protrljao sam lepljivu kožu na svojoj ruci - tog dana je radio na limfnim kanalima - i rekao: "Niko ne voli da se u njega nasele bakterije, naročito inteligentne bakterije."
     "Oh, plemeniti Pilote, čak i kad bih bio jedan od onih sekača koji ne poštuju vaše glupe zakone, programirao bih bakterije da izumru kad završe svoj posao, svakako! To ti obećavam!"
     Njegova obećanja me odnekud nisu baš umirila. "A šta ćemo onda sa Himenom i Aprilskim sazvežđem?" upitah ga.
     "Ti nazivi mi ništa ne znače."
     Objasnio sam mu da je Himena bila jedna od onih planeta na kojima su kolonije bakterija mutirale i otele se kontroli, uništivši sve oblike života u biosferi, razloživši i potpuno preobrazivši površinu planete i prekrivši je slojem ljubičastosmeđih, veoma inteligentnih bakterija - sve to za nekoliko dana.
     "I eshatolozi misle da im je bilo potrebno samo nekoliko godina da inficiraju čitavo Aprilsko sazvežđe", zaključio sam. "Deset hiljada zvezda koje vrve od tvojih bezopasnih bakterija." Od svih bogova u galaksiji, eshatolozi su se najviše pribojavali inteligentnih bića Aprilske kolonije."
     "Praistorija!" prezrivo šmrknu Mehtar. "Takva nemarnost se danas više ne bi mogla dogoditi. Ko bi to dozvolio? Opet te uveravam da nema čega da se plašiš."
     Dok sam prezdravljao, on je radio na drugima. Soli je bio drugi po redu da oseti bolove koštane srži, a za njim su sledili Justina, Katarina i moja majka. Bardo, koji je čekao da vidi što više može rezultata tog vajanja, bio je poslednji.
     "Slušao sam užasne stvari o tim sekačima", poverio mi se jednog dana u sobi za oblačenje. "Zar moje kosti nisu dovoljno debele da ih ostavi na miru? Ne? Pobogu, voleo bih da mi izostavi kičmu - tu ima toliko setljivih nerava. Šta ako kine u nezgodnom trenutku? Dovoljno je da mu laser samo malo sklizne i Bardo više nikad neće zajašiti neku ženu. Slušao sam da se takve stvari događaju. Zamisli samo Bardovu moćnu batinu koja je postala mlitava kao valjušak od testa, samo zato što je neko kinuo?"
     Da bih mu pomogao da se opusti i da bih mu blokirao nerve, počeo sam da mu masiram krupne, lepezaste mišiće na vratu. Pokušao sam da ga umirim, ističući da su mnogi podrgli sebe mnogo sveobuhvatnijem sečenju od ovog samo zbog mode ili iz besa. Nisam mu ispričao da sumnjam da Mehtar upotrebljava bakterije.
     "Dobro, možda ovo i jeste sitnija prepravka", složi se on nakon što smo razgovarali o izvesnim pilotima kojima je bilo od koristi što su se predstavljali kao ovakvi ili onakvi vanzemaljci. "Ali ima još nešto. Zar ti taj sekač ne liči na onog nevaspitanog Alaloija kome sam podmetnuo nogu onog dana kad si ti Soliju razbio nos? Sećaš li se?"
     Sinulo mi je pred očima. Odmah sam se setio gde sam već ranije video Mehtara. Ipak, da umirim Barda, rekao sam: "Siguran sam da to nije isti čovek. "Slagao sam, ali šta sam drugo mogao?
     "Ah, ali šta ako si pogrešio? Zamisli da se on još seća da sam mu naudio? I zamisli kad bi on mene sada razudio. Izvini na igri reči, da se osveti, znaš li ti šta bi to bilo?"
     Izgledalo je, ipak, da ga se Mehtar ne seća. Ili to, ili nije bio zlopamtilo. Naprotiv, Mehtar je najbolje obavio posao baš na njemu, verovatno zato što se prethodno izvežbao na svima nama. Bardo, naravno, nije bio zadovoljan sve dok svoju muškost nije proverio na kurvama. Mora da je sve funkcionisalo kako treba, jer se hvalio da je tucao dvanaest kurvi za jedno veče što je čak i za njega bio rekord.
     Uskoro zatim, Mehtar je počeo da radi na mom licu, krajem lažne zime. Postepeno mi je izradio nove vilice, ispunivši ih većim zubima. Gleđ na kutnjacima bila je debela i u više slojeva; sama vilica bila je masivna i isturena, da bi prestavljala veću polugu za ojačane mišiće za žvakanje. Bio sam u stanju da lako i bezbolno lomim lešnike i žvaćem kosti. Rad je bio vrlo osetljiv, naročito oko očiju. Pošto mi je celo lice, gledano iz profila, bilo istureno u oštrijem uglu u odnosu na lobanju, Mehtar je morao da izvaja isturenu kost iznad očiju, da bi ih zaštitio od mogućih povreda. To je radio veoma polako, strogo vodeći računa o optičkim nervima. Bio sam slep skoro dva puna dana. Bojao sam se da nikad viće neću progledati i divio sam se Katarini koja je uspevala da se orijentiše kroz mračni zatvor kojim joj je bila okružena glava.
     Kad je sekač završio taj pipavi posao i ja ponovo bio u stanju da vidim, prineo mi je srebrno ogledalo. "Gledaj", ponudi mi. "Veličanstveno izgledaš, da? Obrati pažnju na nos, koji sam proširio dok si još bio pod blokadom bola i slep. Vidi te raširene nozdrve. Molim te, otvori ih i zatvori. Tako, odlično, otvori, sad zatvori, otvori opet. To će te štititi od hladnoće", ponosno zaključi on, sve vreme otvarajući i zatvarajući vlastite nozdrve. "Na ovoj planeti je strašno hladno."
     Pogledao sam svoju sliku u ogledalu; nisam imao osećaj da gledam samog sebe. Bolje rečeno, osećao sam se kao da gledam nekog svog mutanta, čije su dve trećine Malori Ringes, a jedna trećina zver. Lice mi je bilo snažno i lepih srazmera, istovremeno i primitivno i izražajno, kao sva ljudska lica. Moji preci na Zemlji, pomislih, mora da su ovako izgledali. Nisam mogao da odlučim da li sam lep ili ružan (ili ni jedno ni drugo). Vrhovima prstiju dodirnuo sam izbočenu čeonu kost iznad očiju; ličila je na isturenu morsku stenu. Nisam bio navikao da gledam sebe obraslog u gustu bradu, niti sam mogao da se uzdržim a da stalno ne opipavam jezikom kilizave površine svojih ogromnih novih zuba. Za trenutak nisam mogao da se snađem i orijentišem. Imao sam snažno osećanje gubitka ličnosti, kao da više ne znam ko sam, i još gore, kao da više ne postojim. Onda sam pogledao u svoje oči, i premda su mi bile duboko utonule u lobanju, video sam da su to iste one moje plave oči, oči koje sam odlično poznavao.
     Moram priznati da ostali nisu pretrpeli tako jak osećaj gubitka identiteta kao ja. Moja majka i Justina, a pogotovo Soli, više nego jedanput doživeli su taj šok pretvaranja starog tela u novo. To ne znači da su svi bili potpuno zadovoljni Mehtarovim vajanjem. Naročito je Soli mrzeo to što smo posle toliko drastičnih izmena i dalje ličili jedan na drugog. (Iako je, kao obično, držao jezik za zubima.) Justina je mrzela sve što je njeno novo telo imalo. Kad je videla šta je Mehtar od nje napravio, rekla je: "Oh, ne, vidi kako izgledam! Smejaće mi se kad budem klizala u Hofgartenu! I kad smo već kod toga, pogledajte kako mi je težina preraspoređena: izgubila sam težište i tako sam neugledna!" Patila je tri dana. Kad joj je Soli rekao da će je Alaloji smatrati za lepoticu, upitala ga je: "A da li ti smatraš da sam lepotica?" I Soli, koji je voleo da se pravi istinoljubivim, prećuta odgovor.
     Baš uoči prve oluje zimskog proleća, podvrgli smo se promenama koje nisu bile tako velike. Mehtar nam je preradio kožu, isekavši mnoge znojne žljezde, da ne bismo slučajno ovlažili iznutra svoju krznenu odeću i smrznuli se u tom zaleđenom oklopu. Takođe je podstakao svaku folikulu, i na nama, i ženama i muškarcima, stale su da bujaju dlake od glave do pete. (Iz nekih razloga koje Mehtar nije umeo da objasni, gusti pramenovi crnih dlaka iskrsli su između Bardovih nožnih prstiju i po gornjem delu stopala. Kao što je Mehtar rekao, postoje čudaci u genetskom pogledu, koje ne može da promeni ni najbolji sekač.) Dok je to trajalo, dizali smo kamenje i radili teške vežbe da podstaknemo rast mišića. Mehtar nas je odveo u svoju teretanu i masirao nam udove, podvrgavajući nas dubokoprostornom metodu Fravašija koji se sastojao u lokalnoj indukciji supergravitacije duž naših ručnih i nožnih mišića. Soli je to mrzeo isto kao što je mrzeo kad god bi ga Mehtar dodirnuo. "Ako nastavimo ovako", rekao je jednom, savijajući ruku tako da mu je iskočio veliki okrugli mišić, "postaću ogroman i čvornovat kao Bardo."
     Radilil smo, takođe, mentalne vežbe. Jedno po jedno, posetili smo stručnjaka za utiskivanje, koja nas je terala da sebi predstavimo usklađeno delovanje svakog pojedinog mišićnog vlakna. Utisnula nam je u neurone određene veštine koje će nam biti potrebne ako hoćemo da se predstavljamo kao Alaloji. Tako smo, na primer, naučili da odrežemo tananu oštricu od kremena a da ni jedan jedini put ne dodirnemo rukom kamen. I dok Alaloji decenijama moraju da vežbaju gađanje kopljem u metu, mi smo tu veštinu naučili za samo jedan dan.
     Još jedan manji hirurški zahvat nisam pomenuo. Alaloji, izgleda, imaju običaj da svojim oštrim noževima od kremena unakaze muški organ dečaka kad postaju odrasli. Vođa plemena saseče kožicu koja prekriva glavić i napravi plitke useke u nežnoj koži celom dužinom uda. U te rezove zatim utrlja pepeo, so i obojeni prah. Rane se zagnoje i zarastu, i čoveku - dečaku koji je postao odrasli čovek - ostanu redovi tankih, raznobojnih čvrstih ožiljaka, koji mu ukrašavaju ud od korena do glavića. Naravno, Bardo se izbezumio od užasa kad je saznao da će Mehtar morati da izvede taj varvarski obred. (Ja sam obaveštenje o tome čuvao za sebe do poslednjeg trenutka.) I ja sam pomalo strepeo, naročito kad mi je Mehtar uzeo ud u ruku i našali se da će me, ukoliko ga nepopravljivo uništi, bez po muke pretvoriti u ženu i da to niko neće primetiti. Srećom, sve se dobro završilo, iako danima posle operacije nisam smeo da spustim pogled kad mokrim.
     Poslednje što je Mehtar uradio, tako sam bar tada mislio, bilo je da Katarini napravi nove oči. Usadio ih je u šupljine ispod njenih crnih, podebljanih obrva. Bile su to prelepe oči, oči o kojima sam sanjao; oči kakve je imala Entitetova Katarina, duboke i prekrasne kao plavocrni, tečni dragulji. Prineo sam joj ogledalo da ih vidi, ali ona mi je odgurnula ruku, rekavši: "Već dugo vremena gledam u sebe; sad hoću da gledam u stvari.
     Kao dete koje prvi put gleda kroz dogled, veselila se da proučava stvari u Mehtarovoj sobi za menjanje: tvrdu belu keramiku, složene cevaste mikroskope, lasere, pesare i ostale blistave instrumente. Kad sam je odveo u Hofgarten da posmatra klizače, uzdahnula je i rekla: "Oh, tako je lepo kad čovek vidi! Već sam zaboravila kako je led u dubini obojen, to plavetnilo."
     Sledećeg dana, u intimnosti moje kuće, isptitivački je proučavala moje telo, rukama kao i očima. Vrelim suvim rukama uzela mi je ud i prstima prešla preko obojenih izbočina duž njega. To ju je uzbudilo, mislim, te sam se zapitao da li Alaloji, zapravo, ukrašavaju svoj ud da bi pričinili zadovoljstvo svojim ženama. (Iako su moja proučavanja njihove kulture pre ukazivala da Alaloji muškarci malo toga čine isključivo radi zadovoljstva svojih žena.) Kasnije, dok smo dahtali i žustro gurali svoja podebljana bedra jedna o druga, u trenutku ekstaze, ona je otvorila oči i pogledala me kao da me prvi put vidi.
     "Tvoje lice", rekla je kad smo se razdvojili. "Bilo je kao lice životinje u doba parenja... Tako bestijalno."
     Protrljao sam bradu i osetio pod rukom ogromne vilice, i rekoh joj da sada zaista imam lice kao zver.
     "Ne, ne razumeš", odvrati ona. "Videla sam nešto što nisam razumela još od detinjstva. Svi su muškarci zveri ako ih pogledaš kako treba."
     Sledećih dana bili smo veoma zauzeti. Nije bilo dovoljno, razume se, da samo damo da nam se izvajaju tela pa da ličimo na Alaloje. Morali smo da postanemo Alaloji, što je značilo da naučimo njihov jezik i damo da nam se utisnu milioni bitova specifičnog znaja. Kako da pravilno rasporimo stomak snežnog zeca, da okrenemo glave na sever kad legnemo da spavamo, reči i intonacije prilikom pogreba - sve smo to morali naučiti ako ćemo da glumimo pećinske ljude. Jezik Devakija, plemena Alaloja kome smo nameravali da se pridružimo, pokazao se težim nego što sam mislio. Ne kažem da ga je bilo teško naučiti ili izgovarati. Nije. Moja majka je otkrila da su računari akašika jednom prilikom ogolili um jednog Alaloja po imenu Rajner i zapisali mu misli, dela i sećanja. Bilo je jednostavno uneti te memorije u naše, i zajedno s njima reći i gramatička pravila jezika Devaki. Bilo je jednostavno pustiti svoje usne da artikulišu meke samoglasnike, slušati poluvokale kako lako teku sa naših izvežbanih jezika. Da se razumemo, ovladavanje glasovima nije dugo trajalo. Neke od reči Devakija razlikovale su se isključivo po intonaciji samoglasnika. Na primer sura može značiti 'purpurno' i 'usamljeno', zavisno od toga da li će se prvi samoglasnik izgovoriti pevuckavim, podignutim tonom, ili niskosilaznom intonacijom. Ali na kraju su svi osim Bardoa lako zapamtili to malo reči. Ono što je bilo teško, bilo je razumevanje. Morfologija, naročito glagola na Devaki jeziku, pokazala se prefinjenom i složenom. Glagoli nisu imali infleksije u skladu sa našim ustaljenim pojmovima sadašnjeg, prošlog i budućeg vremena, jer Devaki vreme ne poimaju na isti način kao mi. (Kao što ću kasnije saznati, za njih ne postoji prošlost i budućnost.) Kako, dakle, Devaki stavljaju infleksije na svoje glagole? Zavisno od stanja svesti govornika. Tako, recimo, preplašeni čovek može da vikne: Lo mora li Tuwa - Ubio sam mamuta! - dok će čovek duboko u vremenu snova - onom što Devaki nazivaju vremenom snova - kazati, Lo morisha li Tuwa, što znači otprilike: meni, koji sam duboko u ekstazi večitog Sada-trenutka, pridružio se duh mamuta koji je svoje srce otvorio mome koplju. Postoji sto osam glagolskih infleksija i svaka odgovara različitoj emociji ili stanju duha. Ono što me je brinulo bilo je to što mi je bar sedam tih stanja bilo strano i bila bi nerazumljiva svakom drugom muškarcu ili ženi našeg Reda. Kako ćemo moći da izaberemo odgovarajuće oblike reči, kako ćemo moći da razumemo primitivce koji su delili i shvatali stvarnost potpuno drugačije od nas?
     Moja majka i ja, Justina takođe, proveli smo mnogo vremena raspravljajući o tom poblemu sa semantičarima. Janis Stariji, koji je bio viši od ma kog čoveka koga sam u životu upoznao, i izgledao mršav i lomljiv kao ledena svećica, imao je ideju da bi nam Prijateljice ljudi mogle pomoći da dočaramo sebi ta nerazumljiva stanja duha. "Koliko sam shvatio, ti si bio u situaciji da delimično razumeš jezik mirisa", rekao mi je, misleći na moje doživljaje u Entitetu. "Dakle, da biste razumeli vanzemaljsko mišljenje, za koje mislim da pripada i umnom ustrojstvu Devakija, zašto ne biste uspostavili veze sa pravim vanzemaljskim bićima da ispitate njihovo razumevanje i umna ustrojstva, koja oni mogu, mada ne moraju, smatrati da su razumljiva ma kome ko razume da se ono što se ne može razumeti, ne može razumeti isključivo zbog konteksta nerazumevanja." (Eto, tako majstori semantičari, ti bedni, pedantni tragaoci za značenjima reči, često govore. Nimalo ne preterujem.) Na kraju, njegove ideje nam nisu mnogo pomogle. Kada je došla duboka zima i kad je otvrdla, obavijajući grad morem gotovo tečnog vazduha, bili smo prinuđeni da prekinemo svoja ezoterična istraživanja te vrste. Mogli smo steći samo ograničena saznanja o jeziku i običajima Devakija. Neke stvari, izgleda, moraće da se improviziju.
     Leopoldu Soliju, međutim, takve improvizacije nisu se dopadale. On je, na svoj način, bio čovek koji vodi računa o svemu, uprkos neverovatnim neizvesnostima i opasnostima kojima se izlagao prilikom putovanja u mnogostrukost. Kako se vreme našeg odlaska sve više približavalo, tako je on sve više kritikovao moje planiranje i pripreme. Prepirali smo se oko stotinu sitnica, počev od broja saonica sa psećom vučom koje ćemo uzeti, pa do mog upornog tvrđenja da će nam jedan radio biti sasvim dovoljan da pozovemo pomoć iz grada ako se nađemo zarobljeni u snegu ili nam iz bilo kojih drugih razloga zatreba pomoć. Raspravljali smo se i o važnim pitanjima. Upravo takva rasprava o jednom bitnom, prevashodno važnom pitanju, gotovo da nam je upropastila ekspediciju još pre nego što je otpočela.
     Na samom kraju Uplise, koledža za visoke stručnjake, nalazi se red zgrada poznat pod imenom Moždane kutije. Ružičaste građevine od granita - ima ih sedam - niske su i prostrane, pokrivene krovom od trouglastih staklenih ploča. U danima kada ne pada sneg, unutrašnjost zgrada osvetljena je čistom, prirodnom svetlošću. Pre nego što su preseljeni u fabrike južno od Urkela, u vreme Rikarda Lavija, lemioci i programeri su u tih sedam zgrada već bili razvili neurologike za svoje računare. Tokom zime koja je prethodila našoj ekspediciji, te ogromne, zatvorene prostorije bile su prepuštene pripravnicima koji su vajali figure iz ogromnih ledenih blokova, i drugima koji su imali potrebu (ili želeli) da rukama obrađuju neki materijal. U trećoj i četvrtoj zgradi pesnici su stvarali poeme u trodimenzionalnom tonu, dok su u drugoj zgradi izvesni istoričari pravili minijaturne rekonstrukcije gradova na Staroj Zemlji. Soli je izabrao praznu sedmu zgradu i pretvorio je u sladište opreme za našu ekspediciju. Duž golog zida koji je bio najbliži zapadnoj kapiji Akademije bile su kamare dugačkih, teških kopalja za lov na mamute, bale svilenkastog, belog krzna rundavca, kožni remeni i tanke daske od elastičnog drveta koje su mogle da se savijaju, da bi se od njih napravile dugačke skije, ili trap za saonice. Bilo je tu i sirovog, smrznutog mesa isečenog u kaiševe i umotanog u nauljene kože, kao i naočara za sneg, uljnog škriljca, gomile kremena i stotinu drugih stvari.
     Šezdesetog dana, rano ujutro, sedeo sam sam u hladnoj zgradi i pravio amove za pse. Zato što Soli nije imao poverenja u naše utiskivanje, koje je bilo obavljeno prilično na brzinu, preporučio je da vežbamo obrađivanje kože, pravljenje kremenih noževa i druge veštine Devakija. Sedeo sam i koštanim šilom bušio rupe u ukrućenom parčetu kože. Pored mene je čučao vitki, prekrasni pas za vuču po imenu Liko. Bio sam se sprijateljio s tim pametnim živinčetom, i on je voleo da me gleda kako radim, čak i dok je lizao i glodao šuplju kost koju sam mu dao. Upravo sam počeo da mu govorim - povremeno provlačeći prste kroz sivo krzno koje mu je prekrivalo široku lobanju - kad on naćulji uši i zaskiča. Napolju se začu struganje klizaljki koje se zaustavljaju. Vrata se otvoriše uz mnogo škripe i struganja po smrznutom snegu i crni Solijevi obrisi ukazaše se oivičeni prigušenom svetlošću koja je sa ulice dopirala unutra. Uprkos oštroj hladnoći nosio je samo kamelaiku i tanku vunenu jaknu. Na izvajanoj glavi nije nosio nikakvu kapu. I pored težine novih kostiju koje su mu bile nakalemljene na lice, držao se kruto i uspravno. Dok je prolazio kroz zgradu koraci su mu, priznajem, bili odmereni i puni otmenosti, ali i puni opasne, nove snage.
     "Rano je", reče on, podižući dleto i izvlačeći iz gomile jednu mamutsku kljovu. Pogladio je bradu, crnu i gustu, prošaranu čekinjastim riđim dlakama. Imao je velike podočnjake, kao da se nije ispavao; delovao je umorno i sredovečno. Bio je mnogo izmršavio, jer je premalo jeo. Zviznuo je Liku i posmatrao me dok sam bušio rupu, da bi na kraju rekao: "Tako se ne drži šilo. Vodi računa da ne probušiš sebi nogu."
     Još neko vreme radili smo ćutke. Čulo se jedino struganje kremena o drvo i tiho 'pop' kad bi šilo probušilo rupu u koži. "I školjacanje Likovih zuba dok je glodao kost.) Soli je povremeno dizao ramena i uvlačio vrat u vuneni okovratnik, ispuštajući oblačić pare iz usta. Kad sam mu rekao da nije postupio pametno što je gologlav izišao na vetar, on me upita: "Zar nije pametno pripremati se za ljutu hladnoću Hiljadu ostrva? Čeličiti sebe, pripremiti se na na najgore? Ti se izgleda bojiš planiranja."
     "Šta hoćeš time da kažeš?" Zaškrgutao sam zubima i probio rupu u smrznutoj koži.
     Ispitivački je odmerio delo mojih ruku i rekao: "Vodi računa da bušiš rupe na jednakom odstojanju. Nećemo dozvoliti da Devaki pomisle da smo nemarni." Zavrtevši nezadovoljno glavom prema meni, on dodade: "Ti nameravaš da prikupiš uzorke tkiva - a u stvari taj plan nije nikakav, zar ne?"
     Ponovio sam svoje pitanje. "Šta hoćeš time da kažeš?"
     Nameravao sam da prikupim odsečene nokte Devakija, kao i vlasi njihove kose i komadiće odbačenog, izumrlog tkiva kože u nadi da ću uspeti da razaberem Starije Ede iz njihove plazme - što je pažljivije moguće. Tako je Vremečuvar naredio: Devaki ne smeju primetiti da kršimo sporazum između osnivača Nikadije i plemena Alaloji; ne smeju saznati ko smo mi.
     "Tvoj plan nije dovoljno razrađen", primeti Soli. "Skupljanje kože posle češanja i sličnih stvari neće biti tako lako kao što misliš."
     "A ti mi pa imaš bolji plan?"
     "Postoji bolji plan. To su žene smislile; nisam ja." Snažno se stresao i protrljao ruke. Cvokotao je dok je dugački koštani saonik uvlačio u drvenu kuku koju je obuhvatao pobelelom šakom.
     "Ispričaj mi taj plan", rekoh ja.
     Protrljao je brid svoga nosa i rekao: "Vrlo prosto: zna se da su Devaki promiskuitetni. Kao što je Justina već rekla, jedna žena će bez po muke moći da prikupi uzorke sperme Devakija."
     "Ali to će biti preljuba!" dreknuh ja. "Justina i ti... a ako slučajno misliš da će majka da mi se tuca..."
     "Spermu neće skupljati ni tvoja majka ni Justina. Niko ne može od tvoje majke tražiti nemoguće, a što se tiče Justine, naravno, udatoj ženi ne dolikuje da tako nešto radi, zar ne? Ne, ali kao što mi je Justina objasnila, spermu treba da skuplja neudata žena. I zato će Katarina biti ta osoba."
     "Katarina!"
     "Da."
     "Tvoja kći? Zar ćeš od svoje kćeri napraviti kurvu?"
     "Taj plan je predložila sama Katarina."
     "Ne verujem!"
     Dobacio mi je jedan hitar pogled, i ja shvatih da sam se isuviše snažno usprotivio. Sve do tog trenutka, on najverovatnije nije podozrevao da volim Katarinu. Stisnuo sam zube i snažno stegao šilo. Prsti su me zaboleli.
     "Moja kći?" Nasmešio se i ja poželeh da mu oštri vrh šila zarijem u zenicu oka. Nikada se nisam toliko upinjao da progutam svoj bes i obuzdam sebe. "Da, bila je moja kći, zar ne?"
     "Ne razumem te."
     On je vrhom palca opipavao saonik; nepomično je zurio nekud kroz njega, kao da proučava pogledom jedan odbačeni deo svog života, a ne nešto materijalno, napravljeno od drveta i kosti. Kako sam mrzeo tu njegovu povučenost u sebe! Dovodilo me je do besa to što on u svakoj osobi, problemu ili stvari nalazi opravdanje da s osećanjem krivice ispituje ožiljke i obrise vlastite duše.
     "Nekad", polako izgovori on, "kada je Katarina bila mala devojčica, dovoljno je bilo da se pogledamo, pa da razumemo jedno drugo. Bila je veoma mudra za svoj uzrast, prekrasna, prekrasna devojčica. Ali kad je postala skrajerka - ne pilot, kako sam ja želeo, već prokleta skrajerka - kada je položila skrajersku zakletvu, više nisam mogao da je gledam u oči, jer ih je iskopala sama sebi. Ne, Katarina je mene još davno napustila."
     Rekao sam mu da ne mogu da poverujem da bi neka žena iz Grada - pogotovo moja sestra od tetke - drage volje legla s Devakijima, iako mi je u stvari bilo veoma lako da zamislim kako ona izmamljuje živototvornu tečnost iz polnih organa brutalnih, uspaljenih pećinskih ljudi.
     "Možda su joj dosadila milovanja civilizovanih muškaraca", primeti on. Pomislio sam da u tom trenutku posmatra moje zgrčene šake i uzdrhtale mišice. "Ili je, prosto, radoznala - oduvek je bila radoznala devojčica."
     Snažno sam gurnuo šilo, ne misleći na ono šta radim. Osetio sam oštar, vreli bol u butini; uzviknuvši, spustio sam pogled i ugledao koštani vrh zabodem kroz moju vunenu nogavicu. Tamna, okrugla krvava mrlja širila se oko uboda. Liko, koji je zabrinuto glodao kost, skoči na noge, skičeći i njuškajući naizmenično gledajući u Solija i mene.
     Soli zavrte glavom, posmatrajući kako tkaninu razdvajam oko ivice svoje rane. "Treba li ti pomoć, Pilote?" upita me. "Baš si nepažljiv." I on mi priđe i posegnu rukom prema mojoj nozi.
     "Proklet da si!" dreknuh. Skočio sam na noge i zgrabio ga obema rukama za mišice u istom trenutku kad je on zgrabio mene. Vreli potočići krvi tekli su mi niz nogu, a Liko je lajao, jer nije znao šta da radi. "Proklet da si!"
     Za trenutak smo ostali tako, uhvaćeni u koštac. Osetio sam kako mu snaga novog tela narasta u mišicama. Borio sam se da iščupam jednu ruku, da bih mogao da mu zabodem svoje prste u meki deo iza uha, da mu iščupam vilicu iz glave. Ali držao me je isto tako čvrsto kao ja njega. Mogao sam u njegovim ledenim očima da vidim saznanje, potpunu izvesnost, da bismo svojim novim, očvrslim ligamentima i novim, nabreklim tetivama mogli uništiti jedan drugog. Mogli bismo rastrgnuti jedan drugog, izlomiti kosti jedan drugom, smrskati jedan drugom dragocene mozgove. Snažni ljudi su u stanju da vrlo lako ubiju druge snažne ljude - u magnovenju sam to shvatio; u magnovenju sam postao i svestan da on to saznanje može da mi vidi u očima. Pustili smo jedan drugog istovremeno. Nikada više, znao sam, neću moći da ga dodirnem u ljutnji, ako ne budem spreman da ga ubijem.
     Izvukao sam šilo iz butine i bacio ga na balu rundavčevog krzna. Dva puta je odskočilo preko onog krzna na vrhu, ostavljajući crvene tragove na raširenoj, beloj koži. Pokušao samd a zaustavim krv onako kako je Mehtar iscelio svoje krvarenje na ruci. Um može da upravlja telom, pomislio sam; kako je divno to što mozak gospodari mišićima. Pokušavao sam da zapamtim tu misao, naprežući se iz sve snage da smirim raspomamljene mišiće, kad Soli potapša Lika po glavi, klimnu glavom prema meni i reče: "Mora da te je mnogo zabolelo."
     Nisam znao da li misli na moju ranu ili na bes zbog Katarinine namere da mi bude neverna. Nikada više nije progovorio nijednu reč, ni o jednom ni o drugom. (Niti će mi Katarina odgovoriti, kad budem zahtevao da mi kaže da li je zaista svojevoljno rešila da prikupi uzorke sperme.) Deset dana kasnije, pre nego što je svanuo prvi od mrtvih dana duboke zime, Bardo i članovi moje nesrećne porodice izvezli su se na troje natovarenih sanki iz zgrade. Prodefilovali smo kroz ulice Akademije i sišli na Prazna polja gde nas je čekala raketa da nas preveze šest stotina milja preko leda u pravcu zapada.









8. KVEITKEL
     I čovek položi svoje seme u Epruvetu, i iz te veštačke utrobe nastadoše mnoge rase ljudi i rase koje već više nisu bile ljudske. Elidi stvoriše sebi krila a Agatanijanci svoja tela uobličiše po uzoru na tuljane i zaroniše u vode svoje planete; Hoši naučiše tešku veštinu da udišu metan, dok Alaloji ponovo otkriše veštine prastare i bezvremene. Mnogi stanovnici Civilizovanih svetova želeli su da makar malo poboljšaju nasleđe svoje rase. Oni na Bodi Lucu, na primer, želeli su krupniju decu i tako, inč po inč, pokolenje po pokolonje, odgajali su ljudska bića visoka deset stopa. Haos je zavladao kada su ljudska bića sa različitih planeta otkrila da ne mogu da se sparuju i rađaju decu na prirodan način. Tako je Čovek formulisao treći i najveći od svojih zakona, koji je vremenom dobio ime Zakon Civilizovanih svetova: Čovek sa svojim telom može raditi šta mu je volja, ali njegova DNK pripada njegovoj vrsti.

     Iz Rekvijema homo sapiensu, od Hortija Hostoha

     Hiljadu ostrva su ogromni arhipelag razbacan po četiri hiljade milja okeana. U širokom polumesecu ostrva se protežu od Lansalije na krajnjem zapadu, do Nikadije na jugoistoku. Iako ima mnogo više od hiljadu ostrva, mnogo, mnogo više, većina su samo male površine stvrdnute lave, gotovo potpuno zaravnjene vetrom, ledom i silom teže; to su gole pustare tundre i rogoza i vetrom nabijenog snega. (U stvari, naziv 'Hiljadu ostrva', pogrešni je prevod reči Devakija helahelasalia koja znači 'Mnoga, mnoga ostrva'. Devaki, kao uostalom i sva ostala plemena Alaloja, nemaju drugi izraz osim hela za brojeve veće od dvadeset.) Na većim ostrvima behu naselila su se trideset tri plemena Alaloja. Ostrva južne grupe, koja se zovu Aligelstei (ili, 'Svetlucavi dragulji Božji', vrve od života. Veoma su lepa. Tu Alaloji love rundavce i mamute koji trube kroz zimzelene šume; tu oni zaklanjaju oči od raznobojnog sjaja snežnih polja, a noću se zbijaju u svoje kolibe od snega i pećine, pijući čaj od krvi i diveći se svetlosti zvezda.
     Šesnaesto ostrvo zove se Kveitkel, i to ime dobilo je po velikom, belom kupastom vrhu koji se uzdiže u visinu od petnaest hiljada stopa iznad mora. Po rečima moje majke, koja je dala da joj se utisnu najvažnija sećanja Alaloja Rajnera, Devakije ćemo naći na okupu u pećini ispod južnih obronaka Kveitkela. Svake zime, kada se more čvrsto zaledi, raštrkane porodice plemena povezu svoje pseće saonice preko otvorenog leda. Dolaze sa okolnih ostrva kao što su Vasalija i Jalkel i Alisalija, i sa drugih, Savesalije i Aurunije, koja nisu tako blizu. Okupljaju se da bi svojim sinovima našli žene i obavili obrede uvođenja dečaka u muškost; okupljaju se da bi pričali priče i razmenjivali poklone, a okupljaju se i zato što je mrak duboke zime, kad je vazduh toliko hladan da čoveku isisava dušu iz daha, užasan za onoga ko je sam.
     Naš plan bio je da se približimo Kveitkelu s juga, kao jedna od tih porodica u potrazi za praroditeljskim domom. Lukavstvo na koje se svodilo sve naše pretvaranje bilo je sledeće: pravićemo se da smo potomci Senve, hrabrog čoveka koji je napustio Devakije pre četiri pokolenja da bi osnovao vlastito pleme. (Nadao sam se da su Rajnerova sećanja jasna i da odgovaraju istini, da je zaista nekada postojao čovek po imenu Senve. Da li se zaista upustio preko južnog leda tragajući za Palasalia, bajkovitim Blagoslovenim ostrvima? Naravno, južno od Kveitkela nije bilo nikakvih ostrva, ni blagoslovenih ni drugih. Senve, ako je zaista krenuo na jug, bez sumnje je već odavno poginuo, kad se ledena santa raspukla pod oštrim zracima lažne zime; njega u njegovu na smrt osuđenu porodicu najverovatnije je usisalo kroz tu rupu ledeno, bezdano more.) Pod velom tame spustićemo se deset milja daleko od južne obale Kveitkela. Tamo, gde vetar bez prestanka zavija, ne nailazeći ni na kakvu prepreku hiljadama milja preko leda, upregnućemo svoje pse, umotati se u krzna i prevaliti kratki put do svoje nove kuće.
     Napustili smo grad u okrilju srebrnaste atmosferske raketne letelice, i prevalili šest stotina milja iznad leda, koje su delile Nikadiju od najbližeg među Spoljnim ostrvima. Pre dva pokolenja Goševan je prešao isti put, sam samcit na ledu, miljama ispod nas. Naše putovanje bilo je daleko lakše i brže od njegovog. Za kratko vreme preleteli smo petnaest Spoljnih ostrva, čuveni pljačkaški teren za prikradače koji su rizikovali smrt pod laserskom vatrom u svojoj pohlepi da prokrijumčare prava krzna epruvetašima u gradu. Ispod nas su se nalazile šumovite planine i stada belih rundavaca, utonula u mrak. Ispod nas - opet sam morao da se oslonim na Rajnerova sećanja - nalazila se pradomovina Jelenalina i Rajnelina, dvaju najvećih porodica plemena Devaki.
     Spustili smo se južno od Kveitkela, tačno prema planu. To jest, verovali smo da smo se tu spustili. Morali smo da se oslonimo na veštinu navigacije kojom je raspolagao Markov Ling, pripravnik tek izišao iz Borje. (Zaista je ironija da smo mi, piloti, koji kao od šale putujemo od Uradeta do Gelide Luc, čuveni po svojoj nesposobnosti za daleko jednostavniji zadatak, kao što je upravljanje atmosferskom raketom.) Uglavnom ćuteći, istovarili smo troje sanki i petnaest cvilećih pasa. Radili smo brzo, da bi Markov mogao da odleti pre nego što se sunce digne i možda izloži našu prevaru pogledu nekoga sa obale u daljini.
     Bilo je hladno i mračno dok smo se mi petljali s amovima; svetlost zvezda bila je isuviše slaba da potpuno osvetli naše pse koji su režali. Ali mogao sam da ih čujem kako reže i škljocaju zubima jedan na drugog, grizući smrznuto kožno ramenje kojim su bili vezani. Vetar je nanosio mračne, uskovitlane gomile snega na njih, i oni počeše da šmrkću, kijaju i podrhtavaju. Pored mene, Bardo uhvati otvorenom šakom obe prednje noge Ališe, svog psa predvodnika. Sa kapuljačom od rundavčevog krzna duboko navučenom na glavu izgledao je kao ogromni beli medved. Psovao je i razgovarao sa Justinom; nisam mogao da mu razaberem reči, jer ih je vetar s urlikom, oduvavao preko leda. Soli, na koga kao da uopšte nije uticao taj vetar, upregao je svoje pse i sagao se da proveri tovar. Žene su, po običaju Alaloja, pomagale gde su mogle. Ali Justina se uznemirila. Suviše čvrsto je zategla am preko grudi mog trećeg psa, Tuse. On ju je ujeo za ruku, gotovo joj strgnuvši rukavicu. Istog časa moja majka se stuštila sa svojim kožnim bičem na nevaljalog psa. Šibala ga je po bedrima sve dok nije zaskičao i polegao po snegu. "Taj Tusa je prava zver", obrati se ona zviždanju vetra. Onda se okrenu meni. "Zar ti nisam kazala? Trebalo je da uzmemo kučke, a ne mužjake?"
     Soli je sve vreme zurio u nju, ali bilo je suviše mračno da bih mu video izraz na licu. Rekao je samo: "Mužjaci su jači", i dao znak Markovu da smo spremni za polazak. Markov, koji nije ni za trenutak napustio toplotu broda, uzvrati Soliju znak i uključi rakete. Letelica sa urlikom polete napred i podiže se pod pravim uglom u mračno nebo na istoku. Grmljavina je još neko vreme odzvanjala nad ledom, a potom zamrla.
     Ne sećam se da sam se ikada u životu osetio toliko usamljenim, kao tog jutra na moru. Ja, koji sam putovao daleko u mnogostrukost, milijardama milja udaljen od svakog drugog ljudskog bića, stajao sam okrenut prema istoku i posmatrao crvene tragove raketa letelice. Biti sam u kabini broda koji se kreće brzinom svetlosti - ili ma kog broda - nije značilo da si zaista sam. Bio je tu osećaj sigurnosti koju je pružala unutrašnjost broda nalik na majčinu utrobu, umirujući i dobro poznati dodir neurologika, bezbednost čovekove tvorevine. Na ledu je postojao samo vetar koji ujeda i hladnoća tako gusta da sam je osećao kao tečnost u očima i nosu; na ledu su postojale stvari koje ubijaju, bez obzira na pomoć porodice i prijatelja. Prvi put u životu biću u bliskom dodiru sa životom. Ubijaću životinje radi hrane i praviću sebi odeću od njihovih krvavih koža; praviću blokove od čvrsto nabijenog snega i od njih graditi kuću, da ne umrem od zime. Vetar me ošinu, prodrevši kroz moj ogrtač za sneg, i ja iznenada shvatih, na opipljiv i neposredan način, koliko mi je koža osetljiva, iako je zaštićena crnim maljama i krznom. Snežni prah mi je bockao namašćeno lice, dok sam osluškivao jecaje vetra; osluškivao sam kako mi vetar jeca u smrznutim plućima i osećao kako se sićušne ledene iglice lome i ponovo spajaju u mojim nozdrvama pri svakom udisaju i izdisaju. Pitao sam se, ni prvi ni poslednji put, da li će ono što budem našao na ostrvu Kveitkelu biti vredno bolnih zuba i smrznutog tela.
     Posle nekog vremena Soli zazvižda svom psu predvodniku i ja shvatih da je vreme za polazak. Pošto sam se pretvarao da sam Alaloji, pomislih da bi trebalo da obavim i njihov obred. Okretao sam se licem na sve četiri strane sveta, zahvaljujući što je svanulo. Na istoku, na mestu gde se led spajao sa nebom, protezala se niska, crvena svetlost poput blistave krvi. Pramenovi ružičaste i sive izmaglice visili su sa plavocrnog nebeskog svoda, obasjani suncem koje se još nalazilo iza crne obline sveta. Na jugu se protezahu siva magla i beskrajni led. Zapad je bio u mraku, obrisi Savesalije još su bili izgubljeni u zagrljaju noći. Poklonio sam se u pravcu severa, i tu se ukazao Kveitkel, uzdižući se u daljini kao džinovski, beli bog. (Reč 'kel', koja znači 'planina', takođe je reč kojom Devaki nazivaju boga.) Njegove niže padine bile su zelene i prljavo bele, gotovo blatnjave na pozadini neba, ali snežna polja u visinama kupe sijala su narandžastim sjajem pod nadirućom svetlošću. "Kweitkel, nu la lurishia", prošaptao sam, nadajući se da me niko neće čuti kako pozdravljam planinu. Shantih, shantih."
     Okrenuli smo sanke prema severu i zazviždali četiri kratka, niska tona, praćena jednim dugačkim, prodornim i visokim - tu neobičnu melodijicu kojom Devaki podstiču svoje pse kad ne žele da upotrebe bič. Psi, sa crnim njuškama i isplaženim crvenim jezicima, poskočiše u amovima i ukopaše šape u sneg. Soli je vozio prve saonice i za njim je išao Bardo. Žene su se većinom vozile na ležajima u saonicama. Ali najmanje dva puta tog jutra, moja majka me je spopala da joj prepustim držače saonica. Nisam pristao. Žene Devakija, rekao sam joj, iako sam znao da će je to razbesneti, ne upravljaju saonicama. Vozio sam na začelju, što je bilo najlakše iz dva razloga: prvo, moj pas predvodnik, Liko, bio je daleko najpametniji i najjači u poređenju s ostalim psima, i drugo, zato što sam imao samo da sledim već utabane tragove Solija i Barda. Sam sneg bio je čvrsto nabijen i čist; ledom obloženi saonici naših sanki klizili su glatko ostavljajući dva paralelna traga. Devaki takav sneg zovu safel, brzi sneg, i zaista nam je dozvoljavao brzinu. Sredinom prepodneva već smo prešli najveći deo puta do ostrva, i otišli bismo i dalje da nam psi nisu bili u jadnom stanju.
     Moram ovde da priznam da sam ja bio kriv što su psi bili izgladneli. Od samog početka, ja sam smislio to zlostavljanje. Od svih surovih stvari koje sam u životu činio - bilo ih je mnogo, zaista mnogo - u izvesnom smislu se najviše kajem zbog tog mučenja nevinih životinja. Bilo je neophodno, kako sam govorio i sebi i drugima, da zaista izgledamo kao da smo prevalili veliki put. Da smo zaista prešli hiljadu milja po ledu, kao što smo se pretvarali da jesmo, psi bi nam bili izmršaveli od napora i gladni zato što su mnogo dana živeli na pola obroka. U tom cilju, i protiv Solijeve volje, zahtevao sam da se psi veoma oskudno hrane. Pored toga sam - i to sam sam uradio - pre odlaska iz Grada utrljao slani i zaleđeni sneg u njihove šape, sve dok nisu prokrvarile i zamrzle se. Dok su cvileli i gledali me očima punim poverenja, ja sam ih izgladnjivao i sakatio; to sam uradio zato da nas Devaki prihvate kao svoju braću, da bismo otkrili tajnu života. (Znam da mi se ne može oprostiti taj varvarski postupak samo zato što sam i sam gladovao. To su činili i ostali. Šta je drugo čovek, već biće koje može da izdrži svako varvarstvo, bedu i bol?)
     Šteta je bila, takođe, što smo Bardo i ja morali da šibamo pse. Bardo je obilato koristio bič. Drao se i psovao i šibao bedra poslednjeg psa u zaprezi. Čudno, ali Soli, čiji su psi imali najteži zadatak, da krče put, nije uopšte upotrebljavao bič. Lajonel ga je naučio jednom triku, i on ga je sada znao bolje od samog Lajonela. Sećam se kako se Solijev jasni zvižduk probijao kroz jutarnji vazduh. Bio je to prekrasan zvižduk, melodičan; do dana današnjeg čujem taj prodorni zvižduk. Bilo je podsticanja u čistim, visokim tonovima, ali i razumevanja, kao da Soli dobro zna za muke od stegnutih stomaka i smrznutih šapa koje krvare. Stalno je ponavljao tu kratku melodijicu, a njegovi psi su dahtali i upinjali se u amovima. Uskoro, nadam se, ako nas posluži sreća, biće nagrađeni razbuktalom vatrom i krvavim komadima tek ubijene životinje.
     Tako smo se približili stenovitoj obali ostrva. Osećao se oštri nalet vetra i čulo se struganje saonica koje klize po snegu. Lice mi je bilo toliko utrnulo da gotovo nisam mogao da govorim. Ali malo je toga bilo da se kaže, a mnogo da se sluša: skičanje pasa i Bardov gromki glas, krici kobaca kad bi se otkinuli sa okomitih stena iznad nas i zalepetali krilima po vetru; čestice leda kako pucketajući cepaju usamljene stene koje su štrčale iz mora; a kad bi vetar utihnuo i živa bića za trenutak ućutala, iznenada me je poklopila tišina, ogromna i duboka.
     Primakavši se na milju od obale, video sam da ćemo imati teškoća da se uspnemo na nju. Južna obala Kveitkela bila je sva u visokom, okomitom stenju, tornjevi vulkanskih stena stremili su naviše iz priobalnih voda poput ogromnih, crnih prstiju izjedenih bolešću soli i snega. Na visokoj plaži more se bilo zamrzlo za stenu, debelom i valovitom kristalastom korom, koja je prekrivala plažu nejednakim trakama bele i plave boje. Pomislio sam da ćemo bolje uraditi ako zaobiđemo ostrvo i nateramo svoje sanke uz blagu padinu zapadne obale. Kad smo se u podne zaustavilil da obedujemo bademe i hladnu vodu, Soli se nije složio sa mnom, rekavši: "Ako se pravimo da smo sa dalekog juga, moraju nas videti da dolazimo s juga."
     "Ali brže ćemo stići preko zapadne padine", usprotivih se ja, dok su mi se reči jedva razabirale od zime.
     "Tebi se uvek žuri, je li?"
     "Možda nas Devaki posmatraju kako dolazimo", nisam odustajao. "Imali su celo prepodne da nas gledaju." Bacio sam pogled na gole i okomite stene južne obale i osetio kao me nešto grebe u grlu, predosećanje propasti i zla. Ali ja nisam bio skrajer, i zato je sve što sam rekao bilo: "Ne dopada mi se to stenje."
     Pitao sam se kako naše sanke izgledaju nekome ko nas posmatra sa grebena iznad pećine Devakija. Nema ničeg tako sićušnog i beznačajnog kao što su ljudi i njihove rukotvorine koje se kreću preko beskrajnog ledenog prostranstva. Tri crtice upisane u beli beskraj, puzeći sporije od snežnog crva - to bi, zamišljao sam, video svako ko bi gledao na more.
     Soli stisnu usta, koja su se sijala od masnog premaza. "Vaseljena se ne okreće oko Malorija Ringersa, ili ma koga od nas." Kao da želi da dobije potvrdu, pogledao je Justinu, koja je sedela na njegovim saonicama. "Zašto bi nas Devaki posmatrali?"
     Protrljao sam brid svoga nosa; otvrdla mast bila je lepljiva i hladna. "Ako poteramo pse uz ove okomite stene, misliće da smo glupaci", odgovorih mu.
     "Ne, nije tako." Natkrilio je oči otvorenom šakom, žmireći dok je deo po deo razgledao plažu svojim tvrdim pogledom. Pokazao je prstom na usek između dve okomite stene, gde se plaža dizala i spajala sa šumom. "Tamo", reče on, govoreći jezikom Devakija kao da mu je maternji. "Poteraćemo saonice duž onog ledenog jezička, tamo gde liže ivicu šume."
     "Biće teško."
     "Hoće, istina je", složi se on.
     Tog popodneva obavili smo najteži posao u životu. U blizini ostrva more je bilo zamrznuto kao šareni ćilim zelenih i plavih ledenih blokova, prašuma od kristala velikih kao kuća, sa svežnjevima iskrzanih ledenih kopalja koja su grebla po amovima i gotovo probadala pse. Bilo je trenutaka kada bi sanke udarile o prevoje i procepe ledenih grebena, ili još gore, kad bi ostale da vise na ivici provarlije dok su psi zavijali od nemoći i straha. Najmanje tri puta morali smo da ispregnemo pse i stanemo na vrh prevoja, vukući ruku pred ruku kožno ramenje, da bismo prebacili teret na drugu stranu. Jednom smo morali potpuno da istovarimo sanke. Bardo je, naravno, mrzeo sve napore koji se nisu dešavali u krevetu, i u svakoj prilici je urlao i proklinjao čas kada se rodio. Svako od nas, na svoj način, reagovao je, već prema svojoj prirodi: Justina je pevala veselu pesmicu i smejala se na svaku tegobu, jer je volela što je napolju u snegu, pored svog muža; Katarina, rasejana i uopšte ne obraćajući pažnju na fizički rad, bila je očarana svetlucanjem leda i senkama šume u daljini, i nije mogla da prestane da gleda svuda unaokolo na zemaljski šar; Soli kao da je uživao u svakoj vrsti problema, verovatno ih primajući kao ispit svoje dovitljivosti i izdržljivosti. Jedino moja majka - i to je bilo jedno od velikih iznenađenja u mom životu - kao da je bila sasvim opuštena pri tom radu od kojeg su pucali mišići. Kretala se preko opasnih ledenih kora gipko i sigurno; kao da je uživala u snazi svog novog, Alaloji tela. To novootkriveno zadovoljstvo življenja bilo je uočljivo u njenom spokojnom povlačenju amova i načinu na koji se savijala protiv vetra, povlačeći kukovima telo napred kad bi stala čizmama na klizavi led; bilo je to uočljivo i u izrazu njenog izvajanog lica, koje je, uprkos podebljanog nosa i vilice, bilo veoma lepo.
     Bilo je kasno popodne kada smo stigli na ivicu šume. Mišići duž mišica bili su mi natečeni i pekli me. Istegao sam tetive u kolenu kada je Katarina izgubila oslonac i okliznula se, i gotovo viseće saonice pale svom težinom na mene. I ja sam se okliznuo, iskrivivši zglob snagom koja kida ligamente. Samo Mehtaru imao sam da zahvalim, znao sam, što su ligamenti izdržali. Hramao sam duž snežne crte gde je plaža prelazila u mračnu šumu, i zatekao samog sebe kako - apsurdno - zahvaljujem epruvetaškom sekaču što nisam ostao bogalj.
     Bardo, koji se napravio da je obogaljen iscrpljenošću, seo je na jedan kamen držeći se za glavu i kukajući: "Pobogu, kako sam umoran! Vidiš mi šake? Zašto ne mogu da ih zatvorim? Pa, ovo je da poludiš. Ah... ali hladno je, dovoljno hladno da ti se mokraća zaledi pre nego što dodirne zemlju, što bih vam i pokazao, samo da nisam isuviše umoran da ustanem. Proklet Šiva Lal i prokleta da je Drisana Lal, zato što je raširila noge i imala ga i dobila mene. Proklet da je Govinda Lal, proklet Timur, takođe, i Hanif i..." Nastavio je tako da proklinje sve svoje pretke što su mu naneli zlo da se rodi; to je prilično potrajalo. Kneževi Letosveta, što sam isuviše dobro znao, odlično su pamtili svoju lozu. Prokleo je čukundedu svog čukundede, i prokleo tu nerazumnu vodu koja je sebi dozvolila da se zamrzne u vidu zelenkastobelih ledenih svećica koje su mu visile sa brkova. U tom trenutku ga nisam žalio, iako sam znao da pre svog dolaska u Nikadiju nikada nije video sneg i led.
     Kad je moja majka povela sa sobom jednog psa i otišla na skijama u šumu da izvidi teren, Justina je počela da uvija u kožu krvave šape ostalih pasa. Katarina, primetio sam sa pomešanim osećanjima ljutnje i čuđenja, sagnula se iznad jednog čupavog žbuna i raširila gole šake iznad latica ognjenog cveta. "Topao je", reče ona. "A boje, vidi kako se menjaju, crvena u plameni karmin, karmin u..."
     Soli mi škripeći priđe preko plaže, i smesta zapodenusmo svađu. Navaljivao sam da nastavimo put do pećine Devakija, ali on je zavrteo glavom i rekao: "Kasno je. Ne valja biti u šumi kad je noć."
     "Dok padne noć", rekoh ja, "već ćemo biti u pećini Devakija. Ostalo nam je još samo četiri milje lakog puta kroz šumu."
     "Da, ako se Rajner dobro sećao."
     "Zar ni u koga nemaš vere?" ljutito sam ga upitao.
     "Vera!" otpuhnu on i otrese sneg sa čizama.
     "Imamo još dva sata dok se ne smrkne."
     "Imamo li, Pilote?"
     Pogledao sam na zapad, ali bili smo isuviše blizu podnožja jedne visoke okomite stene da bih mogao videti položaj sunca. Zažalio sam što nismo poneli sat. Ne bi nam bilo teško. Setio sam se da sam u Vremečuvarevoj kuli video sat ni malo veći od nokta na mom malom prstu. (To jest, nokta na malom prstu pre nego što mi je Mehtar izrezbario šake.) Sat je bio tanka pločica neke žive materije koja je sjajem i menjanjem boja obeležavala prolaženje sekunda i sata, baš kao što su Katarinini cvetovi menjali boju od ružičaste do vatreno crvene. Da sam sakrio jednu takvu pločicu u svoje krzno, mogao bih sada da predvidim trenutak kada će ivica sveta svojim okretanjem zakloniti sunce.
     "Mogli smo da damo nekom lemiocu da nam pričvrsti sat na radio", rekoh ja, ponovo započinjući jednu staru prepirku. "Ali ti nisi ni za živu glavu hteo da prekršiš naredbu Vremečuvara."
     Sam radio bio je skriven u dvostrukom dnu Solijevih sanki, zajedno sa krida-kuglicama koje će nam biti potrebne da u njima sačuvamo tkiva koja budemo prikupili od Devakija. Naravno, nije bilo lako dospeti do radija; upotrebićemo ga samo kad budemo poslali signal atmosferskoj raketi da nas pokupi pošto budemo završili opasno izigravanje pećinskih ljudi.
     Izgledalo je da Soli žali što nije prekršio naredbu Vremečuvara da ne smemo poneti sat. Mora da je teško, pomislih, biti Lord Pilot. Zurio je u podnožje stene, u povijene kamene slojeve; kao da zuri kroz prastare nanose i taloge u samo srce sveta. "Vremečuvar je u pravu, zar ne, što mrzi vreme? Šta nas je briga koliko je sati? Šta će nam sat kad imamo Malorija Ringesa da nam kaže da je ostalo još dva sata do mraka?"
     Kada se moja majka vratila da nas izvesti da je put kroz šumu čist i da nije mnogo strm, doneli smo odluku. "Ima dubokog snega", napomenu ona. "Ali kora na njemu je debela. Pogledajte Ivara. S tim svojim tvrdim, malim šapama - nije propao kroz snežnu koru."
     Dok smo uprezali pse za poslednji deo puta kroz šumu, dogodilo se nešto užasno. Trebalo je da predvidim tako nešto, jer Katarina je odjednom ispustila iz ruku amove, uspravila se i zagledala u nebo, kao da vidi pred sobom neku sliku. Ali bio sam umoran, prezauzet Likom, da bih shvatio da ona to posmatra događaje iz neke svoje ranije vizije. Navlačio sam am oko Likovih širokih grudi, kad nastade neko komešanje iza stene u blizini šume. Snežni zec, ušiju priljubljenih uz leđa, poče da skače preko snega u cik-cak. Liko strahovito zalaja, i pre nego što sam mogao da ga ščepam, polete za zecom.
     Teško mi je da pričam šta se zatim dogodilo. Teško, ne samo zato što su mi sećanja zbrkana i nejasna, već zato što mi ta priča pričinjava bol. Liko je pojurio po snegu, nalik na zamagljenu, gotovo belu loptu na potpuno beloj osnovi. Bardo je đipio sa stene, gledajući put neba, viknuvši: "Pobogu, pogledaj!" Iza grebena okomite stene pojavila se još jedna zamagljena prilika. Zec se skakučući udaljavao sve bliže šumi, i ja sam, podigavši pogled, video ogromnu, plavu prikazu razapetu na plavom nebu. To je to kobac, ispruženih kandži, koji je ponirao prema zecu, prema Liku, prema jednom ili drugom - nisam znao prema kojem - ali koji se spuštao brzo i dobro usmeren ka određenoj tački, sa zadnjom kandžom uperenom naniže, kao koplje koje pada. Zarila se Liku u vrat. Začuo se grozni, tanki i prodorni krik. Ili su to, možda, bila dva pomešana krika: pobedonosni krik velike ptice stopljen sa Likovim užasnutim skičanjem - ne znam. Pas se stropoštao u sneg, cvileći, otvarajući i zatvarajući čeljust. Ja sam poleteo prema njemu, pitajući se zašto nije pokušao da izvrda kopca. Jurio sam prema njemu, zaslepljen sjajem snega i strahom da mu je kobac verovatno slomio vrat. Dok sam trčao prema njemu, rešen da kopcu iščupam krila i slomim njegov vrat, ptica me je gledala jednim sjajnim okom, zarivajući i dalje kandže u Lika, koji je ležao na boku. Okrenula je glavu prema meni, kao da je zbunjena, a zatim je svoj kukasti kljun zarila u Likova zapenjena usta. Začuo se još jedan užasni krik, a onda je nastupila tišina. Kobac je podigao glavu - i sve to vreme, što u stvari nije bilo nikakvo vreme, dok sam trčao - kobac je držao Likov ružičasti jezik u kljunu. Naglo je zabacio glavu, progutavši krvavi zalogaj, i upiljio se u mene jednim okom. Ponovo je spustio kljun, kao da za mrcvarenje ima vremena do mile volje. Čuo sam svoj vlastiti vrisak kad se vrh kljuna zario u Likovo oko, koje je sve vreme bilo otvoreno i gorelo od užasa. Stao sam da udaram pesnicama po vazduhu; kobac je zabacio glavu i otvorio dušu, i tada, gledajući me gotovo bez uzbuđenja, s krikom se vinuo u vazduh i uz grmljavinu krila poleteo prema nebu.
     Stajao sam iznad Lika, otvarajući i zatvarajući pesnice, bespomoćan.
     Soli mi priđe, za njim Bardo, a za njim i svi ostali. Soli je gledao Lika, koji je cvileo, i reče: "Zar ne vidiš da izdiše?"
     Ćutao sam, nepomično zureći u crvene mrlje na snegu.
     "Tvoj pas, Pilote, to je tvoj pas."
     Krvave mrlje su se pretvarale u led dok sam ih posmatrao, i Soli reče: "Ti ćeš morati da ga ubiješ!"
     Ne, mislio sam, ne mogu da ubijem Lika, svog psa predvodnika svog prijatelja.
     "Odmah to uradi, Pilote. Smesta."
     "Ne", prošaptao sam. "Ne mogu."
     Soli, koji je retko kleo, dreknu: "Proklet bio!" Brzo se sagnuo i strahovitom snagom udario pesnicom Likovu glavu. Čuo sam kad je lobanja pukla, i Liko je klonuo, komadić krzna i mesa ležao je mrtav u snegu. Soli je opet izgovorio kletvu, pognuo glavu i otišao, pritiskujući dlanovima slepoočnice.
     Bardo mi priđe, i ja rekoh: "Liko je mrtav."
     On me zagrli svojom teškom ručerdom i steže me za rame. "Malecki", reče.
     Pokušao sam da gledam u Lika, ali nisam mogao. "Bio je živ", prošaptao sam, "a sada je mrtav."
     Bardo se spusti na kolena. Skinuo je rukavicu i zavukao ruku u Likovo krzno, da napipa otkucaje srca. "Šteta", promrmljao je, vrteći glavom."Šteta."
     Želeo sam da zagrlim Lika, da ga pomilujem po krznu, da mu rukom uhvatim smrznuti nos. Ali nisam mogao da ga podignem. On više nije bio živo biće koje treba dodirnuti; bio je stvar od krzna i zgrušane krvi i kostiju, i uskoro, kada se kobac bude vratio ili kad vukovi navale na lešinu, od njega će ostati samo mrlja u snegu.
     "Bio je tako lep", reče Justina. A onda tako tiho da su joj se reči gotovo izgubile u vetru, ona izgovori: "Liko mi alasharia la shantih", bila je to molitva Devakija za mrtve.
     Pokušao sam da ponovim za njom reči molitve, ali nisam mogao da nateram usne da ih izgovore. Nikada ranije nisam video životinju kako umire. Nisam verovao da će Likov duh počivati u miru s one druge strane dana. "Nema lepote kad otkucaji prestanu", beše mi rekao Vremečuvar. "Samo mrak i pakao večnog ništavila." Pogledao sam u telo psa i ugledao ništavilo. Vetar mi je zavijao u ušima i mrsio njegovo krzno koje se talasalo kao more u lažnu zimu, i ja se setih da sam već ranije video smrt. Jednom, još dok sam bio dečak, na plaži iza Hofgartena video sam galeba kako kljuje mrtvo telo jednog od svoje braće. Dobro sam zapamtio taj prvi prizor smrti: raščupano, masno perje, prljavo od morske pene i peska, crveni i sjajni dijamanti golog mesa za koje mi se prikovao prestravljeni pogled. I kasnije, istog tog dana, dana kad sam završio sa svojim usamljenim šetnjama po plaži, video sam kostur nasukanog kita, koji se ukazao kada se oseka povukla ka pučini. Sećam se belih rebara nalik na ogromne prste, zgrčene iz mokrog peska u pravcu neba, kao da hoće da uhvate dašak nebeskog vetra. Da, i ranije sam viđao smrt, ali nikada samo umiranje, nikada. Slomljena galebova krila, ogoljena kitova rebra - to su bile stvari, koje su se igrom slučaja našle u pesku, kosti koje su podsećale da postoji užas i poslednja tajna koju treba po svaku cenu izbegavati. Gledao sam lepo Likovo telo, snažni vrat, široki grudni koš, i video da je odjednom postao stvar, ali i nešto više: on je bio jedino biće koje sam video kako prelazi iz života u smrt. To prelaženje me je užasnulo. Umiranje mi je samo po sebi izazvalo bol u zubima i mišiće mi lišilo snage volje. Gledao sam Lika i osećao kako mi se suze lede u očima i prezirao sam samog sebe jer sam razumeo da je on sada daleko od mog žaljenja i patnje.
     Hteo sam da ga sahranim, ali sneg je bio isuviše tvrd za kopanje. Dole, na plaži, Soli je zazviždao svojim psima, podsećajući nas da će u šumi uskoro da se smrači, da nemamo vremena za sahranu. Justina, ta naivna, prelepa žena koja nikada nije mislila da će umreti, uputila mi je nekoliko glupih utešnih reči i otišla k njemu. Moja je majka ostala još malo da stoji iznad Lika, protrljala debele obrve i nakrivila glavu. "On je ipak bio samo pas", rekla je. "I šta nam je ostalo za sahranu? Treba da se vratimo do saonica. Pre nego što se sasvim smrkne." I ona se okrenula i otišla. Posmatrao sam kako ispreže Tusu i stavlja ga na mesto predvodnika, umesto Lika.
     "Varvari!" doviknuo im je Bardo. "Pobogu, zar ne vidite tog jadnog psa?" Podigao je lice prema nebu i ispustio jednu gromovitu kletvu. Prokleo je kopca zato što je ubio Lika, i prokleo bogove što su dozvolili da Liko umre; prokleo je Likovog oca i majku što su ga oštenili; prokleo je Solija i na kraju je prokleo i mene. Duboko se sagnuo, i dalje proklinjući, i s mukom podigao veliki komad granita koji je stavio preko Likovog tela. Ja sam takođe podigao komad stene, manji komad, i uradio to isto. Na taj način, radeći kao ludi, brzo smo podigli humku iznad psa.
     Kada smo završili, Katarina nam priđe, noseći puno naručje ognjenog cveća, koje je nabrala u šumi. Položila ga je na Likov grob. "Žao mi je, Malori", reče ona.
     "Videla si kopca, zar ne? U snu - znala si da će se ovo dogoditi."
     "Videla sam... mogućnosti. Znala sam, ali nisam... Nikako ne mogu da ti objasnim, je li?"
     Posmatrao sam kako cvetovi venu i postepeno gube svoj crveni oganj; svetlost je već posle nekoliko trenutaka iz njih nestala.
     "Trebalo je da mi kažeš šta si videla. Mogao sam ga spasti."
     "Žao mi je."
     "Mislim da nije."
     "Žao mi je tebe."
     Nije još mnogo preostalo da se ispriča o našem celodnevnom putovanju do pećine Devakija. Prošli smo kroz šumu lako i brzo, baš kao što sam predvideo. Sećam se da je ostrvo bilo prekrasno. Zeleno drveće na mekim, belim padinama; beli i zeleni bregovi koji dodiruju plavo nebo - čudno, ali to savršenstvo boja mi se odmah javlja kad god se setim tragičnih događaja na tom našem putovanju. (Ne mislim tu na Likovu smrt; mislim na tragediju koja će se uskoro dogoditi.) Naši psi su nas vukli i mi smo klizili po blagoj strmini, penjući se sve više. Nije bilo tako hladno kao na pučini na ledu, ali hladnoća je bila dovoljno jaka da drveće puca. Nekoliko puta smo prošli pored iskrzanih, popadalih stabala iveričinog drveća, poluzatrpanih snegom. Iako nikad nismo videli kako jedno od njih puca, grmljavina umirućeg drveća odzvanjala je s brda na brdo. Bilo je drvene prašine i dugačkog, belog iverja zarivenog u snene nanose; video sam da je Soli bio u pravu, da ne valja biti u šumi kad padne noć.
     Najzad, kad je svetlost stala da bledi i naše senke postale dugačke kao drveće, zaobišli smo jedan brežuljak. Ispred nas se nalazilo brdo, a na njegovoj severnoj padini bila je usađena, nalik na otvorena crna usta, pećina Devakija. Iznad nas, u pravcu severa i iznad brda, visoko iznad nižih talasanja sveta, stajao je Kveitkel, ogroman, beo i božanski - kako su verovali Devaki. Ali stojeći tako u polumraku i tišini, pogleda uprtog u dubine pećine, nisam se osećao ni najmanje svetački; osećao sam se umorno, rastrzano, i veoma, veoma ovozemaljski.









9. JURI MUDRI
     Iz braka Čovekovog sa Bombom rodili su se Hibakuša, svetovi Geje, Strah, Smrt i Prvi zakon Civilizovanih svetova, koji zabranjuje Čoveku da eksplozijom vodonika stvara svetlost. I Hibakuša je pobegao i uzeo sebi u postelju Zakon, i tako se rodiše Afazičari, Prijatelji Božji, Astrijeri, Autisti, Magidi i Arhati sa Njuvanije. I Strah uze sebi za ženu Smrt, i tako se rodiše Vild i veliko Ništavilo iza svega. I Strah uze sebi za ženu i Zakon, i s njom zače Narod košnice, koji je život manje cenio od Reda, i tako oni potčiniše svoju Slobodnu volju tom manjem božanstvu, Redu. O Narodu košnice ne znamo gotovo ništa.

     Iz Rekvijema homo sapiensu, od Hortija Hostona

     Naš ulazak u pećinu bio je propraćen gužvom, lavežom pasa i vikom dece koja su trčala između naših saonica. Ručicama su zavrtala pokrivače na saonicama da vide da li smo doneli mamutove jezike ili džigerice rundavaca ili neku drugu omiljenu poslasticu Devakija. Kuckala su po kožnim buradima sa bademima i vrtela glavom, razočarana što nam je jedina preostala hrana tako slaba i oskudna. Izgleda da nisu posumnjala da mi nismo njihovi daleki rođaci već civilizovani ljudi koji su došli da im ukradu plazmu. Stajali smo pored svojih saonica i čekali, kad se njihovi roditelji pojaviše na otvoru pećine. Okrenuo sam se licem prema vatrama na ulazu i pustio da mi njihova vrelina otkravi led sa brade. Čuo se plač odojčadi i osećao se miris pečenog mesa, kao i zadah mokrog krzna i istrulele krvi. Nisam bio pripremljen za taj smrad, i zgadilo mi se. Zasićeni smrad stare mokraće kojom su bili isprskani kameni zidovi, miris dima od drveta i borovih cepanica, ogavni smrad ulja za štavljenje i dečjeg izbljuvka koji je provejavao iz krznene odeće radoznalih Devaki žena - izgleda da je Rajnerovo sećanje, iako se pokazalo tačnim, bilo takođe i nepotpuno; u mome umu nije bilo memorije koja je sadržavala taj užasni smrad. (U tome je, verujem, nedostatak računara koje upotrebljavaju akašici. Sećanja na mirise su zakopana duboko u limbičkom mozgu, ponekad preduboko da bi akašici doprli do njih.) Zemlja između ognjišta bila je prekrivena oglodanim kostima i komadima kože i mesa; morao sam da gledam kuda idem, da ne bih ugazio u neku od mnogobrojnih, polusmrznutih gomilica pseće balege, kojima je bio posut sneg. Muškarci plemena Devaki - krupni, grubi ljudi obučeni kao i mi u krzna rundavaca - okružiše nas, dodirujući nam krznenu odeću, dodirujući nam saonice, dodirujući jedan drugoga dok su nam upućivali reči dobrodošlice, nu luria la Devaki, nu luria la. A onda Soli, koji je za to vreme milovao jedno dete po kosi, reče: "Ja sam Soli, sin Maulija, koji je bio sin Vilana, ubice kitova, čiji je otac bio Rudolf, sin Senvea koji je napustio pleme Devaki pre mnogo godina u potrazi za Blagoslovenim ostrvima." Okrenuvši se potom prema meni, on me zagrli: "Ovo je moj sin, Malori; mi smo porodica Senveova, sina Jamalijela Žestokog."
     Mrzeo sam dodir Solijeve ruke na svom ramenu; mrzeo sam što moram da izigravam njegovog sina. Mrzeo sam tu smrdljivu pećinu i otvorene rane na rukama muškaraca i mrzeo sam pritisak tih smrdljivih telesa koja su me dodirivala, zadah i nagoveštaj bolesti i smrti. Mrzeo sam sve to i još više, ali nisam imao mnogo vremena da razmišljam o svojoj mržnji, jer je Solijevo nabrajanje nešeg lažnog porekla izazvalo veliko uzbuđenje. Čuli su se smeh, uzvici i uzdasi iznenađenja. Ogroman jednooki čovek priđe nam, hramajući, i zagrli Solija rukom oko vrata. Isto učini i sa mnom i reče: "Ja sam Juri, sin Nurija, koji je bio sin Loknija Nesrećnog." Juri, sa svojom nakostrešenom sedom bradom i naboranim licem, bio je već prevalio srednje životno doba i nadvišavao je stasom svu četrdesetoricu muškaraca u pećini, izuzev Barda. Imao je ogroman, kratak nos, usečen između dve isturene jagodice na licu. Dok nam se obraćao, osvrtao se na sve strane, kao kobac, pažljivo odmeravajući onim jednim okom naše sanke i izmršavele pse koji su režali. Kao da je tražio pogledom nešto što nije mogao da nađe. Zatim nastavi: "Loknijev otac je bio Jasi, sin Omara sina Pajatovog, koji je bio Senveov stariji brat i sin Jamlijelov." On zagrli Solija obema rukama, lupkajući ga pesnicama u leđa. "Mi smo gotovo-braća", reče on, a krupno, smeđe oko mu se zacakli na svetlosti vatre. "Nu luria, nu luria, Soli wi Senwelina."
     Poveo nas je potom kroz otvor u unutrašnjost pećine. Trideset stopa daleko od vatri na ulazu nalazile su se kolibe od snega, male kupole napravljene od snežnih blokova, pažljivo izglačanih i spojenih jedni sa drugima. Mala koliba koja je bila najdalje u dnu pećine imala je rupu u zidu veliku koliko da se provuče glava. Druga koliba, koja je bila prekrivena plitkim tačkicama od vode koja je kapala na nju odozgo, bila je još manja. Pošto je Soli predstavio moju majku i Barda kao svoju sestru-po-venčanju i nećaka (to je, takođe, bio deo naše obmane), Juri se zagledao u njih svojim jednim okom i rekao im da su dobro došli da stanuju u manjoj kolibi. Prišao je Bardu i stegao mu mišicu, opipavajući mu istovremeno grudne mišice. "Bardo je čudno ime", reče on, "a i ti si čudan čovek, rekao bih, čudan ali veoma snažan." Odmerio je pogledom moju majku od glave do pete, kao da sumnja da je ona zaista rodila Barda, i rekao joj: "Trebalo je da mu daš ime Tuwa, mamut." Kazao je još da Soli i ja, Justina i Katarina moramo zajedno stanovati u onoj većoj kolibi. Učinilo mi se da nisam dobro čuo. Pa, ne očekuje on, valjda, da ćemo se svi moći sabiti u tako malom prostoru? Pogledao sam kroz rupu na zidu, ali unutra je bilo suviše mračno da bi se nešto videlo. Smrad ubajaćene ribe i mokraće učinio je da zamalo šutnem tu kolibu. "Možete prostrti jedno od svojih krzna za spavanje preko rupe, i biće vam toplo", reče Juri. "A sada ću vam pokazati pećinu Jimalijela, sina Ianovog, čiji je otac bio Malmo Srećni, sin..." I dok smo ulazili sve dublje u pećinu on je nastavio da recituje naš rodoslov na pola puta unazad do mitskog Nanvea, koji je bio sin Devaki, majke plemena. (Prema tome mitu, bog Kveitkel je frh svoje kupe zario u Devaki, i u njoj je nastala erupcija, ispunivši joj na taj način utrobu Jelenom, Reinom i Manveom, i ostalim sinovima i kćerima sveta.)
     Pećina je bila nalik na hodnik u okamenjenoj lavi, koji je zalazio sedamdesetak metara u dubinu brda. Nastala je, nema sumnje, kada je neki džinovski mehur gasa ostao zarobljen u udubljenju istopljene lave koja je tekla iz jednog grotla na Kveitkelu. (Pravom Kveitkelu, hoću da kažem, ne božanstvu.) Lava se ohladila i gasovi su iščileli kroz pukotine u otvrdloj steni. U jednom trenutku, veoma davnom, mora da je zemljotres prolomio jedan kraj ove cevaste šupljine, otvorivši tako pećinu snegu i vetru, ali i grupici Alaloja, koji su od nje načinili sebi dom. Preko puta naših dveju snežnih koliba, ali dublje i gotovo cilindričnoj pećini, nalazile su se kolibe jedne od malobrojnih porodica plemena, Šarailina. Negde oko sredine pećine - teško se moglo videti - visila je gromada ohlađene lave od tavanice do poda pećine. Lava, koju su možda istopili i uobličili pritisci snažnih, preistorijskih gasova, nije se ravnomerno ohladila; kad se pogleda na tu viseću gromadu sa zadnje strane, lica okrenutog vratima na ulazu, ispupčenja i zasenčeni useci u steni izgledali su kao profil nasmejanog starca.
     "To je Starac Pećine", objasni nam Juri, "i smeši se zato što je nastupila duboka zima i njegova se deca opet vratila njemu." Ušli smo još dublje u pećinu, prošavši pored koliba porodica Reinalina i Jelanalina, i najzad stigli do šest koliba Manvelina, duboko dokle smo mogli da idemo. Tada začuh plač odojčeta, i Juri pokaza prstom nekud u mrak. "Još dublje se nalaze kolibe za rađanje; to što čujete je plač moje unuke."
     Posedali smo po prljavim krznima rasprostrtim između koliba porodice Manvelina. Strogo uzev, mi nismo pripadali Manvelinima, jer je naš navodni predak, Senve, napustio tu porodicu da bi stvorio vlastitu. Ipak, Juri nas je prihvatio kao porodicu. Pozvao je rukom Lijama i Seifa, svoja dva ogromna sina, da sednu zajedno s nama, dok nas je njegova žena služila činijicama tople supe. Zvala se Anala, što znači 'Životna vatra', i bila je temeljno građena žena, lepih oblika, sede kose koja joj je visila do struka. Smešila se isuviše rado i često, i nije mi se dopalo kad se smesta sprijateljila sa mojom majkom. Bilo mi je nešto sumnjivo u njihovom grljenju i naizmeničnom zaklanjanju usta šakom dok su šaputale jedna drugoj na uvo. Moja majka, pomislio sam, postala je malčice prebrzo prava Devaki žena.
     "Moja žena se raduje što je upoznala svoju gotovo-sestru, i ko da joj zameri?", primeti Juri. Onda je bacio pogled na bolešljivi, žuti sjaj zapaljenih naftnih škriljaca kao da se sam nimalo ne raduje. Očigledno, nije mu se dopala moja majka. Onda se obrati Soliju. "Pričaj nam o svom putovanju, pričaj o Pelisalia, Blagoslovenim ostrvima."
     Dok je Soli ispredao pažljivo smišljene laži, tobožnju priču o našem 'čudesnom' putovanju, Devaki su stali da se okupljaju oko nas. Gde nisu mogli da sednu, stajali su, ispruženih vratova i naćuljenih ušiju u pravcu Solija, nadajući se da će čuti njegove nezaboravne reči. Kad je završio, začuli su se uzdasi iznenađenja i tužni uzvici. Vicent, koji je bio Jurijev mlađi, kosmati brat, reče: "Bila je to velika priča. Tužna priča, ali velika priča. Molićemo se za duhove svojih gotovo-majki i očeva i dece koji su izginuli u zaleđenom moru."
     Solijeva priča glasila je da Senve nije pronašao Blagoslovena ostrva, da je umesto njih naišao samo na smrznutu, golu pustaru u kojoj je život bio težak i surov. Solijevi preci, lagao je on, nisu se ni množili ni napredovali. Kad mu je otac, Mauli, umro, kazao je Soli, on je doneo odluku da preostale članove porodice vrati natrag u pradedovski dom. "Ali Malorijeva žena, Helena, i troje moje unučadi razboleli su se od groznice i umrli na putu. A Bardova žena je umrla na porođaju, još pre nego što smo krenuli."
     Trljao sam zbunjeno brid svoga nosa, jer nije bilo lako slušati tako presne laži. Na moje iznenađenje (i, čini mi se, zadovoljstvo), Devaki kao da su poverovali svaku reč.
     "Molićemo se naročito za decu", reče Juri. "Kada ste stigli bez dece, bojao sam se i da pitam šta se dogodilo."
     Praveći se tužan, Soli protrlja slepoočnice i reče: "Blagoslovena ostrva su samo san. Na jug odavde nema ničega sem golih stena i leda; led se proteže u beskraj." To im je rekao, kao što smo predvideli, da niko od Devakija ne pogine, putujući na jug da nađe taj svoj san.
     Ali Lijam, čije su plave oči gorele od smelosti i sanjarenja, primeti: "Trebalo je da odete još dalje na jug, a ne da se vratite na Kveitkel. Tamo na jug, gde se led ne proteže u beskraj, već ustupa mesto Blagoslovenim ostrvima. Vazduh je tamo tako topao, da sneg pada s neba u obliku vode."
     "Na jugu su samo led i smrt", odvrati Soli.
     Lijam pogleda Katarinu, u trenutku kad je zbacila krznenu kapuljaču s glave, i promrmlja: "Možda je ipak bolje što ste se vratili na sever."
     Nije mi se dopao izraz na njegovom snažnom licu; nije mi se dopalo kako gleda Katarinu dok je ona prinosila činijicu supe usnama, duvajući u nju, dok se dizala para. Čak i po merilima civilizovanog sveta, on je bio isuviše lep muškarac, pravilnog nosa i dugačkih, lepih trepavica. Kosa i raskošna brada su mu bile zlataste boje, koju nikad nisam voleo da vidim na ljudskom biću. Pretpostavljam da je imao zavodnički osmeh - svi su tvrdili da ima - ali kad je otvorio usta da se nasmeši Katarini, imao sam na umu jedino to da su mu zubi suviše veliki i lepi, usne suviše crvene, suviše pune, suviše sladostrasne.
     "Na jugu", ponovio sam, prvi put se složivši sa Solijem, "samo su led i smrt. Jedino bi budala potražila smrt u ledu."
     "Jedna izreka kaže da je ono što slabiću izgleda glupo, podvig koji jak čovek hrabro izvrši."
     "Kad budeš prešao hiljadu milja preko leda", odvratih mu, "i budeš morao da ubiješ svog psa predvodnika, onda ćeš moći da mi pričaš o hrabrosti."
     Lijam mi dobaci jedan brz pogled, kao da je shvatio da će više postići laskanjem nego uvredama. "Naravno, Senveline su jaki i hrabri, jer su prešli preko zaleđenog mora. Preživeli su oluje, hladnoću Zmijinog daha. Moj gotovo-brat, Malori, veoma je hrabar, i moja gotovo-sestra je veoma hrabra i lepa. Dobro je što ste se vratili, da tako lepa žena ne mora da se uda za Barda, svog hrabrog brata od tetke."
     Mrzeo sam osmeh koji mu je Katarina uputila na te reči. Bio je to odvažan osmeh, intiman, pun radoznalosti. Mrzeo sam što moram da izigravam njenog brata. Poželeo sam da zgrabim Lijama za okovratnik, da ga prodrmam, da mu kažem da sam ja Katarinin brat od tetke, a ne Bardo. Poželeo sam da mu kažem, da kažem svima, da će se odmah po povraktu u Grad Katarina udati za svog brata od tetke, svog pravog brata od tetke. Ali samo sam stegao vilice i oćutao.
     Juri ustade i ode u prednji deo pećine i skide nekoliko čereka koji su visili sa ražnja iznad vatre. Doneo ih je natrag, prebačene preko ruke, ne obraćajući pažnju na sokove koji su curili iz pukotina na čađavom mesu. Jedan je pružio Soliju, jedan zadžao za sebe, a preostali je dao svom bratu.
     "Posmatrali smo vas dok ste dolazili s juga", reče Juri. "Ovo je bila loša godina; rundavci i svilenotrpci pobegli su na Spoljna ostrva, a tuva je tako oboleo od usne buđi i toliko se proredio, da ne smemo da ga lovimo." Prineo je ugljenisani komad mesa nosu i pomirisao ga. "Morali smo da lovimo nunki, tuljana. Ali i on se proredio, jer ribe više ne plivaju kao nekada. Nunki nam više ne skače na koplje. Ovo tuljanovo meso nam je poslednje. Lijam je hteo da ga pojede za doručak, i ko da mu zameri? Ali videli smo vas kako dolazite s juga, i znali smo da ćete, ako ste ljudi, a ne duhovi kao što je Vicent tvrdio, biti gladni mesa."
     Govoreći, on zabaci glavu i otvori usta. Spustio je u njih krajičak čereka i odgrizao ga jakim, belim zubima. Meso je, kako sam na svoj užas primetio, bilo sirovo ispod crne korice. Juri je grizao i brzo žvakao i opet grizao; gutao je i žvakao, a krv iz gotovo sirovog mesa tekla mu je preko pocrvenelih usana. Žvakao je i glasno sisao, ispuštajući mljackavi zvuk kao kada nešto mokro udara o mokro. Žvakao je široko otvarajući usta, gnječeći sa uživanjem žilavo meso.
     Soli ga je pažljivo posmatrao, a onda je uradio isto što i starac, proždirući meso kao životinja. Juri je pojeo još nekoliko zalogaja, pa je ostatak mesa dodao svom starijem sinu, Lijamu. Soli, savršeno ravnodušna lica dok su mu vilice radile, pruži meni odvratni, unakaženi čerek. Ali ja nisam mogao ni da ga dodirnem. Ja, koji sam sa tolikim oduševljenjem planirao ovu romantičnu potragu za tajnom života - bio sam zgađen i sleđen komadom tog istog života koji je visio, klateći se, iz Solijevih masnih prstiju.
     Lijam me pogleda, dok je istovremeno zubima kidao meso. Jurijeve oči su, takođe, bile uprte u mene, i on se očigledno pitao zašto odbijam meso. "Ukusno je, masno", reče on, namignuvši mi dok se oblizivao. "Ne volim da ubijem nunkija, ali mnogo cenim ukus njegovog mesa."
     Soli je gledao u mene, a Vicent i njegovi sinovi, Vemilo i Hajdar, gledali su takođe. Moja majka i Katarina i stotinu radoznalih Devakija, muškaraca i žena - svi su gledali u mene. Bardo, koji je sedeo pored mene prekrštenih nogu, gurkao me je laktom. Pružio sam ruku da uzmem meso. Još je bilo toplo od vatre, tvrdo na površini, vruće, meko i podatno iznutra. Držao sam ga ovlaš, kao da se bojim da će ga moji nervozni prsti zgnječiti. Masni sokovi curili su kroz pukotinu na korici, tekući mi preko ruku. Osetio sam kao da mi vreli sokovi brizgaju u ustima, uz iznenadno, vrelo gađenje duboko u grlu. Miris pečenog mesa me je nagonio na povraćanje. Okrenuo sam glavu, gutajući pljuvačku i rekao: "Ovo meso treba da prepustim svom rođaku, Bardu. Veći je od mene i gladniji od medveda u zimsko proleće."
     Bacio sam pogled na Barda, koji je zaista netremice buljio u meso, žvaćući brk. Bardo, pomislio sam, uprkos slojevima stečene kulture i ukusa, uprkos duboke odbojnosti koju civilizovani čovek oseća prema svakom mesu koje nije specijalno odgajeno, uprkos čistog varvarstva, koje se ogleda u jedenju živog mesa, Bardo će pojesti ma šta, samo ako je dovoljno gladan.
     Ali Juri zavrte glavom i reče: "Da li sin odbija život koji su mu podarili otac i majka? Ne, i isto tako ne sme da odbije meso koje mu otac ponudi, ili napitak koji mu spravi majka. Da nisi bolestan, Malori? Ponekad hladnoća i vetar utiču da se čovek toliko razboli od gladi da ne može da jede. Onda mu glad umre, ali njegovo meso stane da otpada sa kostiju i njegov izgladneli duh previše žudi da ugleda onu drugu stranu dana. Mislim da si ti gladan čovek koji je isuviše dugo trpio glad: to i slepac može da vidi. Da pošaljem Analu da ti spravi malo čaja od krvi? Da ti razbudi glad?"
     Držeći čerek u rukama, progutao sam natrag svoj izbljuvak i rekao: "Ne, poješću meso." Iz Rajnerovih sećanja koje su zapisali akašici iznenada sam izvukao recept za čaj od krvi. Koliko god da sam se gadio mesa, još više sam se užasavao pomisli da pijem čaj od krvi, jednu neverovatnu mešavinu tuljanove krvi, mokraće i gorkog korena iveričinog drveta. Zabacio sam glavu i pustio da mi meso visi iznad usta. Odgrizao sam jedan zalogaj.
     Ne mogu da tvrdim da se ukus mesa mnogo razlikovao od ukusa specijalno odgajenog mesa koje mi je majka davala u detinjstvu. Nije. Istina, ovo meso bilo je masnije i čađavo i mnogo, mnogo sirovije nego što ma koje meso sme da bude. Ali ipak je bilo meso. "Meso je meso", reče Bardo, gušeći se njime nakon što sam ja pojeo svoj deo. Ne, nije mi smetao ukus tog mesa, već pomisao da žvaćem nešto što je jednom skakalo na zapovest živoga mozga, meso živog stvorenja. Žvakao sam i gutao ljigave proteine koji su se tako malo razlikovali od onih kloniranih iz mišićnih ćelija bez mozga, i odgajenih u buradima sa fiziološkim rastvorom. Jeo sam svoj obrok mesa užasnut, a ipak očaran tom potrebom života da se hrani drugim životom. Ukus gvožđa i soli ispunio mi je usta i moje smrznuto, iscrpljeno telo razbudilo se na taj podsticaj da živi. Uzeo sam još jedan zalogaj mesa, pa još jedan, i još jedan. Bilo je ukusno. Bio sam tako gladan da sam napunio usta krvavim gromuljicama; žvakao sam tako brzo da sam se ujeo za obraz. Nastavio sam da gutam vlastitu krv zajedno s tuljanovom, i jeo, sve dok mi se nije smučilo. Kad više nisam mogao, pružio sam meso Bardu.
     Ostatak našeg obeda bio je još odvratniji. Šta više, stara, ubajaćena hrana koju su nam iznele Anala i druge žene nije čak bila ni ukusna. Devaki, muškarci i žene, deca takođe, zubima su lomili ljudske badema. Jeli su sočno jezgro, žućkasto i gnjecavo, prevučeno belom pokožicom. Vicentova žena, Lilija, koštunjava, nervozna žena sa zatupastim žutim zubima, skuvala nam je supu od starih kopčevih jaja. Velika, plava jaja provela su isuviše dugo vremena ispod ženke, ali Devaki su ih ipak jeli, vodeći računa da samo izvade oči embrionima. (To su radili zato što su ptiči kopca slepi kad se ispile, i oni nisu hteli da dobiju od njih to slepilo.) Bilo je i drugih jela, jela za koje nisam verovao da bi ih čovek mogao jesti: sirovih komada tuljanovog sala, koje su gutali kao što bi moja majka progutala čokoladnu bombonu; sirove utrobe kobaca i drugih ptica; mamutove kosti stare godinu dana koje su bile zakopane u zemlju da bi omekšale i postale natrule; i naravno, obavezne činijice smrdljivog čaja od krvi. (Ne želim da kažem da Devaki nisu vodili računa šta gutaju. Nije tako. Čudno, ali ne bi ni za živu glavu popili vodu u kojoj se nalazi ma i najmanja trunčica zemlje. A onu, gorepomenutu hranu, jeli su samo zato što su bili gladni. Glad je veliki začin životu. Kasnije, te zime, kad smo gotovo umirali od gladi, biće još večih užasa.)
     Pošto smo završili s obedom, Juri se pogladi po stomaku i izgovori molitvu za duše životinja koje smo pojeli. "Zima je bila hladna i teška", reče on. "I prošla zima je bila teška, i ona pre nje. I zima pre te, kad je umrla Merili, bila je takođe loša godina. Ali da ste došli pre pet zima, gostili biste se mamutovim odrescima." Zevnuo je i uštinuo Analu za bedro. Ona je sedela pored njega, bišteći mu kosu. "Ali sutra je tuva bolestan od usne buđi, a Devaki su gladni, i zato ćemo loviti tuljana." Anala mu izvuče nekog insekta - mislim da je to bila vaška - iz sede kose iznad uha. Ona je zgnječi između dva prljava nokta i proguta je. Juri mahnu rukom u pravcu Solija, Barda i mene. "Da li su muškarci Senveline, koji su Devaki isto koliko i ja, suviše umorni da bi sutra zajedno s nama pošli u lov na debelog, sivog tuljana?"
     Trebalo je da pustim Solija da odgovori, pošto je on navodno bio glava naše porodice. Ali bio sam pun tuljanovog mesa i užasa, i nisam mogao da podnesem pomisao da ubijem tako inteligentnu životinju kao što je tuljan. "Umorni smo", hitro sam upao. "Umorni smo, a i našim psima je potreban odmor."
     Soli sevnu očima na mene, dok je Lima svoje masne ruke trljao po licu svog mlađeg brata, Seifa. (Da li je to bila zaštita od hladnoće? Nekakav varvarski način blagiljanja? Pretražiovao sam svoj um, ali u njemu nije postojala memorija na taj običaj.) Slomljenim noktom, Lijam izvuče komadić mesa koji mu se bio zaglavio između zuba. "Niste bili umorni kad je trebalo jesti tuljana", primeti on.
     Iznenada se nagnuo iznad mene i ja osetih njegov otužni zadah dok je zavlačio žuljevitu ruku ispod mog krzna i opipavao mi mišice na vratu i leđima. Kako sam mrzeo običaje Devakija! Mrzeo sam to prisno dodirivanje; mrzeo sam hladni, masni dodir ruku nepoznatog čoveka, užasavao se dodira njegove kože s mojom. "Malori je izmršaveo, ali je još jak", objavi on. "Dovoljno jak da lovi tuljana, rekao bih. Ali umoran je; možda bi trebalo da se odmara na svojim krznima dok mu njegova gotovo-braća ne donesu debelo rebro i meki kotlet i druge mekše komade mesa."
     Istrgnuo sam se ispod njegovih ruku. Bilo bi zaista lako pomislio sam, da ga sad ščepam za grkljan i istrgnem ga. Stresao sam se i navukao okovratnik čvrsto oko vrata, a onda sam rekao nešto što je nateralo Barda i Solija, i sve ostale iz Nikadije, da me čudno pogledaju.
     "Umorni smo", rekao sam, "ali ne toliko da ne možemo u lov. Na južnom ledu nema mamuta, pa smo često lovili tuljane. Ubio sam mnogo tuljana; sutra ću ubiti jednog za Lijama i daću mu džigericu."
     To što sam rekao podsetilo me je na moje hvalisanje da ću prodreti u Entitet. Ali dok je to hvalisanje bilo nepromišljeno i gotovo me koštalo života, pred Lijamom sam se namerno razmetao. Ubiću tuljana. Nekako ću uspeti da ubijem tu plemenitu životinju. Uradiću to da bih Lijama naterao da ućuti od stida i da bih zaradio pohvale svojoj 'porodici'. Onda ćemo, pomislih, možda brže uspeti da nađemo ono što tražimo i da odemo iz ovog prljavog, varvarskog mesta.
     Ostali smo još neko vreme sedeći na krznima i pričajući priče - izmišljene priče - o lovu na tuljane u južnim morima. Analina ljupka kći, Sanja, služila nas je čajem od krvi, koji su Devaki bučno srkali, mljackajući ustima. Kasnije sam doživeo šok kada sam video kako Sanjina beba sisa mleko iz njene gole dojke, prekrivene plavim venama. Te noći me je, izgleda, sve šokiralo, naročito neobuzdani krici uživanja koji su dopirali iz obližnjih koliba Jelenalina. Čuo sam ženu kako dahćući daje najintimnija upustva svome mužu - nadam se bar da joj je to bio muž - slušao isprekidano disanje i šuštanje krzna, zvuke ljudskih životinja koje se pare. Zadubljen u te nove utiske, jedva da sam i obratio pažnju na Jurija, koji mi se primakao. Zurio sam u jedva vidne jezičke plamena koji su poigravali na naftnim škriljcima ispred mene, i bio sam šokiran kad mi je tiho dobacio: "Ne treba da ubiješ tuljana. Nunki je tvoj doffel. Zato nisi mogao da jedeš tuljanovo meso - trebalo je to odmah da shvatim."
     Devaki, setio sam se, veruju da se duša svakog čoveka ogleda u duši određene životinje, koja je njegov doffel, njegovo drugo ja, koju ne sme da lovi.
     Brzo sam se osvrnuo oko sebe, ali niko na nas nije obraćao pažnju. Soli i Justina se već behu povukli u našu kolibu. Moja majka i Katarina sedele su sa Analom dok je Bardo zabavljao - ako je to prava reč - ostale, pesmom koju je na licu mesta improvizovao.
     Okrenuo sam se Juriju i rekao prvo što mi je palo na pamet: "Ne, Ayeye, kobac je moj dvojnik. To mi je rekao deda, kad sam postao odrasli muškarac."
     On me iznenada ščepa za ruku, gledajući me s tugom u oku, i reče: "Ponekad je veoma teško da se odredi u kojoj životinji se nalazi naše drugo ja. Teško je da se to uoči, i zato se događaju greške."
     "Moj deda", slagao sam, jer nisam poznavao nijednog svog dedu, "bio je veoma mudar čovek."
     U tom trenutku svi prsnuše u smeh jer je Bardo pogrešno izgovorio dve reči u svojoj pesmi, što joj je potpuno promenilo značenje. Hteo je da otpeva:

     Ja sam usamljenik sa južnoga leda
     i tražim otmenu ženu.

     Ali potpuno pobrkao je samoglasnike i ispalo je:

     Ja sam purpurni čovek sa južnoga leda
     i tražim otmenu vašku.

     Pravio se da ne primećuje svoju omašku, čak i kad je Anala zakokodakala kao polarni gnjurac, pljesnula se po bedrima i počela da bište Lijamovu plavu kosu, da vidi da li će uspeti da nađe Bardu njegovu 'otmenu vašku'. Izgleda da su svi mislili da je namerno izmešao reči i da je veliki šaljivdžija, a ne glupi pajac.
     Juri se osmehnu i još čvršće me uhvati za mišicu. Šake su mu bile ogromne kao Bardove, ali tvrđe, ogrubele višegodišnjim radom i hladnoćom. "Ponekad", reče on - a u glasu mu se osećala neka čudna napetost - "ponekad dede, koji su veoma bliski sa unucima, ne mogu da vide koja im se duša krije u očima. A tvoje su veoma teške za odgonetanje, to i slepac može da vidi. Plave su i opake, kao sumaglica nad ledom, i gledaju negde u daljinu. Zar možeš zameriti svom dedi, Mauliju, što je tvoju dušu greškom uzeo za gnevnu dušu kopca? Ali, ayeye nije tvoj doffel, dovoljno je i ovo jedno oko da budem siguran. Nunki, tuljan, koji voli ukus morske soli i ledeno spokojstvo okeana - on je tvoj doffel."
     Ne mogu ovde da objasnim verovanja Alaloija. Prostor mi ne dozvoljava da opišem bogatstvo mitova i sistem totema, pomoću kojih se oni sjedinjuju sa duhovima životinja i onim što nazivaju Dušom sveta. (U svakom slučaju, nisam baš ni siguran da sam zaista shvatio pojam njihovog telepatskog saobraćanja sa drvećem, kopcima i tuljanima, čak i sa kamenjem. Ne razumem - čak ni sada, nakon svega što se dogodilo - kako Alaloji stvara svet trenutak po trenutak, u transu večnog sada-trenutka.) Taj sistem je složen i star, tako star da istoričari nemaju podataka o njegovom nastanku. Burgos Harša je verovao da su prvobitni Alaloji pozajmili tu i tamo ponešto iz misticizma Sufija i drugih prastarih filozofija, ono što je odgovaralo njihovom novom okruženju. Takođe su usvojili, mislio je on, totemski sistem i vreme sna od jednog prastarog plemena sa Strailije, na Staroj Zemlji. Tamo, u pustinjama tog usamljenog kontinenta, čovek je imao na raspolaganju pedeset hiljada godina samoće da razvije taj sistem mišljenja i simbola. Bio je to složen sistem, logički dosledan, i zavisio je od čudnih hijerarhija misli i životnih stavova. Sadržavao je pravila po kojima su ljudi i žene provodili život. Način na koji će čovek naslagati cepanice da zapali vatru, pravac u kojem će da mokri (na jug, uvek na jug), koliko će puta smeti da kopulira sa svojom ženom - svaki aspekt života bio je unapred određen tim lukavim sistemom. Bez obzira na to koliko mi se činio primitivnim i naivnim, on je predstavljao najduži neprekinuti intelektualni sistem u čovekovoj istoriji. A pošto je Juri, najstariji muškarac plemena, bio istovremeno i savršeno upoznat s tim sistemom, trebalo je da prihvatim da je u pravu kad određuje jedinu životinju koju ne smem da lovim. Ali nisam to prihvatio, i rekao sam: "Sutra ću u lov na nunkija, kao što sam obećao."
     Juri zavrte glavom. Ispustio je dugi, duboki zvižduk kojim Devaki oplakuje mrtvaca. "Žalosno je to", reče on. "Nije svima poznato da se po jedan put u velikom vremenskom razmaku rađa čovek koji odbija da prihvati svoje drugo ja. Pošto ga ne prihvata, izložen je raznim opasnostima, jer to drugo ja vreba priliku da ga uništi, radije nego da zauvek ostane samo. Za takvog čoveka nema spajanja, nema jedinstva. I zato mora da ubija, jer mu je suđeno da ubije tu svoju polovinu - razumeš? Ako to ne uradi, ta druga polovina - to besmrtno ja - nikada neće izrasti do ispunjenja. Bolno je to, i teško, i moram da ti postavim pitanje: jesi li voljan da budeš ubica?"
     Još dugo smo tako sedeli i razgovarali, zureći u zidove pećine. Svi ostali su se već odavno povukli na počinak, a ja sam i dalje sedeo i slušao praznovernog starca. Juri je imao bogato iznijansiran glas. Intonacijama majstora pripovedača - ili šamana - držao me je tim glasom zatravljenog u mestu, ispredajući priču sve dalje i dalje, do duboko u noć. U rečima su mu odzvanjale skrivene mudrosti i tajna znanja. Izražavao se isuviše jednostavno da bih ga ozbiljno shvatio, ali ipak me je uznemirio. Kazao mi je da ću se razboleti od straha što ću ubiti samoga sebe; prorekao je da će doći dan, i to uskoro, kada će mi hrabrost uteći, kao snežni zec u šumi, kada ću škrgutati zubima i vikati: Sve je laž! "Jer, šta je veliki strah?" upitao me je. "Nije to strah od zime, ili od zuba belog medveda. To su strahovi tela, strahovi koje zaboravimo kad sedimo pored tople vatre, ili kad se igramo sa svojim ženama. Nije to čak ni strah od smrti, jer znamo da ćemo, ako se pleme bude molilo za naše duše, živeti večito s druge strane dana. Ne, veliki strah je strah od onog sebe koje je u nama. Bojimo se da postanemo to besmrtno ja. Otkriti neznano u sebi je kao skok u grotlo vulkana. Sagoreva dušu. Ako budeš ubio svog dofela, spoznaćeš taj strah. I moraš razumeti, to je strah bez mere i kraja."
     Konačno sam othramao natrag u našu kolibu, u stanju krajnje iscrpljenosti. Bio mi je to najduži dan u životu. (Izuzev, naravno, dana provedenih u mnogostrukosti - to i nisu bili pravi dani - provedeni u usporenom vremenu.) Upuzao sam kroz tunel na ulazu u osvetljenu unutrašnjost kolibe, i otkrio da mi je neko već rasprostro krzna za spavanje na postelju od snega. Zavukao sam se u njih. Bol u kolenu i onaj drugi bol nisu mi davali da se opustim. Zapaljeni naftni škriljci bacali su toplu, žutu svetlost na spavače, koji su počivali na svojim snežnim posteljama. Katarina je ležala pored mene, dišući ravnomerno i blago, nalik na tihi žubor morskih talasića. Soli, kako sam s iznenađenjem primetio, držao je Justinu u naručju, utonuo u nemiran san. (Ne znam šta mi je pričinilo veći šok: da li ta njegova nežnost ili otkriće da je i on, namćorasti Soli, u stanju da zaspi.) Bio sam iscrpljen, ali sam takođe bio zapao u ono stanje neprirodne budnosti, koje nastupa posle krajnje iscrpljenosti. Razmišljao sam o Jurijevim rečima. Nisam mogao da zaspim. Škripanje Solijevih zuba, plip-plop vode koja je kapala sa svoda tavanice u sinkopi s preterano glasnim otkucajima mog srca, šištanje vetra kroz loše zakrpljene rupe u ledenim zidovima - ti zvuci mi nisu davali da zaspim. Snežni zidovi bili su preterano dobra izolacija od hladnoće. Koliba je bila pregrejana i zaudarala je. Topolota zaspalih tela pojačala je smrad ustajale mokraće, moj vlastiti kiseli znoj i još neke mirise koje nisam mogao da odredim. Smrad je bio tako grozan, da sam jedva mogao da dišem. Vazduh me je gušio kao neko staro krzno, natopljeno izbljuvkom. U stomaku sam osetio gađenje i strah. Zbacio sam krzna, brzo se obukao, i istrčao iz kolibe do ulaza u pećinu, gde sam svu svoju gozbu povratio u sneg. Mislio sam na svoje obećanje da ću sutradan ubiti tuljana, i povraćao, sve dok mi stomak nije ostao zgrčen i ispražnjen. Kad sam isteturao iz pećine, jedan pas zareža i škljocnu zubima, za njim još jedan, pa još jedan. Okrenuo sam se i polučučeći vratio se u pećinu. Tamo, u nejasnoj, narandžastoj svetlosti treperavih ognjenih jezika, psi su poskakivali na svojim uzicama. Tusa i Nura, Rufo i Sanije, moji jadni, pregladneli psi za vuču, tukli su se međusobno, grabeći čeljustima polusvarene zalogaje tuljanovog mesa iz ručičaste barice, razlivene u snegu. Tusa zareža u sunu zubima na pomirljivog Rufa, koji zaskiča i zadovolji se da poliže jednu od manjih barica izubljuvka. Onda Tusa razdera Nurino uvo, a Sanije poždra raskravljeni sneg, crven od Nurine krvi.
     Počeo sam da razdvajam pse. Nastala je opšta pometnja čeljusti koje ujedaju, laveža i uskovitlanog krzna. Jedan od pasa me ujede. Privezao sam ih čvršće za kočeve i nabacao gomilu snega na one gadne otpatke.
     Kako je istinska glad užasna! Kakvu strašnu grešku sam napravio kad sam izgladneo pse! Okrvavljena ruka me je pekla dok sam razmišljao o tome, a boleo me je i prazan stomak. Da li je to bio život? Da li je taj osećaj praznine u stomaku i žudnja za hranom cena života? Ne, pomislih, to je isuviše grozna cena, i zapitah se kakva me je to silna taština dovela Devakijima da tražim tajnu života. Tajna života - zar je moguće da je ona izvezena na hromozomima tih prljavih ljudi koji piju krv? Zar je moguće da su njihovi preci zaista zadržali u svojoj DNK tajnu Jeldri?
     Zamislio sam da imam veštinu sekača i utiskivača, da mogu da da razmrsim nizove Jurijeve DNK kao što istoričar, tragajući za znanjem, raspliće neku prastaru tapiseriju. Da li bih našao, kodiranu među izuvijanim šećerima i bazama, informaciju koju su Jeldre odavno tu uplele? Da li neka umotana poruka počiva u testisima Vicenta ili Lijama, neka važna tajna, pravi način života za celo čovečanstvo? I ako ta poruka postoji, zašto bi morala da bude obavijena velom tajne? Ako su Jeldre mogle da nam kažu da treba da pogledamo u svoju prošlost i u svoju budućnost da bi pronašli tajnu života, zašto onda nisu mogle da nam kažu i samu tajnu?
     Zašto bogovi nisu mogli, ako su zaista bogovi, prosto da nam kažu?
     Podigao sam pogled prema zvezdama, prema sjajnom trouglu Vakande, Eane i Farfare, koji je treperio iznad istočnog obzorja. Iza njih, jezgro galaksije bilo je izbrazdano manje primetnim pulsiranjem koje mehaničari nisu umeli da objasne. Ako otvorim oči što šire mogu, da li će se zapaliti svetlošću bogova? Ako okrenem lice prema dalekom solarnom vetru zvezda u jezgru, da li ću čuti šapat bogova u svome uhu?
     Osluškivao sam, ali čuo sam samo uzdahe vetra koji je promicao kroz šumu u daljini. Sa zapadne padine Kveitkela začulo se zavijanje vuka upućeno nebu. Stajao sam tako još neko vreme, osluškujući i posmatrajući, posmatrajući i čekajući. Zatim sam se vratio u pećinu. Sutra ću ubiti tuljana i spoznaću, ako ne tajnu života, bar značenje smrti.









10. AKLIA
     Čovek ne može podneti premalo stvarnosti.

     Izreka ketika

     Rano sledećeg jutra probudio sam se uz horsko kašljanje i pljuvanje, koje su proizvodili muškarci i žene porodice Reinalina u kolibama na suprotnoj strani pećine, dok su izbacivali grudve flegme i čistili bolna grla. Mene je takođe bolelo grlo od ledenog vazduha koji sam udisao na jučerašnjem putovanju. (Da li je to zaista bilo tek juče, zapitao sam se kad je kobac ubio Lika. Kao da je prošla godina.) Oblačenje je bilo mučno. Noga mi je bila tako ukočena da sam jedva mogao da je ispružim. Iako sam bio mrtav gladan, nisam mogao da jedem bademe kojima me je ponudila Justina. "Sve nas boli grlo", kazala je, dok je pekla bademe na ognjištu u sredini kolibe. "Boli kad ih gutaš, znam, ali nisu tako loši ako ih brzo sažvaćeš, a biće ti potrebna snaga ako zaista pođeš u lov na tuljana. Hoćeš li?"
     Katarina, koja je klečala oblačeći se, pogledala me je kao da tačno zna šta ću uraditi. Nije rekla ni reč. Soli je sedeo pored naftnih škriljaca stružući led sa svoje krznene odeće. Divio sam mu se što se drži tako pravo čak i kad sedi - uprkos bolovima koje je osećao u nedavno izvajanoj kičmi. (Iz nekog razloga, Soli se sporije oporavljao od nas. Mehtar je pretpostavio da postoji granica zaceljivanja kod podmlađenih ćelija i da je Soli, koga su već tri puta podmlađivali, stigao blizu te granice.) Podigao je pogled, i za trenutak stao da prelazi njime preko predmeta u kolibi: velike kocke od snega kojom se ulazni tunel štitio pred vetrom koji je bušio kao svrdlo, ispucane i oljuštene rešetke za sušenje iznad naftnih škriljaca, dugačkog, testerastog noža za sneg, strugalica za sveže odrane kože, kopalja, posuđa, raznih svrdala i drugog oruđa naslaganog pored zasvođenih zidova, mekih, još toplih krzana za spavanje na postelji od snega na kojoj su on i Justina donedavno počivali. "Da, Malori će loviti tuljana", reče on.
     Pogledao sam ga i dobacio mu prigušenim glasom: "Pola godine smo planirali ovu ekspediciju, a ipak smo zaboravili jednu stvar."
     Skupio je crne obrve i pogladio bradu. "Koju stvar?"
     "Kafu", rekao sam, osećajući prodorni bol u glavi. "Umirem za gutljajem kafe."
     "Gladan si", reče on. "Zato te boli glava."
     "Nisam rekao da me boli glava."
     "Nisi morao ništa da kažeš", odvrati on i dodade: "Misliš li da si jedini koji umire za kafom?"
     Nakašljao sam se i pogledao Katarinu, koja je češljala svoju dugu, crnu kosu. "Možda je ovo putovanje ipak samo jedna velika glupost", primetih razdraženo.
     "Pojedi malo badema", odgovori Soli. "Jedi; nemoj misliti na kafu, ni na svoju glupost. Imaćeš dovoljno vremena za to kada se vratimo u Nikadiju."
     Uzeo sam šaku badema i strpao ih u usta. Imali su opor i gorak ukus.
     "Moraš ih žvakati", reče Justina. Pružila je Soliju činiju sa pečenim bademima, koju je on uzeo ovako: položio je svoje dugačke šake preko njenih i netremice je gledao u oči dok je ona polako izvlačila ruke, prepuštajući mu svu težinu činije. Tim prisnim gestom dodirivali su jedno drugom kožu i milovali se pogledom. Očigledno, uprkos svojim veoma različitim motivacijama i snovima, uprkos godinama provedenim u uzajamnom zanemarivanju i prebacivanju, uprkos gorčini surovog vremena, duboko su se voleli. Tu ljubav je, pomislio sam, obnovio osećaj odvojenosti od sveta, sjaj leda i otvoreno nebo. A ko ne bi mogao da voli prelepu Justinu sa njenim beskrajnim optimizmom, poletom i životnom radošću? Da, mogao sam da vidim zašto je Soli voli, jer svi smo je voleli; ono što nisam mogao da razumem, bilo je zašto ona voli njega.
     Pošto smo sažvakali doručak, Bardo i moja majka su se nagurali u našu kolibicu da zajedno s nama popiju nekoliko činijica čaja od lekovitih trava. Bili smo baš čudno društvance, sedeći onako rame uz rame u krugu, pogureni srkućući iz svojih činijica od kosti i praveći se da smo Alaloji! Pravo je čudo da smo uspeli da zavaramo Devakije da poveruju da smo im gotovo-braća! Bio sam donekle zadovoljan što izigravam Solijevog sina. Svi su prihvatili Solija za mog oca, dok je Lijam zbijao šale o Bardovom začeću.
     "Ne dopada mi se taj čovek", obrati mi se Bardo, sve vreme trljajući svoje krupne, smeđe oči, da iz njih odagna san. (Šteta, pomislio sam, što je Mehtar samo malo izmenio njegovo ružno, ispupčeno čelo i baburasti nos.) "Jesi li čuo šta je taj Lijam rekao? Rekao je da tvoju majku ne smemo ostaviti samu kad pođemo u lov, jer bi opet mogao da je siluje medved i da rodi još jednog Barda. Ala mu je vic!"
     Bilo mi je milo što niko od Devakija ne zna da sam ja sin svoje majke, a ne Justinin. Da su znali, verovatno bi se šalili da je Soli silovao moju majku. "Kad bi znali moju majku", šapnuo sam Bardu, "bilo bi im žao medveda - ili ma koga drugog - ko bi pokušao da je siluje." Koliko mi je bilo poznato, moja majka je samo jednom u životu legla s muškarcem, one noći kad sam ja bio začet.
     Soli ispi svoj čaj i objavi da je vreme za polazak. Ispružio je ruku da dohvati svoja koplja za tuljane. "Juri i njegova porodica će nas čekati." Namrštio se, pogledavši Katarinu, i rekao: "Vas žene ćemo ostaviti da radite svoj... ženski posao."
     Odnekud sam bio ubeđen da Soli ne misli na šivenje koža i dojenje beba, svakodnevni posao žena Devakija. Očigledno je podozrevao da smo Katarina i ja ljubavnici. Očigledno je želeo da budem na mukama zamišljajući kako ona leži ispod nekog Devakija. Ili to, ili je hteo da muči samoga sebe - nisam siguran. Ali nisam verovao da će Katarina tog dana imati prilike da 'radi svoj posao'. Većina muškaraca će otići u lov, a mislio sam da neće imati mnogo uspeha ako pokuša da skuplja spermu malih dečaka.
     Dok smo navlačili svoja krzna, moja majka je prelazila pogledom s mene na Solija, pa na Katarinu i opet na mene. Nije mi se dopao pogled koji je uputila Katarini. Bilo je u njemu, pomislio sam, zavisti, zato što je Katarina bila sposobna da uradi nešto što ona ne može. "Idite i lovite te tuljane", reče moja majka. "I dok ste u lovu, mi žene ćemo vam pripremiti postelju. Da legnete kad se vratite."
     Na ulazu u pećinu pridružili smo se odraslima i dečacima iz porodice Manvelina. Mnogobrojni zaprežni psi su jeli, dok su ljudi postavljali amove i prevlačili saonike slojem leda. Posao je bio mučan i bilo je hladno u ružičastoj svetlosti praskozorja. Ispod kamenih gromada zaustavljenih ledom i zimzelenog drveća, Juri i Vicent, i Lijam, Seif, Hajdar, Jinje, i ostali muškarci Manvelina, postavili su sanke dnom naviše, u pravcu još mračnog neba. Pošto led nije hteo da se hvata neposredno za kost saonika, prevlačili su ih premazom od biljnih otpadaka i usitnjene zemlje, zamešene vodom i mokraćom, ispunjavajući udubljenja i izravnavajući ispupčenja debelim slojem smrznutog blata. Jutarnji vazduh bio je tako hladan da se taj premaz ledio istog časa kad je stavljen, što je otežavalo njegovo uobličavanje i glačanje. Bio je to nezahvalan posao. Očekivao sam da ću čuti gunđanja i psovke, ali Devaki su zbijali šale i smejali se, sve vreme zamačući prste u mešine toplog blata koje su nosili na sebi ispod krzna, odmah do kože. Brzo, vešto i brzo, premazivali su gromuljice blata preko kosti. Deset stopa daleko od mene, Lijam je vešto izravnao sečivo saonika blatom na prstima, a onda ih brzo strpao u usta da se ne smrznu. Vazduh je bio ispunjen uzvicima, i oblačićima pare uz blatnjave ispljuvke, dok su ljudi sisali svoje prste, smejali se, razgovarali i pljuvali. Bardo se mučio sa svojim saonicama, kao i ja sa svojim. On mi se približi i promrmlja: "Zar nije romantično? Hladni, čisti vazduh, po koji urlik vuka-samotnjaka, mir, slatki poljubac prirode, vedrina - i ukus popišanog đubreta. Baš ti hvala, malecki, što si me doveo na ovo posvećeno mesto."
     Posmatrao sam Lijama kako prska mlakom vodom iz usta. Razmazao je tečnost koja se brzo ledila preko blata na saoniku. Za kratko vreme, njegovi saonici su se zacaklili od slojeva leda. Pogledao sam oko sebe, po čistini. Jurijevi rođaci, Arani i Bodi, i njihovi sinovi, Jukio, Jemi i Jinje, takođe su prskali vodom iz usta svoje sanke.
     Bardo je mahnuo glavom u pravcu Jajvea i Arvea, koji su takođe bili Jurijevi rođaci. "Ceo život su proveli na ovom smrdljivom poslu. Kako samo mogu da ga podnesu?" Zatim se sagnu i stade da vodom iz usta prska saonike na svojim sankama, radeći onako kako je video da drugi rade, vezujući led za smrznuto blato. "E, ovo istinski mrzim", reče on, dok je podizao svoj meh sa vodom. "Ogavno mi je da taj meh s vodom nosim uz stomak. Šta ti je čovek - mašina za zagrevanje koja sprečava da se voda zamrzne. Ovo prokleto bućkanje me izbezumljuje, pobogu!"
     Soli nas je video kako šapućemo i prišao nam krupnim koracima. "Umuknite", reče on. I dodade: "Sulu wanya, manse ri damya." Što se može prevesti: Deca kukaju, odrasli se obuzdavaju. Natovarili smo saonice i upregli pse, i Juri zatim okupi svoju porodicu. "Malori nam je obećao da će ubiti tuljana, zato nam Malori mora reći gde nas čeka nunki", reče on.
     Svi pogledaše u mene, i ja se setih da Alaloji ne uzimaju olako obećanje da će se uloviti meso. Lovac može obećati da će uloviti životinju samo ako zna da je ona spremna 'da mu skoči na koplje'. Da bi to mogao znati mora sebe dovesti u stanje auvania, ili otvorenog čekanja, neku vrstu transa u kojem se oseća svemogućim i volšebnikom i u kojem može da vidi kroz crno more smrti onu drugu stranu dana. Takve vizije ne sme sam da traži; one moraju biti poklon životinje koja će biti ubijena, njenog još živog duha, njene anime. Okrenuo sam se licem prema beloj kupi Kveitkela i pustio da mi se oči užiže u beskonačnom. Pokušao sam da primenim to viđenje, pokušao da uđem u askeer, kako kažu Alaloji; pokušavao sam isuviše jako. Nikakvu viziju nisam imao. Ali ljudi oko mene su čekali, i zato sam se napravio da vidim kako se tuljanova anima pojavljuje ispred mene. Rekao sam, slagao: "Lo askaratha li Nunki, mi anaslan, lo moratha wi Nunkiyanima." Mudro sam pokazao na zapad, jer su zapadna ostrva, Takel i Alisalija, izgledala kao pozlaćene snežne planine i osetio sam potrebu da im se približim.
     Juri klimnu glavom i skrenu pogled da pozdravi zoru. "Lura sawel", reče on, i mi svi ponovismo za njim: "Lura sawel", stojeći u onom neobičnom položaju u kojem Alaloji obožavaju sunce: kao insekti koje sam jednom video u zoološkom vrtu, stajali smo sklopljenih ruku podignutih prema suncu i skupljenih prstiju uperenih prema snežnom tlu. Pognute glave, stajali smo na jednoj nozi, s drugom povijenom unazad. Ostali smo dugo u tom smešnom položaju, zato što je veliki Manve, desetog jutra sveta, tako ukazivao počast svom stricu, suncu. Onda Juri zgrabi držače svojih sanki, i mi krenusmo.
     Dan se rodio hladan i bez vetra, iznad brda utonulih u gotovo-tišinu. Jedini zvuk bio je šuštanje saonica na snegu i ćurlikanje polarnih gnjuraca dok su leteli i kružili, kružili i ponirali, tražeći sebi doručak. Na dalekim prevojima na nebu jasno su se isticali zupčasti obrisi jelovih grana, tako jasno da sam gotovo mogao da razlikujem pojedine iglice. Vozili smo pravo naniže, niz blagu šumsku padinu ka moru. Zemlja je bila ustalasana i mestimično ispresecana urvinama i granitnim okomitim stenama. Strepeo sam od tih stena, jer na njima su, iznad tamnozelenog drveća, obično boravili kopci. Tog dana, međutim, nije bilo kobaca, iako su na sve strane snežni zečevi i lasice marljivo kopali, tražeći borovnice. Jednom sam primetio jednu polarnu lisicu, a više nego jedan put naišli smo na vučji trag, zaleđen u snegu. Ali to su bili stari tragovi; većina vukova, kazao je Juri, otišla je s ostrva, prateći stada rundavaca.
     Kad smo stigli do mora malo smo se namučili prelazeći saonicama preko zaleđenih talasa, iako daleko manje nego prethodnog dana na neravnoj južnoj obali. Oko podneva smo se iskobeljali iz džungle leda i poleteli punom brzinom preko retkog snega nalik na pamuk, koji je ležao na Starnbergerzeu. Kad smo odmakli oko pet milja od kopna, klimnuo sam Juriju glavom i mi se rasturismo u širinu. Rekao sam 'oko pet milja', jer je vazduh iznad leda bio težak kao tečnost, ogromno, plavo sočivo koje je izvitoperavalo rastojanja i činilo da daleki predmeti izgledaju blizu. Četvoro sanki otklizilo je na severozapad u pravcu Alisalije, koja je lelujala na liniji obzorja miljama daleko preko belog okeana; devet sanki - među njima Jurijeve i Lijamove - uputile su se upravcu Jakela i Vasalije. Mi smo se lepezasto razišli preko ledenog kruga otprilike dve milje u prečniku. Zaustavio sam svoje sanke na mestu koje mi se učinilo da obećava. Pretpostavio sam da su i svi drugi lovci učinili isto. Ispregao sam Nuru, koji je bio izvežban da namiriše rupu u ledu ispod koje se nalazi tuljan. U pravcu severa, oko pedeset jardi od nas nalazio se Bardo sa svojim lovačkim psom na uzici, iako nije bilo sasvim jasno ko koga vodi. Snažni Samsa vukao je Barda u trzajima preko snega, kaskajući tamo i ovamo, povremeno zavlačeći crnu njušku u sneg, izduvavajući oblak belog praha. Na jugu se nalazio Soli, a na zapadu, preko blistavog leda, Juri i njegovi sinovi izgleda da su pronašli svoje otvore u ledu i sekli snežne blokove da sagrade zid koji će ih zakloniti od vetra.
     Alaloji otvor u ledu gde se pojavljuje tuljan nazivaju aklia. Držao sam Nuru na uzici od upletenog kožnog remenja, dok je on kopao šapama po snegu i njuškao, tražeći akliu. Izgledao je radostan što se oslobodio saonicama; dva puta je podigao šapu i požutio sneg, samo radi zabave. Onda je uhvatio miris, uzbuđeno zalajao, i zategao uzicu. Počeo je da kopa sneg. Pošto sam to mesto obeležio štapom, odvukao sam razočaranog psa niz vetar i vezao ga za kočić koji sam zabio u led. Isto sam učinio sa ostalim svojim psima, Rufom, Sanjom i Tuso. Tuljani su praktično slepi, ali sluh im je izvanredno oštar i ja nisam hteo da pseći lavež uplaši moga. Vratio sam se do aklie, noseći štap za pipanje i testeru za led, kao i ostalu, smrtonosniju opremu.
     Tuljani, s obzirom na to da su kopneni sisari, ne mogu da udišu vodu, kao što mogu izvesne vrste prilagođenih sisara, koje žive u morima Agatange i Balanikija i drugih vodenih svetova. Tuljani moraju imati vazduha, i zato svaki od njih drži cele zime otvorene mnoge rupe u ledu. Mužjak tuljana - a možda i ženka - skakutaće po vodi gore-dole dok se stvaraju prvi slojevi leda, u ranu zimu, lomeći uvek iznova tanke ploče leda, dok će se led taložiti i taložiti oko aklie. Redovno obilazi svoje otvore, skačući naviše i propadajući u vodu, probijajući se do vazduha, dišući neko vreme, a zatim plivajući do svoje sledeće rupe u ledu. Kada zima zađe i svoje najduže i najhladnije dane, led oko rupe je debeo gotovo deset stopa. Pošto sneg pada i vetar ga nanosi, i led se otkravljuje i opet se ledi, iznad rupe se stvara prekrivač od snega, koji je zaklanja od očiju lovca, ali ne i od osetljivih psećih noseva. Ispod tog snežnog prekrivača tuljan izlazi da sedne na nagnute ivice leda koji okružuje rupu. Tu, pod svodom otvrdlog snega, ženke u zimsko proleće rađaju svoju kosmatu mladunčad. Tu se tuljani maze i igraju se, zaštićeni od hladnog vetra, utapanja i čeljusti kitova ubica - ali ne i od ljudi.
     Uzeo sam svoj povijeni štap za pipanje i ugurao ga kroz snežni prekrivač, dole u rupu koju nisam mogao da vidim. Okrećući ga u krug, opipavao sam veličinu rupe i određivao joj središte. Onda sam podigao lice i izložio ga severnom vetru, koji me preseče i pored više slojeva masti. Bilo je hladno, ne baš duboko hladno, ali dublje od plavo-hladnog. Oči mi se ovlažiše i osetih da su mi prsti na nogama malo utrnuti. Pomislio sam da ću možda dugo morati da čekam na tuljana, i zato sagradih sebi zid od isečenih blokova snega oko severne ivice aklie, da se zaštitim od ubistvenog vetra. Zatim spustih svoj plutajući marker kroz središte rupe, sve dok ne dodirnu vodu. Kad tuljan iskoči da diše, on će - molio sam se bogovima da to bude mužjak, jer sam se užasavao pomisli da ću ubiti trudnu ženku - on će poremetiti ogromnu količinu vode, što će naterati plutajući marker da se podigne. Kad ponovo utone, znači da se voda vratila na površinu okeana i da je tuljan izronio.
     "Lo luratha lani Nunki", molio sam se, rasprostirući ispred rupe komad krzna svilenotrpca. Stao sam na njega, mrdajući utrnutim nožnim prstima, nadajući se da će mi sačuvati stopala da se ne smrznu kao dve ledene kocke. Na kraju sam postavio svoj harpun na oslonac od dva ukrštena štapa, koja sam zabio kroz ledenu koru na snegu. Pokretni vrh harpuna, opako naoštren, zupčast, ubilački vrh, bio je načinjen od kitove kosti, i imao je pri osnovi urezan prsten. Za taj prsten bio je vezan dugačak, upleten kožni remen. Obmotao sam kraj ramena oko ruke i posmatrao plutajući marker. Kad se bude podigao dohvatiću harpun, a kada padne - kad tuljan izroni i marker padne - zariću harpun u središte aklie. Izvršiću taj zločin zato što sam u svojoj ljubomori i gordosti obećao da ću ga izvršiti.
     I tako sam čekao. Koliko, to nisam tačno znao. Šta je vreme bez sata kojim se meri? Koliko sam dugo stajao u tom teškom položaju lovca, skupljenih stopala, pognut, gledajući dole, stalno dole, posmatrajući plutajući marker u tuljanovoj rupi? Koliko dugo, pela Nunki? Koliko gladan čovek mora da čeka dok mu se praznina ne ispuni?
     "Tri dana", rekao mi je Juri prošle noći. "Tri dana nije predugo, jer nunki ima mnogo rupa. U poslednjem trenutku njegova anima može biti isuviše preplašena od dugog putovanja koje joj predstoji, i on će tada preskočiti tu rupu."
     Motrio sam i čekao, pognut kao nemoćni starac. Stajao sam savršeno mirno i kad su mišići na zadnjoj strani mojih nogu stali da se grče i da bole; čekao sam dugo.
     Kaže se da je strpljenje vrhunska lovčeva vrlina. Vrlo dobro, rekao sam samome sebi, biću strpljiv. Slušao sam vetar kako šiba preko leda; slušao sam kako zavija i kovitla se u naletima, a onda gotovo zamire pre nego što se naglo pojača i iznenadi me još jačim i hladnijim napadom. Povremeno bi vetar potpuno zamro i nastupila bi tišina. Ta dugotrajna razdoblja ispunjavala su me nelagodnošću i napetim iščekivanjem. Nisam hteo da slušam šum svog srca, niti sam željno iščekivao eksploziju vazduha kad tuljan bude izronio da diše, kad bude došao, ako uopšte bude došao. Bilo je mnogo stvari koje nisam želeo da čujem. Znao sam da veliki beli medvedi love tuljane, a takođe love ljude. Po Jurijevom pričanju, totonye voli da se prikrade sasvim blizu aklie i legne u zasedu, da bi iznenada skočio i smrvio lovcu glavu udarcem svoje smrtonosne šape. Kad hodaju kroz snežne nanose medvedi su potpuno nevidljivi, i gotovo nečujni. Osluškivao sam da čujem šuštanje medveđeg krzna u dodiru s ledom, čekajući. Daleko sa severa dopro je jecaj. Bio je to opet vetar, koji je nastavio da raste do dubokog zavijanja, stao da šiba preko leda i počeo da urla. Čekao sam već dugo i bilo mi je hladno. Bešika mi se napunila. Visoko iznad mene žućkasti sjaj zaleđenih polja treperio je na plavoj pozadini neba. Devaki nazivaju to žuto treperenje ledenim žmirenjem, pretpostavljam zato što ih taj sjaj nagoni da žmire očima. Zažmirio sam, sve vreme nepomično zureći u plutajući marker postavljen u aklii. Mislio sam na bol koji sam osećao u bešici, na bol koji pričinjavaju medveđi zubi i na druge bolove. Pokušao sam da se usredsredim. Pričinilo mi se da mi tuljanova anima šapće u uho, dozivajući me, ali to je bio samo vetar. Vetar mi je sekao lice a ja sam čekao, i žmirio, i....
     Marker se podigao.
     Uzeo sam u ruku harpun, čekajući da marker padne. Kad je nestao u aklii, obema rukama sam podigao dugački harpun visoko iznad glave i zario ga kroz sneg. Lako je prošao kroz ledenu koru na snegu, ali tada je nastao mučni otpor kada je vrh harpuna stao da se zariva u tuljana. Duboki, bolni urlik odjeknuo je ispod snega, kao da mi tuljan nešto viče. Dreknuo sam: "Lo moras li Nunki!" i iz sve snage zgrabio kožni remen pričvršćen za vrh harpuna. Žestoki trzaj gotovo me je oborio s nogu. Ukopao sam se petama u sneg, zabacivši telo unazad, napinjući se u suprotnu stranu od povlačenja remena, dok sam ga istovremeno obmotavao oko sebe.
     "Malori moras li Nunki!" čuo sam kako viče Bardo. A zatim, odjek od aklie do aklie, sve slabiji i slabiji uzvik: "Malori moras li Nunki!"
     Zavalio sam se svom težinom unazad, pokušavajući da izvučem tuljana iz rupe. Bol me je probo u istegnutom kolenu. Odmakao sam se nekoliko koraka od rupe. Pa opet napred, dok se tuljan borio sa mnom, pa natrag, i odjednom, tuljan izroni ispod snežnog prekrivača, koprcajući se snažno i obori me s nogu. Kliznuo sam u pravcu aklie, licem i grudima stružući po snegu. Da nisam popustio, tuljan bi me povukao kroz snežni prekrivač koji se osipao, dole u ubistveno more. Još čvršće sam zgrabio remen. Pokušao sam da se prevrnem na leđa i okrenem se petama napred, da ih ukopam u sneg. Ali upletoh noge u remen upravo u trenutku kad je snežni prekrivač iznad rupe stao da se osipa i propada naniže. Bio sam bespomoćan i obmotan ramenom koji se sve više stezao.
     "Pusti!" dreknuo je nečiji glas iza mojih leđa. Ali nisam mogao da pustim. Onda se remen zategao iza mene. Okrenuo sam se i ugledao Barda, kome su se oči izbuljile i zajapureni obrazi naduli, dok je zabačen unazad, vukao remen. "Povuci, proklet bio!" dreknuo sam.
     Nekako sam se uspravio i povukao remen. Zurio sam naniže, u otvorenu akliu. Ispod snežnih blokova, plutajući i poskakujući na zatalasanom moru, polako je izranjao ogromni, crni tuljan. Visoko na boku, iznad peraja, harpun mu je štrčao iz krvave rane. Vukao sam tako jako da sam mislio da će se harpun iščupati. Ali izdržao je, i stopu po stopu izvukli smo tuljana iz aklie na sneg. Bio sam izvan sebe jer je stari mužjak još bio živ. Zakašljao se, što je zvučalo kao uzdah iscrpljenosti, i svetla arterijska krv šiknula mu je iz čeljusti na sneg.
     "Mori sel", rekoh Bardu, "ubij ga!"
     Ali Bardo zavrte glavom i pokaza u pravcu severa, na Jurija i Lijama, koji su nam trčeći dolazili upomoć. Moje su zadovoljstvo i dužnost bili da ubijem tuljana, kao što me je kukavica Bardo opomenuo. Obećao sam da ću to učiniti, ali nisam mogao.
     "Ti Mori-te", doviknu Bardo i pruži mi kameni malj. "Brzo, malecki, pre nego što se rasplačem."
     Zamahnuo sam maljem u velikom luku ka tuljanovom čelu. Čuo se tupi udar o granitno meso, i strahoviti izdisaj vazduha, kao da tuljan izražava zahvalnost što je oslobođen agonije. A zatim tišina i mir. Pogledao sam u tuljanove tamne, vlažne oči, ali u njima više nije bilo života.
     Juri i Lijam zastadoše na ivici aklie. Bili su zadihani. Juri odmeri foku i odmah se pomoli za njenu dušu. "Pela nunkiyanima", reče on "mi alasharia la shantih Devaki." Zatim se okrenu meni i reče: "Pogledaj ga samo, Malori. Nikad nisam video takvog tuljana! On je pradeda svih tuljana, čukundeda svih tuljana! Pravo je čudo da ste ga samo ti i Bardo mogli izvući iz rupe."
     Soli nam priđe u trku, kao i Vicent i ostali članovi porodice Manvelina. Okružiše tuljana, gurkajući mu njušku vrhovima čizama i dodirujući mu crnu kožu. Lijam se povuče za debelu donju usnu i reče: "Ovo je tuljan za četvoricu. Jednom, kad sam bio mali, moj otac i Vicent izvukli su tuljana za trojicu, i to je bio najveći koga sam video u životu." Pogledao je Barda i mene s mešavinom zavisti i strahopoštovanja i upitao: "Kako su dva čoveka uspela da izvuku tuljana za četvoricu?"
     Juri okrete ono jedno oko na svoga sina i mirno objasni: "Bardo je jak za dva čoveka, rekao bih, a danas je Malori ubio svog dvojnika, i zato nije nikakvo čudo da su dva čoveka izvukla iz mora čukundedu svih tuljana za četvoricu." Ali on je još dugo vremena bacao poglede na ogromnu lešinu u snegu, kao da se i sam pita kako su dva čoveka mogla to da urade.
     Ubio sam tuljana.
     Stavio sam šaku snega u usta. Sagnuo sam se i otvorio tuljanovu gubicu. Miris mu je bio kiseo i jak. Pustio sam da mi mlaz hladne vode poteče iz usta u njegova, pojeći ga da ne bude žedan na putu za onu drugu stranu.
     Soli se namesti tako da ga vidim i dade mi jedva primetni znak glavom. Među Alalojima je običaj, najosnovnija stvar, da se lovci koji su ubili životinju odmah najedu do mile volje. Pošto sam ja ubio tuljana, imao sam privilegiju da prvi počnem da ga kasapim. Ali ustezao sam se sve dok nisam osetio Solijev oštri pogled na sebi. Onda sam uzeo nož. Rasporio sam tuljana i isekao mu džigericu. Bio je to krvav, jeziv posao. Veran svom obećanju, pružio sam Lijamu crvenu džigericu koja se pušila. On je natmureno iseče u komade i razdeli ih lovcima. "Malori je imao sreće", reče on.
     Počeo sam da jedem parče džigerice. Bila je ukusna, sveža i dobra. Još sam jedva mogao da poverujem da sam ubio tuljana.
     "Malori, Ubica Tuljana doneo nam je sreću", reče Juri. "Bardo Snažni i Malori Ubica Tuljana, obojica su nam doneli sreću. Sutra, mislim, biće još mnogo tuljana."
     Gotovo svi su bili nasmejani i izgledali zadovoljno. Ali jedan među njima, sin Jurijevog rođaka, nije bio zadovoljan. Zvao se Jinje, i bio je temeljan, ružan čovek sa bolesnom nogom. Smrzla su mu se stopala dok je čekao na tuljana koji nikad nije došao. Juri mu je pomogao da skine čizme i pridržavao ga, dok je ovaj uvukao svoja ružna, dlakava, smrznuta stopala u rasporeni leš tuljana da bi ih otkravio. Onda mu je Lijam odsekao parče džigerice, koju je on progutao kao da je pas.
     Ljudi se baciše noževima na tuljana, isecajući najukusnije delove tela i odreske. Vicentov najmlađi sin, Čokljo, otvori mu želudac i nađe gomilu ribe. S tim svojim obešenjačkim, ćosavim licem i malim rukama bio je više dečak nego odrasli muškarac, ali je stručnjački rukovao nožem za ribu. Za tren oka je izvukao jednu sardelu, rasporio je i našao jednu još manju ribu u njenom stomaku. Pošto joj je odsekao glavu i peraja, progutao ju je celu. Svuda oko mene ljudi su bili zauzeti sečenjem i gutanjem. Sneg oko tuljana bio je klizav od sala i izbljuvane krvi. Ta ljudska glad bila je zaista užasna. Stomaci su im krčali i bućkali, dok su zubima rastrzali ogromne komade mesa. zaprepašćujuće je koliko mesa čovek može da pojede. Ja sam pojeo srce, jer tu obitava duša, kako veruju Alaloji. Nas petnaestak lovaca, pretovarenih stomaka i brada ulepljenih smrznutom krvlju, mora da smo pojeli stotinu funti mesa. Nije bilo kao proždirati sirovo meso, ali smo ga jeli bez zastajanja i ćutke. Čulo se jedino kako nam krckaju vilice i mljackaju usta, i kako debelo podriguju Bardo i Čoklo, takmičeći se ko će biti glasniji. Poput životinja, prvo smo pojeli najbolje delove, a potom smo navalili na manje poželjne zalogaje. Lijam, kome se možda činilo da gozba odmiče suviše sporo, iščupa rebro koje potom slomi svojim savršenim zubima. Isisao je srž kao odojče mleko. Jeli smo dugo, prekinuvši tek kad je počelo da se smrkava, jer bilo je pogubno zateći se na otvorenom kad padne noć.
     Muškarci Manveline vratiše se svojim akliama, da izgrade kolibe od snega za prenoćište. Pošto smo doveli svoje saonice i pse, nahranili smo cvileće životinje iznutricama, zgrušanom krvlju i plućima. Zatim Soli i ja izgradismo sebi kolibu u blizini otvora u ledu. Sekao sam blokove snega koje je Soli postavljao jedne na druge, ispunjavajući praznine snežnim prahom. Bardo se držao za stomak i podrigivao, posmatrajući nas kako radimo."Oh, siroti moj stomaku", kukao je, "šta sam ti uradio! Sebično od mene, znam, da gledam dok vi radite, ali tako se dobro snalazite bez mene."
     Zaista, Soli se dobro snalazio, opsecajući i glačajući zidove kolibe i uglavljujući ključni blok vešto kao ma koji Alaloji. Uskoro je koliba bila gotova i mi smo ubacili u nju naša krzna za spavanje. Severni vetar je bez prestanka nanosio oblake snega na sve tamnije more. Ćutke se svi okrenusmo prema jugu i obavismo svoj 'piš-pre-spavanja'. Bardo odmah ode u krevet, dok smo ja i Soli još malo ostali da vežemo Tusu blizu ulaznog tunela u kolibu. Nadali smo se da će početi da zavija ili da laje ako neki medved bude namirisao tuljanovu lešinu i došao u izviđanje.

     Još neko vreme smo posmatrali zvezde na nebu, kako se trepereći pale jedna za drugom. Soli beše čvrsto navukao na glavu kapuljaču svog ogrtača za sneg. "Imao si sreću da ubiješ tuljana - takvu izuzetnu sreću."
     Znači, imao sam sreću da ubijem veliku plemenitu životinju.
     "Ne možeš uvek računati na sreću", nastavi on. "Jednog dana će te poklopiti težina nesreće. Možda ćeš stati ispod neke građevine u pogrešno vreme, ili će ti se možda, jedne noći, u mračnom sporednom klizosokaku put ukrstiti sa nekim bednim harijanom, i otkrićeš da je on genokradljivac, koji je došao da ti ukrade plazmu. Ili ćeš, možda, pokušati da probiješ unutrašnju koprenu Vilda i izgubićeš se..."
     "Ne verujem u sreću", rekoh ja.
     "Da, baš sam zaboravan, Malori mora ići za svojom sudbinom."
     "Zar ne misliš da je čudno i da nije slučajno što je tuljan izabrao baš moju akliu?"
     "Da", naruga mi se on, "tuljanova anima tražila je baš tvoju rupu u ledu, zato da bi mogao da slediš svoju sudbinu. Pa, kako se čovek oseća kad postane ubica?"
     Obrisao sam vodu s nosa. "Oseća se... prirodno." Uistinu, ja se jesam osećao prirodno, iako nisam hteo da mu priznam koliko strepim što sam zauzeo svoje mesto u prirodnom toku stvari.
     "Je li to istina?" upita on.
     Pokrio sam lice rukavicama, da zagrejem mišiće. Bilo mi je teško da govorim i reči su mi izlazile nerazgovetno iz usta. Nisam želeo da s njim razgovaram o svom strahu i zato rekoh: "Ti si tihist, je li?"
     "Misliš?"
     "To je vera starijih pilota, kako sam čuo."
     On protrlja slepoočnice. "Da. Piloti koji se pouzdaju u svoju sudbinu postaju nemarni i ne dožive starost."
     "Ali ti si se izlagao većim opasnostima od mene. Pripravnici su te zvali 'Soli srećković', kad sam ja bio u Resi."
     "Sve okolnosti koje sam stavljao na kocku bile su dobro proračunate."
     "Ali, ipak stavljene na kocku."
     Mislim da se na to nasmešio, ali već se bilo tako smrklo da nisam bio siguran. On stade da trupka čizmama po snegu, nastojeći da sačuva toplotu. "Jednoga dana i mene će poklopiti težina nesreće." On mi se opet naruga. "Tako mi je opisano."
     Bezglasno sam mrdao vilicama, pre nego što sam ga zapitao: "Znači, ti ne veruješ da čoveku može biti suđeno da bude srećan?"
     "Ne", odgovori on. "Ne u svakoj prilici."
     Onda zevnu, otrese sneg koji mu je vetar naneo na krzno i uđe u kolibu da prespava noć. Ja sam još neko vreme ostao da stojim napolju, posmatrajući ljubičasto-crne planine Alisalije, koje su se ocrtavale na sjajnom obzorju.
     Meni je bila dodeljena sudbina da ubijem velikog, plemenitog tuljana.
     Vetar mi se konačno podvuče pod krzno i ja stadoh da drhtim. Zavukao sam se u kolibicu i klonuo pored Barda, koji je bučno hrkao. Dugo sam ostao da ležim, ukrućen i budan, pre nego što me je toplota vlastitog tela ispod krzna uspavala i ja zaspah. Ali nisam tvrdo spavao. Tu noć proveo sam prevrćući se i znojeći se, sanjajući bez kraja. Jednog od tih snova se dobro sećam: sanjao sam da sam ubio velikog tuljana; sanjao sam da su tuljanovi sinovi i kćeri, ne želeći da ostanu sami, poskakali na naša koplja, da bi se mogli pridružiti ocu s one druge strane dana.
     Sledećeg jutra ulovili smo i ubili devet tuljana, i Soli je rekao da smo imali mnogo sreće.









11. STARAC IZ PEĆINE
     Živeti? To mogu naše sluge obaviti umesto nas.

     Iz Aksela, od Vilijera de Lil Adama, pripovedača iz Veka Mašina

     Devaki kažu da je vatropad najlepši prizor na svetu. To je zid od svetlosti, stvoren ekscitacijom i pražnjenjem atoma kiseonika visoko u atmosferi. (Devaki to, naravno, ne znaju. Oni veruju da je ta bleda, avetinjska vatra naseljena duhovima njihovih predaka. Ponekad upute zvižduk toj hladnoj svetlosti, nadajući se da će ih privući sebi.) U određenim noćima duboke zime vatropad visi na severnom nebu nalik na svetleću zavesu, zelene i ružičaste boje. Ima neku nežnu, gotovo natprirodnu lepotu. Ali postoji lepota i lepota. Devaki imaju dve reči za lepotu: shona, koju upotrebljavaju kad žele da opišu zalazak sunca i planine i drveće sveže od snega, i halla, što znači nešto sasvim drugo. U suštini stvar - ili događaj - je halla kad je u skladu sa prirodom, preciznije rečenio, kada 'sagledava težnje Duše sveta'. Tako je, recimo, halla da Devaki ne ubijaju bolesne mamute, kao što je halla da čovek umre kad mu je vreme. Gotovo sve može biti halla. Koplje, ako je dobro izbalansirano i lepo napravljeno, takođe je halla. Devaki tu reč upotrebljavaju za mnoge stvari za koje na prvi pogled ne biste pomislili da su u bilo kom pogledu lepe. Budući da su ljudska bića, Devaki često brkaju težnje Duše sveta sa vlastitim željama. Iako je rasporeni leš tuljana valjda nešto najružnije što se može videti, čuo sam Jurija kako ga proglašava za halla. Zar jedan jedini tuljan ne hrani celu porodicu Manvelina puna tri dana? A zar nije težnja Duše sveta da se Devaki dobro hrane i da napreduju? Zato je tuljan sa prosutim crevima halla, a deset takvih tuljana naslaganih na saonice lovaca koji se vraćaju kući su hallahalla, jer za jednog Devakija nema na svetu lepšeg prizora od svežeg mesa. Te noći, posle našeg srećnog lova, istovarili smo saonice blizu vatre na ulazu, i pećina je istog trenutka opustela jer su se žene, muškarci i deca sjatili oko nas, dodirujući tuljane i vičući: "Losna halla! Li pela Nunki losna-nu hallahalla!" Samo jedna stara žena među njima, po imenu Lorelaj, slučajno je primetila vatropad koji je treperio na severu. Loshisha shona", kazala je, gledajući u svetlost koja je te večeri bila nalik na svetlucavu, sjajno crvenu haljinu. "Lo morisha wi shona gelstei."
     Dok smo komadali prekrasne tuljane, Juri mi priđe i reče: "Moram naći nekog da prinese meso na žrtvu Starcu iz Pećine."
     Bacio sam pogled u dubinu pećine, na obešenu gromadu okamenjene lave koja se jedva videla u mraku. Zbunio sam se, jer sam mislio da Devaki ne prinose žrtve idolima ili kamenu kome je priroda slučajno dala oblik starog čoveka. "Ne razumem", rekoh.
     On krvavim prstima protrlja čelo. "Ima jedan Devaki koji živi sam samcit u jednom ogranku pećine. On ti je deda gotovo-stric, i moram da te pitam, pošto si ti ubio prvog tuljana i imaš pravo na tu čast, hoćeš li ti to učiniti?"
     "Zašto živi sam?"
     "Živi sam", odgovori Juri, "zato što je još davno izvršio veliki zločin, i niko neće da živi s njim. On je drugi 'Starac iz Pećine'."
     "Je li ubio nekog?" upitah ja.
     "Ne, još gore od toga. Ostao je da živi, iako je trebalo da umre. Kad mu je došlo vreme da krene na veliki put, oca mu je ispunio vukanski duh i on ga je spasao od smrti u ledu. Zar ne postoji izreka da mnogi nastoje da umru prekasno, a malo njih prerano? Imamo obavezu, zar ne, da umremo kad nam je vreme? Eto, taj čovek nije umro kad mu je bilo vreme. Rodio se marusika bez nogu, i kad je babica htela da ga uguši, njegov otac ju je istukao i ukrao sina, vrativši mu život."
     Jurijeva priča mi se učinila veoma poznatom. Pokušao sam da se u mislima odvojim od vike tih veselih ljudi koji su se praćakali po snegu i gurali se oko mesa, te ga upitah: "Kako se zove taj čovek?"
     On, međutim, pokri oči rukom, izbrazdanom ožiljicima, i reče: "Zove se Šanidar, sin Goševana. Goševana, koji je ubio mog dedu, Loknija, zato što je pokušao da spreči taj zločin. Goševan je došao da živi s Devakijima, ali kad mu se sin rodio bez nogu, ukrao je Šanidara i pobegao preko leda na istok u Nepostojeći grad, gde su mu ljudi-utvare napravili noge. I kad je Šanidar porastao i postao čovek, vratio nam se i rekao: 'Ja sam Šanidar, i došao sam da živim sa svojim plemenom.' Ali svi smo znali da je živ zato što je zakasnio da umre i zato mu je moj otac, Nuri, rekao da može ostatak života provesti u prostoriji u ogranku pećine."
     Ušli smo u pećinu i on mi pokaza dugačku, mračnu pukotinu u njenom zidu, iza koliba porodice Šaralina. Pretpostavio sam da je to jedan bočni otvor koji vodi u Šanidarovu prostoriju. Žmirnuo je onim jednim okom i rekao: "On je sada starac koji ne može više da lovi meso. I ko da mu zameri? Malo je poremetio umom zbog tog pakla žive smrti, taj jadni, usamljeni čovek po imenu Šanidar."
     Klimnuo sam glavom kao da sve razumem.
     "Moramo nositi meso Šanidaru, zato da ne napravi dvostruki zločin i umre pre vremena. "
     Potvrdno sam klimnuo glavom.
     "Šanidar će veoma želeti da čuje tvoju priču o putovanju preko južnog leda, jer je i sam prešao taj dugi put."
     Klimnuo sam glavom, veoma polako, i upitao: "Zar nema nikog drugog da mu odnese meso?" Nisam želeo da se sastanem s tim starcem koji je upoznao radionice sekača - i druge stvari - u Nikadiji.
     Juri uzdahnu. "Ta čast obično pripadne Čoklu. Ali večeras moram tebe da pitam: hoćeš li odneti Šanidaru njegov deo ovog prekrasnog mesa?"
     Pokušao sam da kroz bočni otvor pećine vidim Šanidarovu prostoriju, ali video sam samo mrak. "Da", rekoh. "Ja ću Šanidaru odneti meso."
     Skupio sam nekoliko čereka i zamotao ih u kožu. Provukao sam se kroz bočni otvor u zidu pećine i stao da se penjem, spotičući se o krupno kamenje koje je štrčalo iz strmog, crnog tla. Zidovi su bili hladni i zbijeni uz mene. Udario sam glavom o jedan oštri kamen i opsovao. Ispred i iznad mene vio se slabački žuti sjaj, kao prozor u daljini osvetljen hladnoognjem. Negde ja kapala voda; plip-plop bilo je veoma glasno i veoma blizu mene. Osetio sam miris mokrog kamena i neki gadni, sladunjavi smrad od kojeg mi je grlo počelo da se grči i steže, kao da ću da povratim. O kamene zidove koji su me okružavali odbijalo se ječanje, koje je nekada bilo puno ironije i tuge, sažaljenja i bola. Povremeno bi to ječanje prešlo u prodorno arlaukanje, pa bi se opet utišalo u neku vrstu pevuckavog krkljanja. Penjući se, primicao sam se sve više toj žalosnoj, poluludoj kuknjavi, strepeći od onog što ću zateći. Čudio sam se da je taj čuveni Šanidar još živ. Mora da je star, pomislio sam, veoma star.
     Ali šta može mladić znati o starosti? Kako da razume bolove i strepnje, nostalgično osvrtanje na mladalačke dane? Iako sam poznavao mnoge starce - Soli i Vremečuvar mi odmah padaju na pamet - njihova starost bila je izmenjena veštinama civilizacije; bili su stare duše vraćene u mlado, snažno telo, ljudi koji gotovo nisu ni iskusili oronulost i bespomoćnost. A ja sam, takođe, bio civilizovan čovek - o polaganom umiranju drhtavih udova i tkiva izjedenog metastazama, o nenadanim gubicima pamćenja nisam želeo da znam.
     Nikada ranije nisam video istinski starog čoveka.
     Sedeo je prekrštenih nogu u sredini kamene odaje, tako male da bi dva čoveka teško mogla da se ispruže u njoj, jedan dodirujući nožnim prstima glavu drugoga. Pred njim je gorela vatrica od granja, iz koje su se oblaci dima izvijali naviše, ka jednoj pukotini u visokoj tavanici. Jasno sam mogao da ga vidim, kako greje slabačke, koštunjave ruke na vatri, motreći moj dolazak. "Malori Ubica tuljana", reče on. Ljubazno mi se nasmešio bezubim ustima. "Ni luria, ni luria. Ja sam Šanidar."
     "Ni luria", rekoh ja i bacih meso na jednu kamenu ploču, pored vatre. "Odkud znaš kako se zovem?"
     "Čoklo, moj mali gotovo-praunuk često mi dolazi u posetu, znaš. Juče ujutru, uoči lova, rekao mi je da su neki ljudi došli preko leda. Takvu mi je priču ispričao. Naravno, on voli da sluša priče o Nepostojećem gradu, iako mi nikad ne veruje kad mu kažem da ljudi-utvare imaju brodove koji plove među zvezdama. Ko bi mogao tako nešto da poveruje, hmmmm? Ipak, istina je. Video sam ih vlastitim očima."
     On pažljivo dodirnu slepoočnice i opet se nasmeši. Koža oko očiju mu je bila nerastegljiva i otežala, padajući mu tako duboko na kapke da je izgledao pospano. Same oči su mu bile neke neodređene plavičaste boje, i prevučene mlečnom mrenom katarakte - mislio sam da ni u kom slučaju nije mogao s tim očima da se divi srebrnastim obrisima brodova koji se kreću brzinom svetlosti, iako su možda još opažale promenu svetla i tame. Bio je to star, star čovek, čija se olabavljena donja vilica sretala s gornjom bez i jednog zuba da se postavi između njih. Posledica te nakaznosti bila je određeno skraćenje lica, tako da mu je brada gotovo dodirivala nos. Ružno je izgledao. Koža na obrazima, primetio sam, visila mu je sa kostiju lica u labavim belim naborima; koža mu je bila tanka i nežna i mestimično pokrivena mrežicom popucalih kapilara. Osećao sam se neprijatno kad ga gledam, ali njegova neverovatna ružnoća nagonila me je da ga netremice posmatram.
     Odmah je video - ako je 'video' prava reč za to - otkrio moj užas i opčinjenost, i rekao: "Ljudi-utvare iz Nepostojećeg grada zarobljavaju svoj duh u mlado telo, znaš, i zato su njihove anime veoma stare kad krenu na putovanje na onu drugu stranu dana. Jesi li mi doneo meso? Oprosti: prestario sam, znaš. Kažu da postoji pusto ostrvo s one strane, na kome duhovi zavijaju od besa, jer su suviše stari - stari, stari, stari, stari - prevarom su izgubili svoje prosvetljenje. Tuljanovo meso, je li? Neće biti iskupljeni od vremena, naravno, ti to znaš - čuj, moram često da se prekidam u govoru jer se bojim da ću zaboraviti nešto važno ako to ne budem činio - neće biti iskupljeni i zato lutaju po tom beživotnom ostrvu zarobljeni u večnom tada-trenutku. Šteta - to je pravi pakao. Moramo ostariti i moramo umreti kad nam dođe vreme. To je ključ svega, zar nisi znao?" Zatim nastavi: "Meso tuljana je puno života, hmmm? Hoćeš li biti ljubazan da mi odsečeš parčence sala?"
     Učinio sam mu po volji, i on strpa kockicu sala u usta. Nije mi se dopalo što tako često pominje Nepostojeći grad, i zato sam ponovio skeptičnu (i čeznutljivu) izreku Devakija: "Sanjao sam da ljudi-utvare žive u gradu pod srebrnom maglom praskozorja, nestvarnom, nestvarnom. Imao sam priviđenje u snu, i kad sam se probudio grad je nestao, nestvaran, nestvaran."
     Pojeo je još jedan komad sala dok je netremice gledao u mom pravcu svojim očima prevučenim belom mrenom. "Dobro je", reče. "Hoćeš li sada da mi odsečeš malo mesa? Seci male komadiće, znaš, moram da ih gutam cele. Dobro je ovo meso - jesi li znao da meso u Nepostojećem gradu raste u buradima? Video sam svojim očima. Ali to meso ima bolji ukus - pazi, znaš, seci mi još manje komadiće, inače ću se zadaviti." Prsnuo je u smeh i dodao: "A to bi bio veoma nedostojanstven odlazak, znaš, gušeći se, grla ispunjenog tuljanovim mesom. Naravno, neki će ti već reći da je trebalo još odavno da odem, kad sam se rodio bez nogu. Ali moj otac je imao san, i odveo me je u Nepostojeći grad koji sam video vlastitim očima. Moj otac, koga sam voleo, imao je san."
     Dok je nastavljao da trabunja o snu svog oca da pobegne od košmara civilizacije, ja sam sekao sićušne komadiće mesa i razgledao kamenu ćeliju. Iznenadilo me je što su ispucani i neravni zidovi bili prekriveni slikama. Nisam mogao da pogodim kako je uspeo da nabavi jarkocrvene, ružičaste i zelene boje za svoje slike. Duž jednog zida tekli su talasi srebrne crvene i purpurne boje, slivajući se u sjajni, šareni splet. Imao sam utisak da je pokušao da naslika svoj Nepostojeći grad. Bilo je prekrasno, iako nevešto naslikano. Slike na drugom zidu bile su potpuno drukčije; tu su tekle oker, tamnozelena i žutomrka boja. Osvetljenje je bilo slabo, ali video sam da je Šanidar svuda nabacao crvene mrlje: nasumice, kako je izgledalo. Mogle su predstavljati bilo šta: oči grabljivca koji viri iza šarene biljne zavese, ili zvezde crvene džinove, koje su se, sve više se šireći, pretvorile u novu - ili kapi krvi. Te mrlje - u stvari, cela ta zidna slikarija - delovale su uznemirujuće. Mora da je znao gde gledam, jer je rekao: "Vidiš moje lepote? Vidiš? Vidiš?"
     Video sam da taj starac nije ni potpuno civilizovan ni divljak. Pomislih da su njegove slike ogledala za užase primitivnog sveta i (za njega) čudesa civilizacije. Tu, u mračnoj pukotini u zemlji, živeo je odvojen od drugih ljudi, parija i beskućnik. (Njegovu smrdljivu pećinsku odaju, pokrivena krznima natopljenim mokraćom i uredno složenim kupastim gomilicama đubreta nisam mogao smatrati kućom.) Sažaljevao sam ga, ali kroz razgovor je postalo jasno da on sam sebe ne žali. "Kako volim ukus tuljanovog mesa!" uzviknuo je. "Bio je još bolji, znaš, kad sam imao zube da iscedim sokove, ali još je veoma dobar. Malori Ubica tuljana - kažu da je nunki tvoj doffel i da si ga ubio, je li to istina?"
     "Juri veruje da je tuljan moj doffel."
     "Mudar je on čovek, kažu."
     "Moj deda mi je rekao da je ayeye, kobac, moj doffel."
     "A ko je bio tvoj deda?"
     Nabrojao sam mu svoj lažni rodoslov, i on mi se poveri: "Kad sam bio mali nisam imao dedu da mi kaže mog dvojnika. Zato sam morao da ga otkrijem. Hoćeš li da mi odsečeš još malo mesa, hmmm? Seci male komade, znaš. Tako ćeš osloboditi više soka. Ah, kako je ovo dobro! Kakav ukus - volim ukus nunkija, ko ga ne voli?"
     "Hoćeš li još malo sala?"
     "Kad sam bio mladić, prešao sam led na jugu koji vodi od Nepostojećeg grada - da, salo ima dobar ukus, hmmm? - prešao sam led. Zašto se sećam svake pukotine u glečeru i svake snežne oluje s tog putovanja, a ne mogu da zapamtim kad se mali Čoklo rodio, što se dogodilo tek pre trinaest zima? Ili dvanaest? Ali sećam se svog doffela." Razvukao je usta i pun očekivanja pogledao u mene.
     "Pa, dobro, koji je tvoj doffel?"
     Isekao sam mu šaku kockica od mesa i dao mu je. On je meso premetao po ustima i progutao ga. "Kako sam ja lepo živeo. Ništa se ne može uporediti s ukusom tuljanovog mesa, je li? Živeo sam sam i odvojen od svih, ali proživeo sam bogat, ispunjen život, bogatiji od sviju. Čovek ponekad mora da živi odvojen od braće, izvan porodične pećine. Tada je to težak život, znaš, ali bogat i prekrasan, jer živeti odvojen od ostalih je kao da si planina među brdima, kao bog među ljudima. A tek te lepote! Na vrhu planine caruju usamljenost i strah, ali ima i neviđene lepote. Sunovrat je užasan, ali pogled, oh, kako je pogled s te planine predivan! No, i ti to znaš, zašto onda slušaš starca? Zato što si dobrodušan - zvaću te Malori Dobrodušni. Biće to naša tajna, znaš. A sada, hoćeš li da mi odsečeš još malo tog ukusnog tuljanovog mesa? Ukusno je, zar ne, to meso nunkija, koji je i moj doffel. Juri ti nije rekao? Kad sam bio mlađi, jednom sam ubio tuljana, tek da vidim da li mogu. Juri je mislio da ću se uplašiti, ali ja sam ga ipak ubio."
     Sekao sam mu kriščice mesa, sve vreme se pitajući kako da uteknem iz njegove pećinske odaje a da ga ne uvredim. Nisam hteo da priznam da je tuljan moj dvojnik. Mrzeo sam pomisao da između mene i starca može postojati ma kakva veza. Nisam želeo da zajedno s njim nosim sramotu da sam ubio našeg zajedničkog doffela, niti sam priželjkivao neku usamljeničku srodnost s čovekom koji mora da živi odvojeno od drugih ljudi. Ono što sam želeo bilo je, u dve reči, da otkrijem tajnu života da bih svoj mogao potpunije proživeti u društvu ostalih muškaraca i žena.
     Starac iz Pećine je jeo kao da čeka moj odgovor. Srkao je, uvlačeći meso u svoja bezuba usta i gutao ga, ne žvaćući. Pojeo je toliko mesa da sam mislio da će mu se starački, upali trbuh rasprsnuti. Dok sam ga posmatrao, koža mu dobi neko ružno, tamno bledilo, kao da ga truje vlastita žuč. Zakašljao se. U stomaku mu je krčalo i prdnuo je tako gromovito da bi čak i Barda zadivio. "Previše je bilo, znaš. Oh, taj bol, reže mi kroz creva kao nož." Sagnuo se napred, na ruke i kolena, dahćući, pokušavajući da ustane. "Čovek ne sme jesti meso kao pas", reče on i dodade: "Pomozi mi."
     Pomogao sam mu da stane na noge. Grozio sam se da ga dodirnem; grozio sam se njegovih tanušnih i slabačkih kostiju, nalik na ptičje, sramotnog dodira grbe između njegovih ramena, gde je kičma naprsla i povila se od starosti. Otvorio je usta da mi zahvali, i nisam mogao da odvratim sebe da mu ne pogledam u usnu duplju. Bila je užasavajuća. Jezik mu je bio obložen i zadebljao, a desni su mu krvarile, prekrivene ranicama. Zadah koji je odatle dopirao nije bio nalik ni na šta što sam ranije omirisao. Othramao je u ugao pećinske odaje, gde se pažljivo ispovraćao na jednu gomilicu izmeta. Kad se vratio vatri, koža mu je izgledala bela, gotovo providna, kao lednik. Uzeo je moju ruku u svoje hladne, uvele šake. "Nunkijevo meso je ukusno, ali je žilavo, znaš? Oh, mislim da se smešiš zato što još imaš sve zube na broju. Jaki su, je li, hmmmm? Hoćeš li biti dobar da mi svojim snažnim zubima sažvaćeš meso?"
     Nisam hteo da mu žvaćem meso. Bio sam pretovaren mesom; na pomisao da ću morati da žvaćem još mesa, pozlilo mi je.
     "Čoklo mi ponekad žvaće meso, znaš. Divan dečko."
     Nisam mogao da podnesem pomisao da ću ga gledati kako stavlja smotuljak mesa, još vlažan od moje pljuvačke, u usta. "Ne mogu", rekoh.
     "Molim te, Malori, gladan sam."
     Opsovao sam u sebi i odgrizao komadić mesa. Dobro sam ga sažvakao. Kad sam ispljunuo u ruku mrko-crvenu masu, on reče: "Znaš, ja sam žvakao meso svom ocu, kad je ostario." Pokupio je svojom šakom sadržaj iz moje i progutao ga. "Ukusno je, veoma ukusno. Ali ne moraš toliko da ga sažvaćeš. Isteraćeš sve sokove ako ne žvaćeš veoma pažljivo, a meso je najbolje kad je sočno, hmmm?"
     Pružio je ruku, opipavajući meso koje sam mu bio doneo, meseći prstima kroz tuljanovo salo. Masnim prstima je pažljivo istrljao lice i vratio se daljim istraživanjima. "Šta je ovo?" viknu on. "Tu, ispod rebara - kao da je džigerica!"
     "Jeste, doneo sam ti malo džigerice", rekoh ja. "Mislio sam da će ti se možda dopasti."
     "Ali ja ne smem jesti džigericu, zar nisi znao?"
     "Je li suviše hranljiva?"
     "Jeste hranljiva, i zato ne smem da je jedem. Juri kaže džigericu treba čuvati za lovce i trudnice. I ponekad, decu. Njima je ta hranljivost potrebnija nego meni, znaš."
     "Ovo je samo parčence džigerice", rekoh ja. "Zar bi ti Juri zabranio i da je okusiš?"
     "Čuj, on bi mi zabranio da je komad malo veći, naravno. Pre nego što si došao, ja sam dvanaest dana jeo tek nešto malo. Kad su vremena teška, znaš... Eto, ja sam star, a deca moraju jesti, hmmm?"
     Znao sam za taj surovi običaj Alaloija i rekoh, veoma nepromišljeno: "Deca moraju jesti, tako je, ali zlo je ako porodica ostavi čoveka da gladuje."
     U stvari, nisam baš mislio da je zlo da starci umiru da bi mladi mogli da prežive. Ali da Alaloji žive toliko blizu života - i smrti - to je, prema mom mišljenju, bilo na neki način zlo.
     "Zlo, hmmm... hoćeš li da mi odsečeš komadić džigerice, molim te?" Dugo je zurio u vatru, povlačeći rukom omlitavelu kožu na svojoj guši. Narandžasti odsjaji su mu poigravali po namašćenom licu. S tim smežuranim vratom i bezubim, napućenim ustima koja su se otvarala i zatvarala u očekivanju poslastice, izgledao je kao neka ptica iz pakla, osvetljena vatrom. "Šta je zlo, hmmm? Šta je dobro? Da li ti to znaš?"
     Okrenuo se i stao da pretura po gomili polutrulih otpadaka i kostiju. Zamumlao je, okrenuo se meni, i podigao komad neke utrobe. "Ovo je želudac ayeye, kopca koji leti tamo gore - da li znaš da me Juri mrzi zato što sam jednom oslobodio mladog kopca iz jedne od njegovih zamki? Kobac leti iznad planine i ne valja ga jesti, ali Juri je hteo da ga ima za Lijamovo uvođenje u muškost, ne za jelo. Ali ja sam ipak oslobodio pticu, jer sam se sažalio na nju, znaš? Naravno, oslobodio bih je čak i da je Juri bio gladan i hteo da je pojede, jer ne valja da se jede - vidiš li ovaj želudac kopca koji mi je doneo Čoklo, koga su moji gladni saplemenici pojeli?"
     "Vidim", rekoh ja. "skloni ga, smrdi."
     On zabode svoj bledi, kvrgavi prst kroz donji otvor želuca. Kao da navlači rukavicu, povuče sjajni, nabrani mišić niz ruku, sve dok mu se prst ne pojavi na gornjem otvoru. Promrdao je tim prstom, i rekao: "Smrt je zlo, zar ne misliš? Znaš, mi smo crvi u stomaku Božjem, i zato smo u stanju da vidimo samo dva Božja svojstva, hmmm? Kao crv", i tu on opet stade da mrda prstom u ptičjem želucu, "jedan deo nas gleda naviše, kroz grlo i usta Boga napolje, u svetlost, i to nazivamo dobrim - jesi li znao da je Jurijev doffel kobac? - gledamo u svetlost života i zovemo zlo dobrim, dok naš drugi deo puza naniže, kroz creva Božja, dole, u mrak, đubre i zlo. Znaš, većina ljudi, budući da su zarobljeni u Božjem stomaku, sagledavaju samo ta dva svojstva, ali postoji ih mnogo više, koja prevazilaze našu moć razumevanja. Hoćeš li, molim te, da mi odsečeš još jednu kriščicu džigerice?"
     Odsekao sam mu komadić džigerice i rekao: "Trudi se da jedeš polako. Inače ćeš je opet izbaciti iz sebe, i to će biti zlo."
     "Hvala ti. Ovo je valjalo, hmmm? Dobro je za starca da jede meku tuljanovu džigericu, ali ne tako dobro za nunkija, hmmm? Da je nunki mogao da govori, možda bi rekao da je bilo zlo što je morao da ode na onu drugu stranu dana još mlad i pun života? Ali šta životinja zna? Šta čovek zna? Čuj, mali Čoklo voli da priča sa mnom - da ti otpevam pesmicu koju sam ga naučio? - priča mi ono što je video, znaš, i rekao mi je da Malori Ubica tuljana gleda svoju sestru, Katarinu, istim pogledom kojim i Lijam gleda na Katarinu. A to ne valja, kaže on, to je zlo, ali šta on zna o tome? Misli da zna šta je dobro a šta zlo, naravno, ali ja mu nisam rekao da neki ljudi, ljudi koji su odvojeni i borave visoko na vrhu planine, da ti ljudi mogu da zamisle kako je kad se iziđe iz trbuha i ugleda celo telo Božje. Ja sam ga gotovo ugledao, jednom ili dvaput. Moćan je, znaš, sa zlatnim kljunom i srebrnim krilima, razvučenim oko čitave vaseljene, a vrhovi im se dodiruju s one druge strane. Čuo sam njegov krik jednom ili dvaput dok sam bio mali, i zato ti mogu reći najdublju mudrost koju znam: Priroda Boga je iznad dobra i zla."
     Nasmešio sam se, seckajući meke, pihtijaste komadiće džigerice. Setio sam se da Alaloji veruju da je Bog ogroman kobac, koji može da proguta svet kao od šale, kao što polarni gnjurac proguta bobicu; veruju da su Bog i vaseljena jedno. Brzo sam žvakao i pljuvao u šaku purpurne komadiće džigerice. Zato što sam sumnjao da čovek ikada može spoznati pravu prirodu Boga, pa bio on kobac, ili svetlosna kugla, ili vrhunski sistem za opisivanje najsićušnijih struktura mnogostrukosti (kao što neki piloti veruju), zato što sam u mnogo toga sumnjao, rekoh: "Možda si tog kopca video u snoviđenju. Snovi mogu ponekad izgledati stvari. Ali većinom su lažni, zar ne?"
     On mi otrže džigericu iz ruke i proguta je. "Vi, ljudi s južnog leda imate čudne snove, hmmm? Lažne, takođe, kako vidim. Znaš, ti si dobar čovek, ali ponekad su ti reči oštre kao vetar. Reći ću ti najprostiju stvar koju znam, hmmm? Gladan čovek nije sigurniji u postojanje vrelog mesa, nego ja u Boga."
     Tako sam proveo najveći deo večeri, hraneći ga kao životinja svoje mladunče. Razgovarali smo o mnogo čemu, ali većinom smo - trebalo bi da kažem Šanidar je - govorili o dobru i zlu. Iznenadilo me je što tako slobodno razgovara sa mnom, ali Alaloji su filozofi po prirodi i vole da razgovaraju. Takođe, mislim da je bio svestan da mu je smrt blizu; mora da je očajnički žudeo za nekim društvom, makar i mojim. Zbunjivalo me je, takođe, što je izgledalo da mu se dopadam, jer on se meni nije dopadao. Sažaljevao sam ga, naročito kad je pružio ruku i uhvatio moju, rekavši: "Jedne noći, pre mnogo godina, sanjao sam da imam sina, ali nijedna žena Devakija ne bi se udala za čoveka koji nije umro na vreme, znaš, znaš? Sanjao sam jedne noći - čuj, nebeska svetla su oči Boga, koji nas posmatra. Svetla na ponoćnom nebu su zvezde, i na njima žive pravi ljudi pod zracima očinjeg svetla Božjeg, ali niko mi ne veruje kad mu to kažem. Da sam bio blagosloven sinom, podučio bih ga istini - čuj, hoću nešto da te pitam, hmm? Kad mi bude došlo vreme da krenem na put - očigledno, to vreme još nije došlo jer mi je džigerica lepo legla na stomak - kad dođe to vreme, baš pre nego što ja - čuj, nemoj kazati Juriju da si mi doneo tuljanovu džigericu, jer on će misliti da sam je oteo od usta majki, a kad bi to bila istina, to bi bilo zlo, hmmm? - kad dođe vreme da Bog proždere moje meso, hoćeš li me izneti iz pećine da mogu da sedim ispod noćnog neba? Hoću još jednom da osetim zvezdanu svetlost pre nego što krenem na veliki put."
     Obećao sam da ću mu ispuniti želju i on mi steže ruku. Zahvalio mi je što sam mu doneo dovoljno mesa, tako da će moći da legne i da se ne prevrće budan po postelji, misleći na svoju glad. Potapšao se po stomaku, smešeći se. Bilo mi je drago što sam obavio svoj odvratni zadatak, pa sam se i ja nasmešio. Smeškali smo se jedan drugome. Trebalo je da to bude lep trenutak, s nama obojicom nasmejanim, ali bio je to trenutak užasa. Iznenada me je obuzela neka neobjašnjiva panika. Zidovi pećine koji su se kupali u jarkim bojama, zapaljene cepanice koje su pucketale mrveći se u pepeo, miris na gnjilu krv i zadah iz usta, i Šanidarov isuviše srdačan smešak - svi ti opažaji ispuniše me dubokim strahom za vlastiti život. Sama beznadežnost života me je užasavala. Šanidar mi se smeškao s druge strane vatre, i izgledalo je kao da mu glava lebdi u moru narandžastih plamenova. Mogao sam da mu vidim samo glavu, ispijeno lice izbrazdano vremenom, kako mi se smeši kao što se ja sam smešim. Zurio sam u njegove oči, u sočiva zamagljena i pobelela od leda katarakte. Zurio sam kroz vlastite oči u oči slične mojima. Svi bi ljudi, shvatio sam, jednom dobili takve oči, kad bi predugo živeli. Bio sam uzdrman strahom, osećao sam u kostima potpunu izvesnost da je Šanidarovo nasmejano lice isto kao moje. Nikakva sila ni veština ne bi me sačuvale od te sudbine, ako se otkucaji mog unutrašnjeg sata jednom uspore kao što su se usporili njegovi. Sada sam bio mlad, ali uskoro ću, prema merilima svemirskog vremena, ostariti. Strah mi je bio toliko velik, da sam osećao strahovitu želju da viknem upomoć. Ne mogu pobeći, pomislih, i stomak mi se steže i stadoh da se znojim. Ma kakva bila veština sekača i ketika - oni mogu telo da vrate u mladost nekoliko puta, možda čak i mnogo puta, ali ničim ne mogu sprečiti promene u nečijem sebstvu i duši. Nema načina da ostanem mlad, nema načina da sprečim promene u sebi, tamo gde je važno. Sudbina mi je da se menjam, i to je svačija sudbina. Šanidar se smešio, nije imao zuba, i ja shvatih da je sav moj dotadašnji život bio lažan. Pogledao sam na masivne kamene zidove prekrivene bojama, stegao bolno koleno, i odjednom je sve, stene, krv i kosti, postalo krajnje nestvarno.
     Kao da može da mi čuje misli, on okrenu glavu u mom pravcu i iznenada prestade da se smeši. "Znaš, čak i dobri ljudi kao što si ti moraju jednom ostariti, hmmm? Eto, zato moramo preći na drugu stranu u pravo vreme. Inače večno nećemo imati mira."
     Govorio je o miru i prosvetljenju koje nas očekuje s one druge strane dana, i o svojoj ljubavi prema ljudima, koji su ga gotovo potpuno odbacili. Moram priznati da nisam mnogo obraćao pažnju na njega. Hteo sam da se trčeći vratim u glavnu pećinu, da nađem Solija i ostale, da im objasnim da je naša potraga za tajnom života glupa i besmislena. Nema tajne; samo uništavajuća vezanost za biće, i na kraju, kad dođe vreme da se više ne bude, ništavilo.
     Naglo sam ustao, gotovo ne obrativši pažnju na Starca iz Pećine, koji reče: "Jednu ti stvar moram reći pre nego što odeš, hmmm? Zaboravio sam da ti kažem, ali treba da znaš. Božja krila se dodiruju na suprotnoj strani vaseljene - jesam li ti to već rekao? - krila su mu srebrna i dodiruju se, ali oči su mu zatvorene, jer on spava. Čuj, jednog dana će se Bog probuditi i videti sebe kakav stvarno jeste. Kao da mu već čujem krik, lepetanje krila. Ali do tog vremena, dobro i zlo neće zaista postojati, zato što samo Bog može da vidi šta je uistinu dobro a šta nije. A evo, šta sam hteo da ti kažem: ljudi kao što smo ti i ja, dobri ljudi koji ubiju svog doffela, mi možemo da radimo sve što želimo, jer nama je sve dozvoljeno. Ali sve ima svoju cenu, hmmm?" Prevukao je drhtavim prstom preko desni u ustima, i ponovio: "Ta cena se mora platiti."
     Vratio sam se niz otvor u steni što sam brže mogao. Želeo sam da pronađem Katarinu, da je milujem po kosi, da je pitam šta je videla; želeo sam da je nateram da mi kaže kako će to biti kad ostarim. Dok sam hitao kroz mračni tunel, Starac iz Pećine poče da peva neku tužnu pesmu, ali ja sam se trudio da ga ne slušam.









12. MALA SMRT
     Kako je to neobično da se talasi prostorvremenskog kontinuuma talasaju tako da talasi upravljaju vlastitim talasanjem! Sabiranje i vezivanje energije trebalo bi da vodi većoj koncentraciji energije, a ne ka postepenom oticanju u vrelu smrt i vaseljenski mir! Kako je tajnovito to da svest vodi još većoj svesti i da život rađa još veći i složeniji život!

     Iz Rekvijema homo sapiensu, od Hortija Hostoha

     Kada sam se vratio u glavnu pećinu Devaki i moja 'porodica' gostili su se tuljanovim mesom. Zaokupljen, kao što sam bio, mislima o propadanju i smrti, nisam bio spreman za radovanje, radovanje sto dvadeset veselih ljudi koji su do mile volje jeli dobro meso. Bilo je to radovanje tela, proslavljanje ljubavi i života bez predaha i odmora. Svi, čak i odojčad i mala deca, gušili su se pečenim tuljanovim odrescima i salom. (U početku, naravno, mnogi su bili tako nestrpljivi od gladi, da su jeli sirovo meso.) Pećina je oživela i ispunila se mirisom pečene gušterače i veselim čavrljanjem dece dok su lizala duguljaste komadiće džigerice na žaru, prethodno zamočene u rastopljenu mast. Juri i ostali članovi porodice Manvelina sa zadovoljstvom su podelili meso sa Jelenalinama i Reinalinama. Njihovi su se lovci praznih saonica vratili nešto ranije iz lova na rundavce, ali Juri ih je sve pozvao na gozbu, jer je znao da će se već u sledećem lovu sreća možda okrenuti. Čak i Šarailine, koji su imali najniži položaj među porodicama zbog jednog nesvarljivog nesrećnog događaja od pre više godina, čak su i poniženi Šarailine uzeli učešća u bogatoj gozbi. Tlo u pećini oko svih koliba bilo je prekriveno polomljenim kostima; naduvena, trbušasta tela onih koji su se prejeli (gotovo svih) bila su opružena oko vatri. Na sve strane su se čuli groktaji, uzdasi i podrigivanje. Na moje zaprepašćenje, mnogi Devaki pričali su razvratne viceve i otvoreno se dodirivali. Lutajući kroz pećinu ugledah jednu ženu Jelenalina, već stasalu za udaju - mislim da se zvala Paulina - kako se kikoće i šapće nešto na uvo malom Čoklu. Počeli su da se maze i uskoro nestali u jednoj od koliba Jelenalina. Svuda unaokolo, oko zapaljenih naftnih škriljaca, u mekom, treperavom svetlu, kao da su se svi muškarci i žene skupljali u parove, dodirujući se, i nestajali po mračnijim udubljenjima pećine. Zatekao sam Barda kako obema rukama grli dve ljupke devojke Senvelina, sedeći između njih i pevajući. Prišao sam kolibama punim strastvenog dahtanja, a on mi namignu i zaurla: "Dve nisu previše za jednog, ali su premalo za dvojicu muškarčina kao mi! Ali kad se Bardo zadovolji, Bardo je voljan da podeli!" I dodade: "Gde si bio? Bled si kao ptičji izbljuvak."
     "Gde je Katarina?" upitah ga.
     "Ne misli na Katarinu", odvrati on, povlačeći bradu. "Šta te je briga gde je?"
     Mislio sam da nije pravo vreme da mu kažem da smo Katarina i ja ljubavnici, iako sam iz pogleda njegovih lukavih smeđih očiju pročitao da je najverovatnije naslutio šta je po sredi još pre nego što smo otišli iz Nikadije.
     "Jesi li je video?" upitah.
     On obliza usne, praveći se da me nije čuo. Riškao je mazno nosom po vratu mlađu devojku, onu sa malim nosom i prekrasnim, zvonkim smehom. "Ime joj je Nađa, kći Jense", reče on. "Radoznala je, kaže, da vidi da li je koplje Malorija Ubice tuljana dovoljno dugo i pravo da probuši njenu akliu."
     Nađa se ponovo zakikota, i kao da se razočarala kad sam zavrteo glavom. "Moram da pronađem Katarinu", rekoh.
     "Ah, ne valja." On se otrese devojaka, ustade i odvede me u stranu. "Šta ti je?"
     Zaustio sam da mu ispričam svoju posetu Šanidaru, ali samo sam se ugrizao za usnu. Sve što sam mogao da nateram sebe da kažem bilo je: "Ova ekspedicija, potraga... sve, sve je besmisleno."
     "Dabome. I baš zato treba da uživaš dok možeš. Život je dosadan i besmislen, ali kad eksplodiraš u ženi, tvoja dosada za trenutak nestaje i - da li ti dosađujem? - i osećaš kao da ćeš umreti od uživanja, ili ma čega drugog, i baš te briga za sve. Kad umireš malom smrću i ona vrisne i zarije ti nokte u leđa, jer i ona umire - eto, ima li nečeg boljeg u životu?"
     Pokušao sam da mu objasnim da je problem daleko složeniji nego što on misli. Ali on je samo stajao, stežući me za rame i vrteći glavom. "A kako sam se samo trudio da te obrazujem!" reče on. "Sve uzalud, sve uzalud!" Spustivši glas, on dodade: "Ali hvala ti, malecki, što si me doveo na ovo prosvećeno mesto."
     Kad sam ga upozorio da je opasno tucati mlade, zrele žene, on se zamišljeno povuče za bradu. Oduvek je strepeo da ne napravi neko dete. Bio je to čudan, iracionalan strah: gotovo je uspeo da ubedi samoga sebe da će, ako mu seme ikad oplodi neku ženu, time ispuniti svoju životnu dužnost i početi da stari i da se bliži smrti. "Šteta", reče on, "što ne mogu da obučim svoju spermu da umre istog časa kad mi napusti telo. Ali ako ja... ah, hoću da kažem, ako neka od ovih kosmatih žena zaista ostane trudna, ko će moći da pogodi ko je otac?"
     Uzdahnuo je i, oblizujući brkove, vratio se devojkama. Kod ljudi kao što je Bardo, bojim se, požuda će uvek nadvladati strah.
     Krenuo sam kroz pećinu, tražeći pogledom Katarinu, ali je nisam našao. Niko nije umeo da mi kaže gde je. Vratio sam se u našu kolibu i za dlaku izbegao da iznenadim Solija i Justinu usred ljubavne igre. Nečujno sam othramao u pravcu koliba Manvelina. Video sam svoju majku i Analu kako sede zajedno. Strugale su kože tuljana, razgovarajući i smejući se. Čuo sam kako Anala brblja o muškosti svoga sina Lijama. Biće dobar muž svakoj mladici, rekla je. Setio sam se da prilikom svojih lutanja po mraku nisam video ni Lijama. Iz meke, okrugle, osvetljene kolibe iza njihovih leđa, dopiralo je ritmičko dahtanje i iznenadni, intimni krici. Zaškrgutao sam zubima i naslonio se na hladni zid pećine, pitajući se zašto te zarazne, opšte strasti nije bilo u Rajnerovim sećanjima.
     Ono što se događalo te noći i sledeća dva dana nisu bile orgije u pravom smislu reči. Koliko mogu da tvrdim, Devaki su svoj seks obavljali po dvoje i što je moguće skrivenije. Izuzev jednog slučaja (o Bardovim brukama i avanturama uskoro ću pričati malo opširnije), nije bilo grupnog seksa sa tri ili više učesnika, nikakvog voajerizma, nikakvih pijanačkih perverzija. Devaki, izgledalo je, nisu mnogo znali o bludnim izopačenostima civilizacije. Ali zato su bili dobro upoznati sa promiskuitetom, ili moram reći, upražnjavali su vatreno sparivanje koje je bilo slobodno i divlje, u okvirima krutog sistema pravila i tabua. (Nijedan muškarac ili žena, na primer, nisu smeli da legnu sa bračnim drugom neke druge osobe, a polno opštenje između članova porodice bila je krajnja gnusoba.) Mladi i nevenčani su 'zajednički učestvovali u vulkanskoj eksploziji', često i menjajući partnere. Naročito kad bi se najeli velikih količina mesa i krv im uzavrela i zgusnula se, tragali su jedni za drugima u mraku i žestoko se sparivali i ždrali, i opet tražili nekog drugog s kim će podeliti svoj oganj. To su činili, rekao mi je Juri, zato što je eros bio poklon Devakija bogu Kveitkelu i treba ga upražnjavati s voljom i strasno, sve dok utrobe žena (ili devojčica koje su tako postajale žene) ne budu ispunjene novim životom.
     "Nemoj predugo čekati da ti se koplje digne", upozorio me je oko ponoći, kad me je zatekao kako sedim zajedno s psima kod vatri na ulazu. "Uskoro će aklie mladih žena biti iscrpljene, i ti ćeš propustiti da se proveseliš." Bacio je malo drva na vatru, uzdahnuvši kad je počela da pucketa i da se rasplamsava. "Možda razmišljaš o tome kako ti je bilo teško da ubiješ svoga doffela, i ko da ti zameri? Ali nije dobro za čoveka da mnogo razmišlja." Ogromnim prstom se kucnuo po čelu iznad prazne očne duplje i prekorio me: "Mislim da si previše rasejan, prepun unutrašnjih glasova. Moraš utišati oluju reči u glavi, a ima li za to boljeg načina nego izgubiti se u ženi? Zar nisi primetio kako te gledaju cure Šarailina, Mentina i Lilit?"
     Zaista, ima li boljeg načina! Kako sam zavideo Juriju na njegovoj čistoti i naivnosti! Nije znao ništa o zarazama i bolestima koje su uništile mnoge Civilizovane svetove. Nije imao pojma o genokradljivcima, koji prave genotoksine da čoveku ukradu njegovo sebstvo i dušu. Očajnički sam želeo da se izgubim u ženi, da se izgubim u nečemu, bilo čemu što će nadjačati Šanidarov drhtavi starački glas, ugasiti njegovu sliku koja je gorela u meni. Ali ja sam bio civilizovan čovek, uprkos svom primitivnom telu. Grozio sam se prisnog dodira s tim neopranim, vašljivim ženama. Kako da to objasnim Juriju? Kako da objasnim da se ja, koji tražim tajnu života, bojim života?
     Međutim, postojala je jedna žena u porodici Jelenalina, koja kao da se razlikovala od drugih. Zvala se Kamalija, i bila je prekrasna. Kosa joj je izgledala manje natopljena mašću nego kosa njenih rođaka i gotovo-sestara; zubi su joj bili beli i ne mnogo iskrzani. Pošto se Juri povukao u postelju s Analom, ona je sela pored mene, kraj vatre. Stidljivo mi se smeškala, pokrivajući rukom svoja ružičasta usta. Počela je da me vuče za krzno, i meni se njen teški smrad pričinio prijatnim, čak omamljujućim. Vatra mi je žarila lice, vazduh je bio ispunjen slatkastim dimom i Kamalijinim smehom. Odjednom sam osetio da sam umoran od traženja, umoran od razmišljanja, umoran od svega sem dodira Kamalijinih veštih ručica. Počeo sam nosom da joj riškam po vratu (Devaki ne upražnjavaju varvarski običaj ljubljenja, hvala Bogu!), i mi na kraju nađosmo jednu praznu kolibu da se u njoj polno spojimo. Do iscrpljenosti smo se tucali, zatim spavali, pa se probudili i još se malo tucali. Umro sam malom smrću. Osećao sam se divlje, pročišćeno i neranjivo. Tucao sam je još četiri puta tokom sledećeg dana, pokušavajući da izbegnem dosadu i strah od života. Tucao sam je, i bilo je dobro. Ali nije mi bilo dovoljno, pa sam potražio njenu mlađu sestru, Pilariu, i tucao sam i nju, i ona je kriknula i zarila mi nokte u leđa, i to je bilo veoma dobro, ali nedovoljno da me umiri. Ogladneo sam, pa sam pojeo malo mesa i obreo se u Arveovoj kolibi gde sam nežno ubedio Tasarlu da mi se poda. Kasnije, tog istog dana - nije me bilo briga koji je dan - tucao sam Mentinu, koja je pevuckala neku pesmicu dok mi je masirala grudi i klatila se gore-dole, jašući me, trljajući me i pevuckajući. Kad je Bardo saznao za moju privatnu potragu za zaboravom, proširio je glasine da sam i ja veliki lovac na žene i veoma vešt u baratanju svojim kopljem, koje je dugačko i debelo, iako ne baš toliko kao njegovo. (A čije bi i bilo?) Tucao sam žene čija sam imena zaboravio ili ih nikad nisam saznao. Svaka je bila prekrasna na svoj način, čak i razroka Mentina i Lilit, koja je mirisala na ribu i imala krive zube. Zaista sam mnogo uživao s njima, ali nije bilo dovoljno, nikako nije moglo da bude dovoljno da mi ućutka buku u glavi.
     Početkom treće noći tog bludničenja, u jednom od retkih trenutaka kad smo zaspali, Kamaliju i mene su probudili krici i urlanje koji su odzvanjali iz kolibe pored nas. Osluškivao sam dugotrajni, varvarski rondo dahtanja, kikotanja i podrigivanja, sramotnu simfoniju neobuzdanog i oduševljenog skičanja. "Deset!" viknuo je jedan glas i ja prepoznadoh Bardov basso profundo kako tutnji usred vodopada piskavog, devojčakog smeha. I malo kasnije: "Jedanaest!" i još kasnije: "Dvanaest i trinaest!" Čuo sam tihe uzdahe, nekoliko ženskih gasova. "Četrnaest!" viknuo je Bardo, i ja shvatih da on - glupak - broji svoje kopulacije. Kada je stigao do broja 'devetnaest', negde pred zoru, uplašio sam se da će preći na jezik civilizovanog sveta jer Alaloji, kao što sam već rekao, nemaju brojeva većih od dvadeset. (Bilo bi smešno, pomislio sam, da drekne hela, to jest 'mnogo', posle svake žene koju je tucao.) Kamalija i ja podelismo parče tuljanovog mesa dok smo čekali da objaše dvadesetu ženu. Ali on nikad nije viknuo broj dvadeset. Umesto toga, dugo je vladala tišina, koju je on razbio dreknuvši: "Pobogu, kakav je ovo trik? Koji otrov?" I dodao: "Neće da se spusti!" Pozvao me je po imenu, a u glasu mu se osećala panika i očajanje. Nasmešio sam se Kamaliji, brzo se obukao i prešao u Bardovu kolibu.
     "Malori", prošištao je on, "gledaj, neće da se spusti!"
     Bespomoćno je koračao gore-dole po sredini kolibe, potpuno nag. Na jednom od snežnih kreveta sedele su dve žene, polupokrivene krznima, i posmatrale ga. Držale su se za ruke, kikoćući se i pokazujući prstom na njegov ogromni, ukrućeni ud, koji mu je štrčao ispod okruglog trbuha kao grlić na čajniku. "Bardo wos Tuwalanka!" rekla je jedna žena, šireći ruke ispred sebe. "Tuwalanka!" (To je bila istina, Bardo je zaista imao 'koplje' kao u mamuta. Ud mu je bio tako ogroman da se, kad je bio mlađi, plašio da će krv koja pritiče radi erekcije početi da da mu se crpi čak od mozga, lišavajući ga kiseonika, i da će tako oštetiti taj najdragoceniji organ.)
     Rekao sam ženama da se obuku, i polako ih poslao napolje iz kolibe. "Šta nije u redu?" upitah ga.
     "Ne znam?" odgovori on. Uhvatio je ud i stao da ga vuče naniže. "Neće da omekša. Ah, ne znam... mora da je to neko trovanje, ovo mi se nikad nije dogodilo."
     "Biće da si se prenadražio."
     "Ne, ne, malecki."
     "Šest ili sedam žena u tri dana su ti potpuno drogirale telo adrenalinom i seksom." U stvari, i ja sam se osećo nezajažljivim i prepotentnim - a ko i ne bi, kad se samo ređaju mlade žene i svaka gori od želje da ti podigne koplje?
     "Jedanaest žena, ali uopšte ne mislim da je to posredi. Osećam kako hormoni ključaju u meni. To je otrov, pobogu!"
     Iz daljine sam ispitivački osmotrio njegov ud. Primetio sam nešto neobično. Mali, okrugli, raznobojni ožiljci na donjoj polovini njegovog 'mamutskog koplja' kao da nisu bili poređani nasumice. Neke crvene tačkice bile su upletene među zelene i plave, stvarajući poznatu sliku. Primakao sam se i čučnuo, piljeći u ružnu kožnu zakrpu tih iza glavića. Setio sam se stihova na jednom mrtvom jeziku iz Vremečuvarove knjige pesama, i splet znakova mi se odmah razjasnio. Crvene tačkice obrazovale su starojapanski piktogram za reč 'osveta'. Mehtar, taj lukavi poentilista, istetovirao je Bardov ud nečim za šta je očigledno verovao da će biti neodgonetljiva poruka. Tako znači, Mehtar je ipak zapamtio Barda. Lukavi sekač osvetio se Bardu što ga je sapleo na ledu onog dana kad smo upoznali Solija u baru za majstore pilote. Najverovatnije je u Bardovo telo usadio tempirane hormone, koji će izazvati stalnu erekciju. To što je uradio bilo je svirepo, gadna šala. Bilo je svirepo i podmuklo, i žalosno, ali je takođe, iz nekog razloga koji nisam sasvim mogao da shvatim, bilo ludački smešno.
     "Šta vidiš?" upita me on.
     "Ne znam."
     "Ne laži, malecki."
     "Ozdravičeš", rekoh ja.
     "Malori!"
     "Nije to ništa opasno", umirivao sam ga, i prsnuh u smeh.
     "Kaži mi, pobogu!"
     Još sam se neko vreme smejao, dok se on sve više crveneo u licu i ud mu postao još krući. Smejao sam se dok mi nisu potekle suze; toliko sam se smejao da sam počeo da štucam i da kašljem.
     "Oh, baš si svirep", uzviknu on. "Baš si okrutan čovek."
     Smirio sam se i objasnio mu šta je, prema mom mišljenju, Mehtar učinio. "Slušao sam o tome", reče on. "Izmenio mi je hemijski sastav, pogobu! Ubijaju me otrovi iz gonada! Osveta, je li? Kad se vratimo u Grad, pokazaću mu ja osvetu! Odseći ću mu pišalo i zakucaću ga na njegovu firmu iznad radnje, tako mi Boga, hoću!"
     "Psst, tiše!" rekoh ja.
     "Niko ne može da me čuje!"
     Ali neko ga je očigledno čuo. Ili to ili su one dve žene po celoj pećini pronele vest o njegovom stanju. Juri i brat mu Vicent uđoše u kolibu i zapanjeno se zagledaše u Barda. "Čuli smo tvoju viku", reče Juri. Nikad neću zaboraviti bespomoćni izraz Bardovog lica dok mu je Juri pregledao ud, slobodno ga opipavajući svom dužinom svojim masnim prstima. "Ko god da je nad tobom obavio obred muškosti, bio je veoma vešt", reče Juri. "Ove ožiljke mora da je napravio neki veliki šaman, ali i on ima ogromni ud po kome može da se reže. Istina je, Bardo ima ud kao mamut, Serata i Oma nisu preterale."
     Bardo se otrže od njega i stade da oblači svoja krzna. Lice mu je bilo crveno kao nar.
     "Žene su radoznale da vide toliko koplje", kaza Juri. "I ko da im zameri?" Nagnuo se bliže Bardu, govoreći tihim, poverljivim glasom. "Mislim da su preterano radoznale. Nećemo valjda dopustiti da se udate žene šunjaju u tvoju kolibu da bi proverile koliko ti je veliko koplje, zar ne? To će izazvati neslogu. Moraš sad odmah da zadovoljiš njihovu radoznalost, dok su još presićene seksom i muškim kopljima. Ono što se vidi i zna često izaziva manju želju nego ono što je skriveno. Iziđi iz kolibe; Anala i Lilit čekaju."
     Bardo je netremice zurio u njega, ne mičući se.
     "Hajde, brzo, pre nego što omekša kao crv."
     Bardo me pogleda, dok mu je čitav niz raznih osećanja preletao preko lica. Neko ko ga ne poznaje pomislio bi da se stidi ženskih pogleda. Ali on nije bio stidljiv čovek. Bio je uplašen, pomislio sam, bojao se da će Soli i ostali videti njegov narasli ud i tako postati svedoci Mehtarove ponižavajuće osvete. Nije bilo mnogo verovatno, međutim, da je bilo ko osim mene, i možda, moje majke, proučavao starojapanski. Umirujuće sam mu klimnuo glavom. Mora da je nekako razumeo, jer je slegao ramenima i rekao: "Nadam se da neće popadati u nesvest kad ovo vide", i izišao natraške iz kolibe. S krznom rundavca prebačenim kao plašt preko svojih masivnih ramena, polunag je koračao između osvetljenih koliba, zaustavivši se da zauzme pozu i pogladi kosu ispred Starca iz Pećine. Devaki žene - mora da ih je bilo pedeset - sjatiše se oko njega. (Moram dodati da su i muškarci takođe bili veoma znatiželjni. Stajali su, vireći ženama preko glava, očevidno zavidljivi.) Nekoliko ushićenih žena, među njima Anala i uzbuđena Lilit, pokazivale su prstom uz uzdahe iznenađenja i otimale se da ga uhvate za ud, kao da žele da dobiju opipljivi dokaz njegovih razmera. More zmijolikih ruku pružalo se prema njemu, dodirujući, milujući. Većina žena, međutim, samo je zastenjala i tužno zavrtela glavom, skrenuvši pogled. Bardo se pravio da ih ne primećuje. Paradirao je unaokolo, praveći skaredne, prodiruće pokrete kukovima, i uzvikujući: "Tuva, mamut, nema veće koplje. Gledajte!" A zatim je izrecitovao pesmicu koja mu je bila omiljena:

     Kratak i tanak
     nema mu vajde;
     Dugačak i debeo
     radi posao.

     Mulaja, Mentinina debela, zrikava majka, prsnu u smeh i upita: "Zar žena leže sa životinjom?"
     Anala se pogladi po sedoj kosi i reče: "Treba da zapališ vatru u ženi, a ne da je ubiješ tim kopljem." I svi, zajedno s Bardom, prsnuše u smeh.
     "Ah, ali hladno je", reče joj on, sve vreme se pljeskajući rukama po kukovima.
     "Toliko hladno", doviknu mu neko, "da ti se koplje zaledilo."
     To ga je, izgleda, podsetilo na ozbiljnost njegove boljke. "Ah, da... zaledilo se. Ne valja." Namignuo mi je, stresao se i vratio u kolibu da navuče odeću.
     Muškarci i žene su se još neko vreme šalili, a onda se vratiše jelu i spavanju. Juri me uhvati za ruku i reče: "Bardo je čudan čovek. Hrabar i jak, ali čudan."
     Nisam mu odgovorio, jer sam se zabrinuo da su ga možda Bardovo skaredno ludiranje i moje vlastite inhibicije navele da posumnja da smo poreklom civilizovani. Ali on nastavi, i bilo je očigledno da Bardo i ja nismo jedini koji mu se čine čudnima: "Soli je takođe čudan čovek. Nikad još nisam video da neko tako malo uživa u radostima življenja. On voli Justinu kao što sunce voli svet, ali kad otkrije da ona ne može da odrazi svo njegovo zračenje, postane hladan kao zvezda. Zaboravlja da je takva ljubav beznadežni pokušaj duše da pobegne od vlastite usamljenosti. Čudno. A ti, Malori, najčudniji si od svih - ti si ubio svog doffela. Kakvo li će čudo proizići iz svega ovoga?" Pogledao me je svojim pronicljivim okom, ne skrivajući da je zabrinut. "Ne znam", reče on. "Ne znam."
     Zurio sam preko njegovih ramena u kolibe Manvelina. Dok je govorio Lijam se pojavi iz najbliže kolibe. Zagladio je svoju dugu, plavu kosu i prišao jami s mesom, podigao sa zemlje jednu sekiru i odsekao parče tuljanovog mesa. Nekoliko trenutaka kasnije Katarina se izvuče iz cevastog izlaza kolibe. Uspravi se i nasmeši mu se na način koji me nagna da poželim da smrvim stenu zubima. Krenula je ka vratima na ulazu u pećinu. Zašao sam u senku Starca iz Pećine, tako da me nije videla. Brzo sam skrenuo pogled prema Juriju. "Ne znam ni ja", rekoh. "Ne znam."

     Pošao sam za Katarinom natrag do naše kolibe. Nisam hteo da pomisli da sam je uhodio, i zato sam malo pričekao pre nego što sam i ja ušao. Što sam tiše mogao prikrao sam se kroz mračni tunel od leda. Kad sam ušao u prostoriju, svi naftni škriljci su bili upaljeni i sve se kupalo u moru zlataste svetlosti. Solija nije bilo, verovatno je bio napolju, hraneći pse, ili se skijao kroz šumu, što je voleo da radi u praskozorje. Nisam znao gde bi mogla biti Justina. Priljubio sam se trbuhom uz sneg, motreći. Katarina je klečala iznad svoje snežne postelje, razgledajući bele, zasvođene zidove oko sebe kao da na njima traži neku grešku. Zavrnula je krzno prebačeno preko ivice postelje i otkrila nabijeni sneg. Počela je da kopa. Bilo je tako tiho da sam mogao da čujem njeno duboko disanje koje je nadjačavalo grebanje prstiju koji su vadili grudve snega. Za kratko vreme iskopala je rupu otprilike dve stope duboku. Podigla je glavu - uprkos ljubomori nisam mogao da ne pomislim kako je lepa - još jednom se osvrnula po kolibi, a zatim zavukla ruku u svoju tajnu kriptu. Jednu za drugom izvukla je pet krida-loptica, koje su bile providne i zelenkasto se presijavale, nešto malo manje od jajeta polarnog gnjurca. Pažljivo je otvorila prvu lopticu. Veoma pažljivo, iz unutrašnjeg džepa na svojoj krznenoj odeći izvukla je pramen plave kose. Umotala ga je u zlatastu kuglicu i ugurala u krida-loptu. Slično je postupila i sa ostalim krida-lopticama, pohranjujući u njih odsečene nokte, dečji zubić i, što me je iznenadilo, pocrneli, amputirani Jinjeov mali prst sa noge, pošto mu je tkivo zahvatila gangrena čim su mu se stopala otkravila. Poslednje što je uradila nisam mogao jasno da vidim, jer je čučala okrenuta leđima prema meni. Zavukla je ruku u svoja krzna ispod stomaka i izvukla nešto. Pogodio sam da je to pesar, besumnje pun Lijamove sperme. Mislim da ga je ispraznila u poslednju kuglicu. Kad je završila svoj skriveni posao, vratila je loptice na mesto i zatvorila rupu ispod svog kreveta.
     Bio sam toliko besan da sam zaboravio da krijem svoje uhođenje. Ustao sam i rekao: "Nadam se da imaš dovoljno uzoraka."
     Ona skoči; celo telo joj se zgrči, kao što je ponekad činilo noću, dok je ležala pored mene u onom lebdećem stanju svesti pre nego što je obuzme san. "Oh", reče ona, "nisam znala da si ti..." Navukla je krzno preko onog što je uradila i sela odozgo, na krevet. Zavukla je šake ispod prekrštenih ruku na grudima, da ih zagreje.
     Hteo sam da uzmem njene hladne ruke u svoje, da pustim da u njih poteče moja zapenjenost i vrelina. Ali bio sam veoma ljut i upitao sam je: "Koliko imaš uzoraka?"
     "Ne znam tačan broj."
     "Imala si tri dana da se šunjaš po pećini", rekoh ja. "Šta misliš, koliko će ti još trebati?" Prvobitno smo planirali da uzmemo najmanje dvadeset uzoraka plazme i tkiva Devakija, po pet od svake porodice. Po mišljenju majstora utiskivača, tu bi trebalo da plemenski hromozomi nađu dovoljno izraza.
     "Ne znam tačno", ponovi ona.
     "Zašto ne bismo prebrojali uzorke, da vidimo?"
     "Zašto si uvek tako opsednut brojevima?"
     "Ja sam ljubitelj matematike."
     Ona protrlja gole šake i dunu u njih. Vazduh je bio ispunjen parom njenog daha. "Hoćeš da pitaš sa koliko sam muškaraca bila - kao što vidiš, sa nedovoljno." A zatim izgovori onu izreku skrajera koja me je uvek izbezumljivala: "Što će se desiti, desilo se; što je bilo biće." Olabavila je ukrštene prste i rekla: "Ja nisam Bardo; nisam brojala svoja..."
     "Koliko?"
     Pogledala me je pravo u oči. "Bilo bi surovo od mene da ti kažem."
     "Koliko muškaraca?" zapitah ja. "Sedam? Osam? Varvari su orgijali tri puna dana."
     "Manje nego što misliš. Ja ne volim muškarce onoliko koliko ti i Bardo volite žene."
     Prešao sam prostor koji nas je delio i zgrabio je za ruke. "Dva? Tri? Danima nisam mogao da te nađem", rekoh. "Koliko?"
     Ona se tužno nasmeši kad sam je uhvatio za ruke. "Bio je samo jedan muškarac, zar ne vidiš?"
     Video sam. Odjednom su mi mrske slike nje i Lijama nagih zajedno preplavile um. Pokušao sam da skrenem misli na nešto drugo, ali nisam mogao. Moja prelepa Katarina leži pod njim, vuče ga rukama za bedra - samo ta slika je gorela u meni. Bila je to skaredna slika, kao razvratne i raznobojne tetovirane slike koje se uvijaju na koži kurvi u Četvrti Inostranaca. Stisnuo sam zube i upitao: "Sve vreme si provela s Lijamom? Zašto?"
     "Bolje da ti ne kažem", odvrati ona. "Bilo bi surovo od mene da ti kažem..."
     Glupo je bilo s moje strane da navaljujem, ali tog dana sam bio glupan i zato ponovih: "Zašto?"
     Ona izvuče ruke i reče: "Lijam... se razlikuje od drugih muškaraca, od civilizovanih muškaraca."
     "Muškarci su muškarci", rekoh, trljajući nos. Jedno vreme sam lupao glavu, a onda zapitah: "Po čemu se razlikuje?"
     "Kada sam... kada je on... kada smo nas dvoje zajedno, on ne misli na bolesti ni na druge ljude s kojima sam bila pre njega ni na posledice našeg... ne misli sve vreme, zar ne vidiš? Znaš li šta znači biti s nekim ko tog trenutka postoji isključivo radi tebe? Isključivo radi tebe?"
     "Ne", iskreno rekoh ja. "Kako to izgleda?"
     "Ekstaza", odgovori mi ona.
     Ućutao sam i uneo sam joj se u lice. "Ekstaza", ponovih. Bio sam toliko bolestan od ljubomore da su me bolele vene na vratu.
     "S Lijamom je to tako prirodno, kao kad dišeš... on ima strpljenja, vidiš?"
     Ekstaza. Zatvorio sam oči i sve to mi je isuviše lako iskrslo pred njima, ta Katarinina ekstaza. Video sam je sa čvrsto sklopljenim kapcima, zabačene glave, izgubljene u uživanju. Moja izopačena ljubomora stade da se pretvara u želju, kao što moj bes ustupi mesto brzom nadolaženju pohote. Osećao sam napetost u celom telu, težinu krvi koja je ritmički otkucavala u meni. Uprkos uzbuđenjima od prethodna tri dana, ili možda, baš zbog njih, goreo sam od želje da je tucam. Stao sam da joj šapućem na uvo izvinjenja i želju da se pomirimo, dok sam rukom mrsio sirovu svilu njene kose. Kao pravi varvarin, poljubio sam je u vrat. Sve vreme - čak i kad sam joj svlačio krzna - ona je zurila otvorenim i nevidećim očima u mene. Odjednom je klimnula glavom kao da pred sobom vidi jasnu i živu sliku koja je samo njoj vidljiva. Pritisnula mi je obraze dlanovima i polako izgovorila. "To je... tako... opasno!" Ali tog časa nisam brinuo o opasnosti; drhtao sam od potrebe da uradim što sam naumio, i zato sam zbacio svoja krzna i počeo da je milujem. "Ne vidiš", mrmljala je ona, "ti ne..." Zavalila se u postelju i kao kurva inostranaca zabacila ruke iznad glave i savila kolena da otkrije tamni, dlakavi trougao između nogu. Tetive pod kožom su joj se napele, i sva je mirisala na seks. "Malori", reče ona, i ja položih svoja kolena između njenih, i bilo mi je sasvim svejedno što spolja čujem zvuke nalik na struganje; ni do čega mi nije bilo stalo.
     Kako da objasnim taj tajanstveni poriv koji nas je obuzimao kad god bismo se našli nasamo? Šalili smo se da iako često ne volimo jedno drugo, ćelije njenog tela vole ćelije moga. Bila je to ljubav, želim u to da verujem, koja nas je onog dana spojila u kolibi. Parili smo se brzo, kao životinje; bilo je to nevešto, ali ekstatično spajanje. Za razliku od mnogih žena, Katarinu je bilo lako očas uzbuditi. Ali kad bi joj se krv jednom zagrejala, volela je da uživanje razvuče satima, da uživa u svakom pojedinom trenutku, onako kako dolaze. To mi je često smetalo jer ja sam uvek žudeo za završinicom, za tim trenutkom obnevidelosti, kad se naša ekstaza penje i biva sve jača i kad zajedno umremo malom smrću. Žudeo sam za ekstazom, a imali smo na raspolaganju samo nekoliko trenutaka, i zato smo navaljivali žestoko, ritmično, gurajući, dahćući i znojeći se. Petama me je gurala u zadnji deo butina, dok je navaljivala da bude sve brže. Mora da sam šutnuo u stranu stara krzna koja su prekrivala pod, jer sam osećao kako mi se goli prsti na nogama grče i kopaju po snegu. Umirao sam od želje da svršim i kretao sam se sve brže, cvileći kao životinja. "Ne, čekaj", reče ona i ja otvorih oči, i ona otvori svoje, zureći kroz mene u samu sebe, i svoju svetleću, kristalastu unutrašnjost gde je mogla da posmatra vlastito uživanje kao što voajer viri kroz pukotinu u zidu od leda, gledajući kako se dvoje pare. Ali ja sam umirao i nisam mogao da mislim na čekanje; nisam mogao da mislim ni na šta. Glasno sam ispustio vazduh kad sam osetio samoga sebe vrelog i živog u njoj, kako goruće kapljice života napuštaju moje telo u grčevima. Zajedno smo ispustili vazduh, suviše glasno i suviše dugo, ali nije me bilo briga.
     Zatim je ona dugo ležala nepomično, držeći me rukom za potiljak, otvarajući i zatvarajući prste. Delovala je i tužno i veselo u isto vreme; lice joj je bilo rezignirano i zabrinuto, ali i srećno. "Oh, Malori", reče ona, "siroti moj Malori." Pitao sam se da li se ovo što smo uradili dogodilo protiv njene vole, ali onda sam se setio da je ona skrajerka i da poriče postojanje voljne pojedinca. "Sve ovo je tako intenzivno za tebe, je li?" dodade ona. Onda je rukama pokrila oči, tresući se od smeha i plača, i ja shvatih da je nikada neću razumeti.
     Odvojila se od mene i ustala da se obuče. Okrenula se prema meni, šapćući na svoj skrajerski način: "Kako sam volela sećanje na poslednjeg tebe; kako ću ga uvek voleti." Zatim je istrčala iz kolibe, ostavljajući me da podjarim plamenove naftnog škriljca, koji su goreli suviše jako i bili bledožuti i zamagljeni.









13. GLAD
     Ako se suviše namnožimo, pobićemo sve mamute i moraćemo da lovimo svilenotrpce i rundavce za hranu. A kada ni njih ne bude, moraćemo da probijamo rupe u morskom ledu i kopljima probadamo tuljane kad izrone da dišu. Kada ni tuljana više ne bude, bićemo primorani da ubijamo kikliu, kita, koji je mudriji od nas i jak kao Bog. Kada nijedne životinje više ne bude, iskopavaćemo korenje i jesti larve svitaca i lomiti zube glođući lišajeve sa stena. Na kraju će nas biti toliko da ćemo ubijati šume da bismo sadili snežne jabuke i ljudi će početi da bivaju pohlepni za zemljom, i neki će od njih na kraju imati više zemlje od drugih. A kada ne preostane ni pedalj zemlje, jači će ljudi početi da žive na račun rada slabijih, koji će morati da prodaju svoje žene i decu da bi dobili malo kaše. Najjači među ljudima će zaratiti jedni protiv drugih, da bi oteli još više zemlje. Tako ćemo se pretvoriti u lovce na ljude i biti osuđeni na pakao u životu i pakao na onoj drugoj strani. I tada, kao što se već dogodilo na Zemlji pre Seoba, vatra će pasti s neba i Devakija više neće biti.

     Iz Životopisa Loknija Nesrećnog, kako ga je ispričao Juri Mudri

     Nekoliko dana kasnije sve sam priznao Bardu. Pošto se i sam bojao smrti više nego iko koga sam u životu upoznao, pravio se da mu je dosadno i ispoljavao lažni mir kad sam mu ispričao šta sam doživeo u Šanidarovoj pećinskoj odaji, moje veliko 'ništenje', kako ga je on nazvao. Ali bio je više nego radoznao da čuje pojedinosti o mojoj tajnoj vezi s Katarinom. Pošto je saznao da smo postali ljubavnici još one noći kad smo primili pilotske prstenove, stao je da me zasipa savetima.
     "Tvoja te ljubomira oneljuđuje, malecki. Neka je, nek se tuca sa onoliko ljudi koliko bude potrebno - zašto smo inače došli ovamo? Muškarac treba da voli žene, naravno, ali ne treba previše da voli jednu ženu. Truje ga takva ljubav." Stajali smo u šumi ispred pećine, praveći žute rupe u snegu, obavljajući svoj 'piš-nakon-pijenja-jutarnjeg-čaja'. Južni vetar duvao je u naletima. To je naše mokrenje činilo nespretnim i opasnim, jer, kao što sam već rekao, Devaki se moraju uvek okrenuti u pravcu juga kad prazne bešiku. Bardo se otrese da se osuši i reče: "Pobogu, surovo je od ovog vetra da tako duva niz čakšire." I nastavi: "Otrovi! Hoću da ti kažem da je ovaj Mehtarov otrov zaista neobičan. Evo, pogledaj", reče on, pokazujući mi svoj ud koji je bio mlitav i naboran, ali i dalje veoma krupan. "Ko je čuo za takav otrov? Preko dana visi kao tučak na zvonu, i nema toga što bih ja ili te kosmate žene mogli učiniti da ga dignemo. Ali, kad padne noć - ah, noću skoči kao sveća, i šta drugo mogu, nego da nađem ženu da ga isuši? Trebalo bi da se radujem, prijatelju moj, što su Devaki tako slobodni u pogledu seksa. Hoćeš li da ti dam jedan savet? Daću ti ga: pusti Katarinu da prikupi uzorke, i onda ćemo kući."
     Katarina, treba da napomenem, nije bila jedina kojoj je pošlo za rukom da prikupi deliće tela Devakija. Budući glava naše porodice, Soli je bio pozvan da pomogne da drže Jinjea kada je Juri doneo odluku da njegovi smrznuti, istruleli prsti na nogama treba da se odseku. Nisam prisustvovao amputaciji i zato nikad nisam saznao kako je Soliju pošlo za rukom da jedan prst strpa u džep i prokrijumčari ga Katarini da ga skloni u svoju krida-lopticu. I naravno, nisu mi dali ni da se približim Marji, u dnu pećine, kad je rađala mušku bebu. Muškarcima, budući da su muškarci, bilo je zabranjeno da prisustvuju najvećoj ženskoj tajni. Ali moja majka bila je tamo i pomagala (ni najmanje ne sumnjam da je preuzela na sebe ceo porođaj), i potom se vratila u našu kolibu s parčencetom Marjine posteljice. Iako sam ja prvi pokrenuo ovu ekspediciju, verujući svojevremeno u nju, sada mi je bilo teško da poverujem da se neka velika tajna života može kriti u ukradenom tkivu jedne posteljice. Sigurno me je, pomislih, Entitet prevario. Sigurno je sve bilo samo šala, ili možda, igra u kojoj smo mi bili figure na tabli, smrznuti, izgladneli, ili isečeni u komade ako se boginji prohte, ili većim bogovima padne na pamet. Sigurno tajna ne postoji.
     Naš život sa Devakijima se ubrzo uhodao. Nakon što smo pojeli i poslednju mrvicu tuljanovog mesa, muškarci bi svako jutro ustajali, premazivali ledom svoje saonike, odlazili u lov na ledu, ili bi skijama krenuli kroz mračnu prašumu. Iako nismo imali sreće s ulovom, počeo sam sve više da cenim te trenutke čistog vazduha i žustrog kretanja daleko od zadimljene pećine, daleko od Katarininih noćnih pohoda po kolibama raznih Devaki muškaraca. Tamo napolju, na ledu, bio sam miran i mogao sam da se posvetim sebi, čak i kad smo čekali tuljane koji nikako nisu dolazili. A u šumama, gde su se nekad rundavci okupljali u stada, vremenom sam zavoleo oštre zviždaljke lovaca koje su odzvanjale po grebenima; voleo sam da osetim svilenkasti sneg pod skijama; voleo sam tišinu jutarnjeg drveća, zelenilo na mirnoj belini, a iznad drveća, snega i tišine, plavi prozor zimskog neba. Često se sećam tih strmih brda ispod Kveitkela, jer tamo sam prvi put počeo da upoznajem Devakije onakve kakvi zaista jesu. Posmatrati Jurija kako se prikrada polarnoj lisici, ili kako postavlja zamke za ajderske plovke ili druge ptice, značilo je diviti se pažnji koja je pratila svaki vid i trenutak lova. Devaki nisu bili ni bezobzirne ubice ni koljači, niti su ubijali ne misleći šta rade. Kad bi se ulovio tuljan, morala je voda iz lovčevih usta da se prelije u tuljanova, zato da njegova anima ne bi otišla na drugu stranu dana žedna. Oči morskog galeba morale su se protrljati ledom, i tako dalje. Bilo je stotinu obreda koje je trebalo obaviti, jer je svaki odgovarao drukčijoj životinji. Devaki, shvatio sam, u stvari nisu uopšte na životinje gledali kao na meso, bar ne dok su njihovi duhovi ostajali da budu poštovani. Voleli su životinje; nisu mogli da zamisle život ili svet bez životinja; čak su i o sebi samima mislili kao o životinjama, ili bolje rečeno, kao o duhovima koji imaju dužnosti i odgovorni su za duh svake životinje koju love. Bili su u prisnoj vezi sa svetom životinja, sa svetom uopšte, na bezbroj raznih načina.
     Jednog mraznog dana pred kraj duboke zime, kada smo svi već pomalo bili gladni, video sam Jurija kako pušta belu medvedicu da utekne iz kruga kopalja uperenih u njene grudi. Zašto je to uradio? Zato, primetio je on, što je treća kandža na medvedičinoj desnoj šapi bila slomljena, a svi znaju (ili bi trebalo da znaju) da su takvi medvedi imakla, čarobne životinje koje se ne smeju ubijati. Ubijanje, otkrio sam, nije bila prava svrha i krajnji cilj lova. To je bila lekcija koja mi je teško pala. Mnogo ružnih trenutaka proveo sam mrzeći samoga sebe što moram da ubijam da bih živeo. Najviše od svega sam mrzeo iznenadni nalet živosti, koji je delovao na mene kao droga, kad god bih probo kopljem neku nevinu životinju i video kako iz nje šiklja krv, napitak koji će ubrzo oživeti moju vlastitu krv. Devaki nisu osećali tu istu mržnju, iako verujem da nikad nisu bili tako živi i budni kao kad su bili blizu da ubiju plen. Ne tvrdim da sam ikad bio u stanju da uđem u umno ustrojstvo jednog lovca, ali mislim da sam uspeo da nazrem bar delić njihovog pogleda na svet; loviti je značilo biti deo tog sistema, baš kao što su stene, drveće i ptice bile njegov deo. Ništa nije bilo važnije od uvida u taj sistem, od lepote koja je težnja Duše sveta. I ništa što je lovac rekao ili pomislio nije smelo da poremeti tu lepotu, tu halla.
     "Bolje je gladan preći na onu drugu stranu", reče Juri, posmatrajući kako medvedica nestaje u svojoj snežnoj pećini, "nego preći poremećen i pijan od krvi jedne imakla, koja nam zaslepljuje dušu."
     Ta pažnja da se ne poremeti uzajamna veza koja postoji između svih životinja, događaja i stvari u njihovom svetu nije bila stvar morala, već opstanka. Devaki veruju da mogu opstajati samo od jednog trenutka do drugog, od pokolenja do pokolenja, i to ako stalno obraćaju pažnju na ono što svet traži od njih. I ako vode računa o svom ponašanju, ako su u stanju da opaze šta je halla a šta nije. Neću da kažem da je ijedan Devaki savršeno vladao tom veštinom. Uvek su postojale nesavršenosti, nesigurnosti i mala zla u njihovom svakodnevnom životu. Neko je, sećam se, ubio Šanidarovog kopca za hranu, iako su svi kopci bili imakla. Neki među Devakijima, iako su savršeno znali pravila nepogrešivog ponašanja, nisu mogli da zamisle svet u kome će oni morati da gladuju, a kopci slobodno da kruže nebom. Kako može takav svet biti halla? I zato su ubijali svete ptice, ubijali imakla medvede, ili su, veoma retko, ubijali tuljane i neke druge životinje koje su bile njihovi doffeli.
     U stvari, Devaki nisu nikada istinski gladovali. Šuma nije bila prazna, već je pre ličila na restoran u kome je nestalo najboljih jela. Kad smo bivali gladni, počinjali smo da jedemo odvratne stvari koje smo do tada prezirali. Jeli smo - moram reći da su Manvelilina i ostale porodice gutale tu nečist, jer smo se mi iz Grada uzdržavali što smo duže mogli - jeli smo najneverovatnije stvari. Vicent i njegov sin Vemilo izvadili su iz zemlje zalihu ribljih glava, koje su bili zakopali tokom prethodne lažne zime. Oštre kosti su istrulile u mrtvu, sivkasto belu masu, i bile su meke kao meso. Lilija je pokupila gnjile kosti u jednu činiju i zamesila tu smrdljivu masu u testo, od kojeg je potom napravila okrugle kolačiće, prebacujući ih gore-dole između svojih nervoznih ručica. Ispekla ih je u užarenom ugljevlju vatre, i ljudi ih pojedoše polako, kao da ih neko tera da jedu blato. Druga jela su bila još gora. Psi su se hranili sluzavom masom sastruganom sa starih koža, koje su zaudarale na istrulele mozgove, korišćene za štavljenje. Juri je ubio svilenotrpca, i napola žmireći i trzajući onim jednim okom, progutao sadržaj stomaka, sve vreme mljackajući i tvrdeći zbog dece, da je taj izmet sladak, kao pečeni bademi. Deca su često tragala po snegu za bilo čim. Često su jeli okrugle loptice svračjeg izmeta, koje su žvakali kao borovnice. Jurijev rođak, Jajve, rascepio je mamutove kosti od pre godinu dana, u kojima su vrveli crvi. Jajve, kratkonogi smešni čovečuljak čiji je čudni ukus bio u stanju da ga navede da sa zadovoljstvom smaže trula ptičja jaja, oblizao je usta i usisao u njih punu šaku koprcavih, belih crva, rekavši da su ukusniji od embriona polarnog gnjurca starih godinu dana. Nisam sumnjao da je u pravu. Od tada ga je porodica u šali zvala Jajve Crvožder. Ja sam se odvažio da probam otkravljene ostrige. Sočne mesnate kuglice su mi pucale u ustima; mlaz sokova i soli u magnovenju me je podsetio na moj doživljaj u Entitetu. Divio sam se što ukus pravih ostriga do tančina odgovara onom ukusu koji mu je Entitet stavila u um - bio je isto tako stvaran i isto tako loš.
     U stvari Devaki su bili - i još su uvek - oštroumni, dovitljivi ljudi. Izdržljivi su i nije lako ubiti ih. Tokom svog kratkog boravka u pećini naslušao sam se na desetine priča o dovitljivosti i opstajanju. Juri mi je jednom rekao da je u njegovom detinjstvu cela porodica kojoj je pripadao za malo sva nastradala prilikom prelaska preko leda jedne lažne zime.
     "Kad sam imao pet godina", ispričao mi je Juri, "moj otac i majka rešiše da pođu na hodočašće do Imakela, gde su sahranjeni preci moje majke. Ali jedne noći, led se iznenada prolomio pod nama, kao što ponekad biva. Izgubili smo i većinu pasa. Moj otac je imao samo svoj nož za sneg, a moja majka - zvala se Eliora - nije imala ništa sem svojih zuba i nekoliko starih tuljanovih koža. Nismo nikako mogli da probodemo kopljem tuljana, da lovimo, čak ni da zapalimo vatru. Bojao sam se, i ko da mi zameri? Ali moj otac i majka nikad nisu gubili hrabrost."
     Neću prepričavati celu priču, jer je predugačka. U najkraćim crtama, Nuri, koji je bio Jurijev otac, izvukao je svoje podavljene pse iz mora (njegove teške saonice su potonule kao kamen), i on i njegova porodica i preostali psi hranili su se njima. Nekako su uspeli da se dokopaju najbližeg ostrva, koje je bilo tako malo i pusto da nije imalo čak ni ime. Svojim nožem za sneg Nuri je isekao snežne blokove i sagradio kolibu. Nuri i Eliora su nekako uspeli da naprave novo oružje i oruđe od ono malo oskudnog materijala koji su našli na ostrvu. Nuri je lovio, a Eliora je drala ulovljene životinje, i napravila im odeću. Jeli su snežne zečeve i svrake i morske galebove, goluždravce i činoče - sve što su mogli da nađu. Hranili su se i hranili svoje pse; Juri je brzo rastao, a jedna kučka je oštenila mali nakot sledeće lažne zime. Njih dvoje, muž i žena, tokom te zime i zima koje su za njom usledile, takoreći ni iz čega ponovo su stvorili većinu oruđa i rukotvorina svoje kulture. Utrošili su tri godine skupljajući naplavljeno drvo i čuvajući kosti, da bi prikupili materijal za nove saonice. Snalazili su se i izmišljali kako da na novi način sastave kožu i kosti, i kad su završili, nisu se vratili na Kveitkel. Produžili su za Imakel, da završe svoje hodočašće. Stavili su ognjeno cveće na grob Eliorinog dede i babe. Posetili su i Eliorinu porodicu. I kada im je Eliorin otac, Narain, ponudio nove saonice da se vrate kući, Nuri je pokazao prstom na svoju skrpljenu tvorevinu, i rekao: "Mnogo ti hvala, ali kao što vidiš, Manveline znaju kako se prave sanke." I svi su prsnuli u smeh, jer ta naprava ih ne bi mogla odneti natrag ni jednu milju, a kamoli dve stotine milja do Kveitkela.
     Često mislim da ta sposobnost da se ma kakav materijal preradi u korisne stvari leži u srcu kulture Alaloija. Imajući u vidu potrebe sveta u kome su se kretali, nije bilo stvari koju nisu mogli da naprave. Ako bi neko oruđe ili deo odeće zahtevali određeni spoj prilagodljivosti, izdržljivosti, materijala i izolacionih svojstava, oni bi eksperimentisali dok ne otkriju pravi spoj tih osobina. Njihova znanja o stvarima sveta bila su podrobna i precizna. Maziva su izvlačili iz kopita rundavaca, jer su otkrili da se masnoće u zglobovima najudaljenijim od tela mrznu na nižim temperaturama; pravili su prozore na svojim kolibama (kad su hteli da imaju prozore) od izdržljivih, providnih creva bradate foke; rogovi rundavaca bili su savitljivi i zato su ih savijali u štipaljke i koplja za ribolov; i tako dalje. Bili su genijalni da naprave neku stvar, žene ništa manje od muškaraca. Između ostalog, žene su bile zadužene za pravljenje i održavanje najvažnijeg od svih sredstava za opstanak: čudesne odeće Alaloija.
     Noću, posle lova - a to je takođe bio deo svakodnevnice - posedali bismo oko zapaljenih naftnih škriljaca, jedući ono što imamo, razgovarajući, posmatrajući žene kako nam prave odela. Ženska usta stalno su bila zaposlena, jer su ili ćeretale o tome šta se tog dana dogodilo, ili su žvakale kože svojim zatupastim, istrošenim zubima. Zubi su im takođe bili oruđe, i koristili su ih veoma delotvorno, da omekšaju zamrznute ogrtače za sneg svojih muževa i da nove kože izrade za upotrebu. Početkom zimskog proleća, kada su prve novogodišnje oluje stale da duvaju oko pećine, moja majka i Justina, Katarina takođe, behu se već sasvim navikle na taj mukotrpni posao. Takođe su postale stručnjaci da nepromočive tuljanove kože sašiju u čizme, ili da naprave nepromočivu kamelaiku, ili da opšiju kapuljače na ogrtačima od rundavčeve kože vužjim krznom, krznom na koje se ne hvataju kristalići leda od čovekovog disanja. Svojim iglama od kosti i životinjskim tetivama, pravile su jednake bodove, bodove koji neće nabubriti kad se pokvase, zadržavajući mraz i vlagu da ne prodru kroz odelo. Bilo mi je drago što su utisnule te veštine, jer lovac Alaloji potpuno zavisi od žena u svojoj porodici. Kao što moja majka reče jedne noći, držeći mi polusašivenu kamelaiku raširenu na ramenima - "Gde bi danas bio Juri da nije bilo veštine njegove majke? Da nije bilo odela koje mu je pravila, kopalja za ribolov, naftnog škriljca, da nije bilo njenog mleka, tela njegovog tela? Ima li nešto što žena ne može da napravi?"
     Ali jedan deo te naše svakodnevnice voleo bih da mogu da zaboravim. Tokom tog hladnog, teškog vremena ispunjenog promrzlinama i sitnim patnjama počeo sam da patim još od nečega, na neki način od najbednije bede koja me je mogla zadesiti. Otkrio sam da imam vaši. Malje na mom telu, kosa i dlake na genitalijama vrvele su od tih sićušnih, pljosnatih insekata. Time sam platio što sam tucao prljave, divlje žene, mislio sam, i trzao se i češao do krvi, i trljao telo pepelom od glave do pete, ali ništa nije pomoglo dok se nisam predao u ruke svoje majke da me noću oslobađa vašiju. Svake noći sam stavljao glavu majci u krilo, dok mi je ona prstima prebirala po kosi, tražeći vaši. Imala je oštro oko, ta moja mati, i uspevala je da ih pronađe čak i pri slaboj svetlosti naftnog škriljca, koja mi je osvetljavala crnu kosu. Osećao sam kako njeni oštri nokti poput štipaljki mrve vaš i, povremeno, kako iz moje svrbeće kože na glavi čupaju po koju dlaku za koju je ona govorila da je seda kao u Jurija.
     Njeno bištenje mi nije mnogo pomoglo, jer su pećina i sva krzna bila prepuni gnjida koje su čekale da se izlegu. I drugi članovi moje porodice su se zarazili, iako su oni, izgleda, imali manje vašiju i više trpeljivosti za to malo mučenje nego ja. (Bardo, iz nekog neobjašnjivog, nepravednog razloga - on je podrugljivo tvrdio da mu je otrov iz gonada ukiselio kožu i da je postao neprivlačan za mileće insekte - nije dobio nijednu vaš.) Nisu mi smetali bockanje i svrab; sama pomisao kako sada vaš ubada svoje rilce u moju kožu nagonila me je da drhtim i da se trzam. Mrzeo sam pomisao na insekte koji mi piju krv, na život koji živi od drugog života. Palo mi je na pamet da obrijem celo telo oštrim nožićima od kremena. Ali nisam to uradio. Setio sam se da postoje delovi čovečanstva tamo napolju, u pravcu Gamina Luca, koji su potpuno očistili svoja tela od bakterija i drugih parazita, samo zato da bi otkrili da sada moraju da se zatvaraju u veštačke svetove, jer bi u protivnom zarazili svoja sterilisana tela prljavštinom civilizacije. Ta izolacija, međutim, oslabila im je imunitet, i učinila ih podložnim najneobičnijim bolestima. Ko zna kakvu bih prirodnu ravnotežu ja poremetio, kad ne bih živeo isto ako Alaloji? Postojao je, takođe, još jedan razlog da se ne obrijem: kremeni nožići koje smo pravili bili su tako oštri da sam lako mogao da se posečem i izložim se infekciji. A infekcija među Alalojima, kao što je Jinje, dokazao svojim gangrenoznim prstima, može biti veoma neprijatna.
     Od svih dostignuća civilizacije, ponekad mi se čini, najveće i najprefinjenije bilo je toplo kupatilo. Kako sam čeznuo za sapunom i toplom vodom! Kako mi je nedostajalo uživanje da uronim u vodu svoje hladne udove, da pustim da me vlažna toplota uljuljka i zagreje me do kostiju! Kako sam žudeo da budem čist! Nedostajali su mi zvuci, mirisi i udobnost Nikadije, i otkrio sam da bez prestanka mislim samo na nju. Zašto sam je napustio? Zašto sam došao ovamo tragajući za nepostojećim tajnama, da ubijam tuljane, hranim bezube starce i remetim spokoj porodice Devakija? Kako sam uopšte mogao da poverujem da civilizovani čovek može da živi kao divljak? Odakle mi takvo oholo samopouzdanje?
     Jedne noći, uz šolju čaja, Bardo priznade da i njemu, takođe, nedostaju udobnosti našeg grada. "Preporučio bih ti da odemo odavde čim Katarina prikupi sve uzorke", reče mi on. "Nećemo doživotno da gladujemo, zar ne? Koliko joj treba vremena da se potuca sa nekoliko ljudi? Izvini što sam tako otvoren, malecki, ali ne shvatam zašto je propustila toliko, ah... mogućnosti?"
     Naravno, nije mu padalo na pamet da ode dok je mogao svake noći da puni trbuh mesom, a jednu ili više žena svojom spermom. Ostali, međutim, nisu se tako žurili da odu, kao što sam se nadao. Soli je jedva dočekao tegobe našeg primitivnog života i izgledalo je da uživa, ukoliko je tako natmureni čovek uopšte u stanju da uživa. Justini je sve u njenom novom životu bilo 'očaravajuće', kako je govorila, dok je moja majka bila srećna što je u stanju da živi u stalnoj borbi. A što se tiče Katarine, ona kao da je odugovlačila, čekajući na neki važan događaj koji nije htela nikome da otkrije.
     Dok su oluje nastupajuće godine postajale sve češće, postepeno sam postao svestan da nas Devaki nisu potpuno prihvatili. Neću da kažem da su podozrevali bilo šta u pogledu našeg civilizovanog porekla. Ali mnogi među njima, ne samo Juri, mislili su da smo čudni, i gore nego čudni. Zbog stalnih oluja lov je postao težak i opasan. Glad je postajala sve gora. Katkad su se čula gunđanja i izbijale prepirke o podeli mesa. Više nego jednom čuo sam kako ljudi gunđaju da sam ja, ubivši svog doffela, navukao na njih nesreću, ni u kom slučaju neko dobro. Po pećini su kružile glasine da sam Šanidara nahranio polovinom lepe džigerice polarnog gnjurca. (U stvari, još od svog prvog susreta sa Starcem iz Pećine, krijumčario sam mu najbolje komade mesa, da ga održim u životu. Grešio sam, znam, ali šta sam drugo mogao?) A postojala je još jedna spletka, koju su zli jezici žena širili međusobno, sve dok nije stigla do njihovih muževa. Trebalo je da osetim da nešto nije u redu kad su Piero iz porodice Jelenalina i Iolin od Šarailina, počeli da prete da će se iseliti s Kveitkela na zapadna ostrva. Mislio sam da su samo malo pošandrcali od gladi, ali uskoro sam otkrio da imaju zamerke na druge stvari.
     Jednog predvečerja, nakon što smo celi dan bezuspešno proveli u lovu, Juri me povede u stranu, u šumu ispred pećine, i poče: "Piero greši kad tebe optužuje za naše gladovanje. Da tuva nije bolestan od usne šuge, imali bismo hrane do mile volje."
     Složio sam se s njim.
     "Ipak, čudno je što nam životinje više ne skaču na koplja, zar ne?"
     Složio sam se njim da je to čudno.
     "Iako Piero nije u pravu što ti zamera, ne mogu mu zameriti što ti zamera? Možeš li ti? A ima i drugih koji su možda primetili tvoje čudno ponašanje i koji će početi tebe da krive za nesreće koje ih zadese. Ja lično ne poštujem takve ljude, ali kako da im zamerim?"
     "U kom pogledu je moje ponašanje čudno?" zapitah ga. "Je li me oni optužuju što sam ubio tuljana?"
     On podiže svoju ruku s ožiljcima i zavrte glavom. "Nije zato, iako nema mnogo ljudi koji ubiju svog doffela. Ovo je razlog: mudar čovek vodi računa da ne ostane sam u kolibi sa svojom sestrom, naročito ako je tako lepa kao Katarina. Onda ga niko ne može optužiti za gadosti koje njegovom narodu donose nesreću."
     Kad on to reče, ja osetih odjednom kako me je nešto preseklo u stomaku. Pozlilo mi je; osetih kako mi rumenilo krivice obliva obraze; i bio sam zahvalan okolnosti da je vetar koji je duvao kroz drveće bio tako leden i oštar, da mi je lice verovatno već bilo zajapureno od hladnoće. Okrenuo sam se Juriju, koji se naslanjao na jednu gromadu i puštao oblačiće pare, gledajući na široku, belu dolinu pod sobom. Poželeo sam sve to da uradim iz dva razloga: da ovo glupo putovanje privedem kraju i da Juri sazna da sam ja častan čovek. Ali ne rekoh ništa i ne učinih ništa. Kako da ovog jednookog divljaka navedem da razume svu složenost civilizovanih običaja i ezoteričnu prirodu naše potrage? Oćutao sam, i Juri sleže ramenima. "Katarina je, takođe, čudna žena", reče on.
     Desetog dana zimskog proleća prvi put sam otkrio kako sam teško oklevetan. Dan je bio ispunjen vejavicom sitnog snega i vazduh je bio vlažan i težak. Sneg je bio siv i težak, a drveće sivkastozeleno ispod tamnosivog neba. Vetar, koji je ili snažno naletao il potpuno zamirao, mirisao je na vlažni škriljac. Nekoliko ljudi koji su dan ranije otišli u lov - svi iz porodice Šarailina - vratili su se u pećinu u poslednjem sivilu sumraka, kad su sneg i senoviti obronci i nisko, tamno nebo stali da se stapaju u jedno neprobojno more sivila. Našli su meso, rekoše. Oraj i njegov sin, Višne, otresli su sneg sa sive krznene odeće pri ulasku u pećinu. Pratio ih je u stopu Olin Ružni, natmureni tip sa ogromnim i širokim ožiljkom od čela do brade. Olin je vukao za rep polupojedenu životinju, odvlačeći njen leš u pravcu koliba Šarailina. "Sabrino meso!" uzviknuo je, i njegova ružna žena Jelina, zajedno s ostalom porodicom, iziđe iz kolibe nasmejana, žudno njuškajući vazduh.
     Podigao sam pogled sa nove motke za koplje koju sam rezbario - stajao sam na utabanom snegu ispred naše kolibe - i odmah video da Olin nema mnogo mesa za deobu. Pitao sam se kako je Olin pronašao mrtvog vuka, kad on poče da priča o njihovom lovu.
     Prethodnog dana, prema njegovim rečima, lovci iz porodice Šarailina naišli su na trag totanja, medveda, i krenuli njime kroz šumu na jug, u pravcu mora. Kad je sneg počeo da pada, mladić Višne je hteo da se vrate u pećinu, ali Olin ih je poveo naniže ka peskovitoj obali gde je, kako je rekao, čuo pucanje kamenja i urlike u daljini. Oraj je, međutim, mislio da to pucanje proizvode teški udovi koji lome drveće, a da su urlici samo urlanje vetra. Kad su izišli iz šume, ugledali su belog medveda kako kandžama rastrže vuka pored gomile kamenja. Pojurili su na medveda, ali totanja, dugih crnih kandži i kukavičkih očiju, video je ožiljak na Olinovom licu (tako je Olin ispričao), i utekao u olujne vihore, jer je video da je Olinu još davno neki drugi medved napravio taj ožiljak i da je, prema tome, neranjiv. I tako su se oni vratili sa mesom vuka koje je, kako reče Oraj upiljivši se u lice svog brata, "mršavije i žilavije od medveđeg mesa, ali se dobija po manju cenu."
     Nekoliko pripadnika Manvelina okupili su se da čuju priču. Vicentov sin, Vemilo, i nevaljali Čoklo, stadoše da ih zadirkuju. Seif, koji je mnogo ličio na svog brata, Lijama, ali nije bio baš toliko lep i krupan, pokrio je rukom oči i smejao se Olinu. Onda Lijam izađe iz kolibe i pridruži se veselom društvu. "Jesi li siguran da je to sabra, vuk?" zadirkivao je Lijam Olina. Obliznuo je crvena usta i zabacio na leđa dugačku plavu kosu. "Ja bih hteo da budem siguran, pre nego što počnem da ga jedem, zar ne bi i ti?"
     Olin opsova i iščupa rep iz vučje lešine. Baci ga na Lijama, koji se smejao, brišući suze iz očiju.
     "Zar ja da ne prepoznam sabru, kad vidim sabru?" dreknu Olin.
     Lijam opet obliznu usta i surovo se našali: "Zar ja da ne prepoznam Devakija, kad vidim Devakija?" i stade još žešće da se cereka.
     Mislio je na nesrećnu gnusobu koja je uništila čast porodice Šarailina. Jedne lažne zime, pre mnogo godina, Olinov pradeda zakopao je nešto rundavčevog mesa da se pojede sledećeg zimskog proleća. Kad je to vreme došlo, on i njegova porodica iskopaše nešto za šta su verovali da je but rundavca i pojedoše ga. Sutradan Lokni, koji je bio Lijamov čukundeda, otkri da je to meso u stvari pripadalo jednom ljudskom lešu, koji je neki medved iskopao iz groblja iznad pećine. Navodno, medved je odvukao ljudske ostatke dole, na snežno polje ispod pećine, gde Devaki ponekad čuvaju zalihe mesa. Bila je to potpuno shvatljiva greška, ali, od tada pa zauvek, tri naraštaja Loknijevih sinova stvorila su tradiciju podsmevanja onome što jede porodica Šarailina.
     Lijam se glasno smejao, oblizujući se i gladeći stomak, da bi na kraju podigao sa zemlje rep kojim ga je gađao Olin. Prineo ga je otvorenim ustima, kao da zaista namerava da ga pojede. Proizveo je zvuk kao da se guši, rekavši: "Kako ja volim sabrin čupavi rep, ima toliko mesa!" I dodade: "Veoma me raduje što si siguran da je ovo vučje meso. Ali moram nešto da te pitam." Tu se okrenu Seifu i zaklima glavom, glumeći ožalošćenog. Vrati potom pogled na Olina, sve vreme provlačeći prst kroz čupavu, sivu dlaku. "Da li vuk ima sivo krzno?" upita on. "Ja sam do sada viđao samo bele vukove; možda Šarailine znaju za neku drugu vrstu?"
     Olin se sagnu nad lešinom i šutnu je nogom. "Ima belo krzno", reče on. "Izgleda sivo zato što nema dovoljno svetla."
     "Sivo je kao pseće krzno", izazivao ga je Lijam.
     "Ne", umeša se Oraj, braneći brata, "belo je. Posivelo je jer se isprljalo od prašine i morske soli."
     Lijam, koji je samoga sebe smatrao šaljivdžijom, iznenada se spusti četvoronoške, zabaci zlatokosu glavu i zalaja nekoliko puta. "To je pas", reče on, izvi se i stade da se valja, podrugljivo oponašajući psa koji češe leđa. "Jedete pseće meso."
     Posmatrao sam ovaj smešni prizor dok sam okretao koplje ispod kamena za rezbarenje. Shvatio sam ono što mi je sve vreme bolo oči: Olin i njegov brat pronašli su kamenu humku koju smo Bardo i ja izgradili iznad mrtvog tela mog psa-predvodnika. Rastrgnuta lešina koja je ležala ispred Olinove kolibe bila je sve što je preostalo od Lika.
     "Pseće meso!" rugao se Lijam. "Šarailine love pse!"
     Olin još jednom ustvrdi da je to vuk. Posegnuo je da mu skine kožu nožem, kad ja potrčah preko pećine što sam brže mogao. "Pas je", rekoh ja. Ispričao sam im kako je kobac ubio Lika, a Bardo i ja ga sahranili. "Nemoj ga seći - bio je hrabar i veran, i nije u redu da ga pojedeš."
     Do tada je već celo pleme Devakija poizilazilo iz koliba. Okružiše nas. Proždrljiva Sanja, koja je dojila novorođenu devojčicu, reče: "Nije u redu da majke izgladne toliko da im se mleko sasuši kao barica otopljenog snega na suncu. Malori zaboravlja da je meso meso; meso nije ni hrabro ni verno."
     Sve vreme Lijam se valjao po tlu, smejući se kad ne bi podsmešljivo proizvodio pseće zvuke. "Av, av, av", lajao je. "Av, av, av, av." Zatim je pogledao naviše u Olina i rekao: "Nadajmo se da će rundavci uskoro da nam skoče na koplja. Inače ćemo mi postati meso gladnim Šarailinama."
     Olinu je na to prekipelo. Zavitlao je svojim dugačkim nožem od kremena po vazduhu i navalio na Lijama. Kolenima je Lijamu isterao vazduh iz grudi - čuo sam huk kad je izleteo kroz Lijamova usta. Neko je viknuo: "Pazi na nož!" i zbog nečega što u to vreme nisam shvatio, Olin ispusti nož. Počeli su da se rvu. Grabili su jedan drugog, pridizali se i valjali po utabanom snegu. Lijamu pođe za rukom da Olinu priklješti ruku između njihova dva tela. Tu trenutnu prednost iskoristi da zarije svoje duge nokte u Olinove oči. Bio sam siguran da namerava da mu zavuče prste u očne duplje, da mu iskopa očne jabučice, da ga oslepi. Olina je već jednom unakazio medved; smučilo mi se gledajući Lijama koji je bio nalik na medveda, kako hoće da ga opet unakazi. "Ne u oči!" dreknuo sam i koraknuo napred, čvrsto ukopao stopalo i udario Lijama u slepočnicu tupim krajem svog koplja. On se zatetura i odvoji od Olina, zapanjen, držeći se rukom za tu stranu glave. Udarac ga je posekao; krv mu je curila između raširenih prstiju, kapajući na njegovu dugačku, zlatastu bradu.
     Opsovao me je i pljunuo mi pod noge, dreknuvši: "Kako to da ne možeš da razlikuješ igranje od ubijanja? Mozak ti je omekšao kao tuljanovo salo - ali tako je to kad zavodiš rođenu sestru. Da li ti je Katarina isisala mozak, zajedno sa spermom?"
     Mislim da sam tada zaista hteo da ga ubijem. Pred očima Olina, Jurija i svih porodica, podigao sam koplje i zamahnuo njime iznad glave. Čvrsto sam držao kožnu hvataljku na motki koplja, nejasno svestan da me Bardo, Justina i majka koja sva drhti, posmatraju u pozadini živog zida zaprepašćenih Devakija. "Ne!" dreknuo sam, a prvo pred sobom dok sam ciljao u Lijamov grkljan, ugledao sam Katarinu kako stoji između dve žene Manvelina. Bestidno je zurila u mene, kao da je znala da ga neću ubiti. "Ne!" ponovo sam uzviknuo i krenuo rukom napred. Ali odjednom je nastao otpor; ništa mi nije lakše bilo da bacim koplje nego da iščupam iz korena iveričino stablo. Odjednom sam osetio tuđe ruke na koplju, i neko mi ga je istrgnuo iz ruke. Okrenuo sam se i ugledao Solija kako drži koplje kao mrtvu ribu. Usne su mu bile čvrsto stisnute, bele kao led. Zadržavao je dah; ispod pobelele kože na čelu pulsirala mu je debela vena.
     Juri iskoči i istrže koplje iz Solijeve ruke i prelomi ga preko kolena. Oči mu sevnuše na mene kao signalna svetiljka rakete i on samo reče: "Čudo da si zaboravio da mi ne lovimo ljude." Onda mi okrenu leđa i povede svoju porodicu natrag u njihove kolibe.
     Olin mi priđe i počeša se po ožiljku na licu. "Samo smo se šalili", reče on. "Šta misliš, zašto sam ispustio nož? Zar veruješ da bi me Lijam oslepio, mene, svog gotovo-brata?"
     Bacio je pogled na dve polovine slomljenog koplja u snegu, nervozno se nasmejao u udaljio se, ponavljajući: "Samo smo se šalili."
     Soli je stajao na istom mestu, besno piljeći u mene, ukočen i leden kao drvo. Katarina nam se ovlaš pokloni i uđe u našu kolibu. Posle nekoliko trenutaka Bardo, Justina i moja majka takođe uđoše u nju. Ostadosmo samo Soli i ja usred sve mrklije pećine. "Zašto, Pilote? Zašto si tako bezobziran, reci mi, molim te?" Petom je prignječio koplje dublje u sneg. "Zašto radiš to što radiš?"
     Zurio sam dole, u koplje, grizući usnu.
     "Zašto?"
     "Ne znam", iskreno rekoh.
     "Postao si opasan, Pilote. To sam već jednom ranije rekao. A sada, ova... ova situacija ekspedicija, sve što ovde radimo - sve je postalo opasno, zar ne?"
     "Možda."
     "Jeste. Suviše opasno da i dalje ostanemo ovde. Nadajmo se da Katarina ima dovoljno uzoraka, jer je već postalo opasno i za nju da ih dalje skuplja. Sutra ćemo pozvati grad preko radija, da nam pošalju raketu. Oprostićemo se sa svima, i stavićemo tačku."
     "Misliš li da je to neizbežno?" upitah ga. "Da se dovučemo natrag u Grad kao išibani psi, a?" Nisam znao zašto sam to rekao - verovatno samo da mu teram inat. Jer ja sam, u stvari, umirao od želje da se vratim u Grad, da se zadubim u divno, ali besmisleno proučavanje matematike.
     On se na to silno naljuti. Mislio sam da će mu pući krvni sudovi u očima, da će oslepeti. "Da, neizbežno je", muklo je prošaptao. A zatim izgovorio zabranjenu reč. Ja sam odlučio. Sutra odlazimo."
     Protrljao je oči, naglo se okrenuo i otišao. Ostao sam sam, pitajući se zašto sam bio tako bezobziran, zašto radim to što radim.









14. RADIO
     Sačuvaj umetnost pre nego umetničko delo: čuvaj sećanja pre svega ostalog.

     Izreka Pamtilaca

     U zoru sledećeg dana porodice Reinalina, Jelenalina i Šarailina natovariše svoje duge putne saonice. Oraj i Julita od Šarailina, i njihova deca Višne, Namili i Emili Mlađi, zatezali su remenje preko tovara i uprezali pse veoma sporo, kao da nisu sigurni da je mudro putovati kroz oluje zimskog proleća. Ali Olin i glave drugih porodica uporno su istrajavali u svojoj odluci da se ide. Naveli su glad i loš ulov kao razlog da potraže ostrva na zapadu. Naveli su, takođe, i druge razloge. "Otići ćemo na Savelsaliju", viknu Olin. "Tamo će Patvini podeliti s nama mamutove odreske s kojih kaplje mast. Tamo ljudi ne dižu koplja jedan na drugog."
     Juri, koji je u svojoj toploj krznenoj domaćoj odeći stajao blizu njih, tužno zavrte glavom. "Tužan je ovaj dan za Devakije. Zašto mislite da će naši daleki rođaci na Savelsaliji imati dovoljno mesa i za vas? Možda vas baš neće dočekati s mamutovim odrescima; možda neće dočekati Devakije isto onako srdačno kao što Devaki dočekuju Devakije?"
     Ali Olin beše uporan. "Možda su se Devaki previše namnožili da i dalje žive u maloj pećini. A ako su stada mamuta naših dalekih rođaka bolesna i ne bude dovoljno mesa, ješćemo škembiće dok se more ne otkravi. Onda ćemo sagraditi čamce i lovićemo kikiliju, kad izroni na površinu da diše." Potom se okrenu meni. "Zbogom, Čoveče s Južnog leda. Možda ćeš se i ti vratiti svojoj kući?" Rekavši to pljesnu svog sina, Jašu, po zatiljku, zviznu svojim psima i zajedno sa svojom porodicom nestade u šumi. Posle kratkog vremena odoše i ostale porodice.
     Juri grdeći otera svog malog unuka, Jonata, podalje od vatre koja je pucketala na ulazu u pećinu. "Žalosno je kad neko priča da će ubijati kitove", reče on. "Bolje je žrtvovati krda mamuta nego loviti kikiliju, koji je mudriji od nas i jak kao Bog. Ali Olinova porodica je gladna, i ko da mu zameri?"
     "Ne valja ubijati kitove", složih se ja. Okrenuo sam se prema istoku gde su daleka snežna polja plivala u krvi izlazećeg sunca, pun griže savesti i drugih osećanja.
     Juri začkilji onim jednim okom i promumla: "Crveno jutro po nebu briše, putnicima se zlo piše - dan neće biti dobar za putovanje, čini mi se." I dodade: "Moram ti reći da u mojoj porodici ima onih - Lilija, Seif, Jajve, i naravno Lijam - koji kažu da ti i tvoja porodica takođe treba da odete. Ja, Vicent i stara Ilona smatramo da treba da ostanete, ali ovi drugi... nakon što si podigao koplje na Lijama, pa, ko da im zameri?"
     Bacio sam pogled na Jurija i ubajaćenu mast koja mu je sijala na licu i odjednom mi se smučiše i on i njegova uzrečica: "Ko da im zameri?" Osetio sam jaku želju da naletim na njega, da ga 'slučajno' gurnem i oborim u jednu od bara koje vatra beše otopila u snegu, da ga posmatram kako se praćaka u ledenoj vodi i da kažem: "Ko da mi zameri?" Nisam hteo više da čujem ni jednu jedinu mudru izreku s tih debelih, ispucalih, masnih usana.
     "Soli je odlučio da otputujemo", rekoh. "Dakle, otputovaćemo i mi, sutra ili prekosutra."
     "Pa, eto, Soli je čovek jake volje, i Soli je odlučio da otputujete, i ko da mu zameri?"
     Ali naš odlazak iz plemena Devaki nije bio tako jednostavan. Rano tog jutra Soli je izvukao radio iz skrovišta u saonicama i otišao u šumu da nađe neko skrovito mesto. Pokušao je da pozove Nikadiju. Nije uspeo. Pokušavao je celo pre podne i pola popodneva, sve dok jedna oštra oluja nije počela drveće da okiva ledom, nateravši ga da se vrati u pećinu. Kad je palo veče mi se svi iskupismo u našoj kolibi, oko zapaljenih naftnih škriljaca. Na belu krznenu prostirku u sredini kolibe Soli postavi sjajnu crnu kutiju, dugačku koliko mišica nekog krupnijeg čoveka. Uperivši u nju prstom, reče nam: "Radio je mrtav."
     "Nemoguće", oglasi se Bardo, igrajući se pramenovima svoje brade. Bio je opružen po krevetu u poluležećem stavu, jedući neke bademe koje je bio pronašao. "Radio je mrtav? Ne, ne, to je nemoguće."
     Moja majka i Justina su na drugom kraju kolibe prostirale krzna preko rešetke da se suše. U kolibi je bilo toplo, tako toplo da su se zasvođeni zidovi presijavali od otopljene vode i leda. Moja majka je četkala rukom kapljice vode sa svilenkastog krzna rundavca. Izrazito lice bilo joj je žuto u žutoj svetlosti. Ona nakrivi glavu i upita: "Otkud znaš da je mrtav?"
     "Da je stvarno mrtav, bilo bi loše po nas", dodade Bardo, posmatrajući kako Justina otresa jedno krzno. Solija je to grdno nerviralo, ali Bardo je voleo da posmatra Justinu kad god bi mu se pružila prilika; šta više, voleo je i da razgovara s njom, onako, prijateljski. "Ali ko je ikada čuo da radio može biti mrtav." On bezbrižno ubaci u usta jedan badem, ali meni je bilo jasno da je nervozan i zabrinut.
     "Naravno, radio ne može da bude mrtav", reče Justina. Pogledala je Barda i dobacila mu prekrasan osmeh. "Kakva misao, zar ne? Isto tako bi mogao da uobraziš da sunce sutra neće izići! Te stvari ne mogu da budu mrtve, zaista. Lord Lemilac je svojeručno napravio ovaj radio. Kako onda može da bude mrtav?"
     Bardo se uhvati za stomak i jako zastenja, a u odgovor se začu cvilenje iz ulaza nalik na tunel. Dva psa su nam se razbolela i mi smo ih uveli u kolibu da ih zaštitimo od oluje. "Tusa", glasno pozva Bardo, "Lola... da li mislite da je radio mrtav? Lanite tri puta ako mislite da jeste." Sačekao je trenutak, ali psi su ćutali u svojim rupama i snegu, i on zaključi: "Vidite, svi se slažemo, radio ne može biti mrtav."
     "Ćut!" ciknu Soli, klečeći iznad radija. "Obuzdajte se, ako ste u stanju."
     "Da li si pomislio da nije možda samo bolestan?" upita Katarina. Kriptu ispod kreveta je bila otvorila; jedva sam mogao da je gledam kako sortira uzorke. Onako sagnutoj, telo joj je izgledalo punije nego obično, a kosa joj je padala poput blistave crne zavese niz ramena i grudi sve do poda. Podigla je jednu od loptica i ispraznila je. Zapenjena plava krida u boji njenih očiju prosu se po snegu, topeći se u bljuzgavici boje indiga. Osetio sam prodorni miris mentola, koji je imao taj konzervans, i ona zagrabi pune šake čistog snega i zatrpa mrlju. "Sad kad su porodice otišle, ovi uzorci su sve..." Dok je brojala uzorke jedan po jedan, pokazivala je Justini one najdragocenije.
     "Ako su ovi uzorci sve što imamo", reče Justina, "lepo, sigurna sam da će ih biti dovoljno; moraće da bude, jer ih je bilo teško sakupiti, a sad više nije ostalo muškaraca od kojih mogu da se uzimaju, izuzev, naravno, onih iz porodice Manvelina, a ti si... ti si već... bila s većinom od njih, zar ne, Katarina?"
     Nisam hteo da gledam kuglice, gusto, belo tutkalo Devaki muškaraca. Otišao sam u sredinu kolibe i podigao radio sa krznene prostirke. "Katarina je možda u pravu. Možda je radio samo bolestan?" obratih se Soliju.
     Soli me je posmatrao kako premećem radio po rukama.
     "Ah, ali ako je radio samo bolestan", objasni Bardo, "zašto ne izleči samoga sebe? Lorde Pilote? Jeste li pitali radio da li je bolestan?"
     "Da, prvo sam ga to pitao", odvrati Soli. "Ali radio ćuti; znači, radio je mrtav."
     "To je zbog ove proklete hladnoće", nastavi Bardo, igrajući se jednim brkom. "Smrznuće svačija creva."
     "Jesmo li sve razmotrili?" upita moja majka. "Sve mogućnosti?"
     "Koje mogućnosti?" uzvrati pitanjem Soli.
     Neko vreme smo raspravljali o mogućnostima: možda je Lord Lemilac zaboravio da podesi radio na naš signal; možda su neka sunčeva pega ili val radijacije iz Vilda konačno doprli do Nikadije, iskrivivši pravac širenja radio-talasa kroz atmosferu; možda je Red konačno doživeo raskol i građanski rat - šta ako je Kula lemioca srušena i svi njihovi divni aparati uništeni?
     Kako je noć odmicala, postajali smo sve umorniji rastreseniji, podložni nemogućim idejama. Mislim da smo isuviše dugo živeli među tim zavejanim brdima, da smo isuviše mnogo noći proveli u snežnim kolibama, slušajući divljenje vetra i zavijanje vukova. Bar kad sam ja u pitanju, sve dobro poznate stvari iz Grada izgledale su mi veoma daleko. Sam Grad izgledao je nekako fantastičan i nestvaran, sećanja jednog bivšeg Malorija, poluzaboravljeni san. Kružeći pogledom oko sebe po harpunima, uštavljenim krznima, naftnim škriljcima koji su treperili narandžastom i žutom svetlošću, teško mi je bilo da poverujem da još nešto drugo na svetu postoji. Gotovo sve je izgledalo moguće: šta ako je neka nova rasa vanzemaljaca došla u Nikadiju, poubijala sva ljudska bića i naselila se u Gradu? Šta, ako je Tranzistorski Entitet ili neki drugi bog promenio zakone vremeprostora, tako da su radio i drugi elektromagnetski talasi bili usporeni ili nisu mogli postojati na pojedinim mestima? Šta, ako i sam Grad više ne postoji?
     Sav ovaj razgovor očigledno je nervirao Barda. Prstima je uvijao i razvijao brkove i trljao se po stomaku. Tiho - bio mu je običaj da u prisustvu žena to radi tiho - počeo je da pušta vetrove. U kolibi je počelo da smrdi. Justina se zakašlja i poče da maše rukom ispred nosa. Bardo naduva obraze, pokaza u pravcu tunela gde su spavali psi i opsova. "Taj prokleti Tusa! Daš mu da jede polutrula tuljanova creva, i stane da prdi kao raketa. Pobogu, ala ovde smrdi!"
     Tako je gadno smrdelo da su svi izuzev Solija počeli da dišu na usta. (On je pažljivo nešto čačkao po kutiji radija, potpuno nesvestan Bardovog malog problema.) Moja majka nabra nos i pokri lice krajičkom svoje krznene odeće. Ljutito je gledala Barda. "Muškarci su smrdljive životinje", reče ona.
     Bardovo lice poprimi namršteni i zbunjeni izraz, a moja majka nakrivi glavu, prezrivo ga posmatrajući. U sledećem trenutku taj prezir se pooštri u mržnju, i prema Bardu i prema samoj sebi. Moja majka je imala jezik surov kao dvosekli nož, i ta je surovost sekla u dva pravca: ako je neko uvredi bila je surova prema njemu i istovremeno je mrzela samu sebe zato što je surova, a potom mrzela i tu osobu zato što je izazvala tu dvostruku surovost.
     "Ah, znam šta misliš", reče joj Bardo. "ali to je bio Tusa ili Lola, neko od njih je prdnuo, nisam ja."
     Moja majka gadljivo poče da oblači krzna, a onda se okrenu Soliju i reče: "Ako je radio mrtav, onda ga je neko ili nešto ubilo. Aparati koje napravi Lord Lemilac ne umiru prirodnom smrću." Zatim iziđe iz kolibe da udahne malo svežeg vazduha. (Ili, možda, da ode u Analinu kolibu na malo čaja i ogovaranja, koje je veoma zavolela tokom ovog našeg kratkog boravka u pećini.)
     Soli je pokušavao da raseče kutiju radija svojim nožem od kremena.
     "Mora postojati način da se otvori radio i da se vidi zašto je mrtav", reče on.
     "Otvoriti radio, Lorde Pilote?" upita Bardo, trljajući svoje zajapurene obraze. "Vi se sigurno šalite?" Bolje bi bilo da je Soli predložio da otvorimo Barda i vidimo zašto mu debelo crevo proizvodi toliko gasova.
     Ali Soli se nije šalio. Uporno je pokušavao da otvori radio. Negde oko ponoći, otkrio je da zagrejani nož od kamena, ako se upotrebi na debelom pečatnom matrijalu nalik na lak, može da ljušti plastiku u slojevima, tankim kao snežni kristali. Na kraju je otvorio kutiju, ali radio i dalje nije hteo da se otvori. Dugo je pregledao njegov zadnji deo dok nije primetio četiri majušne, okrugle tačkice, crne na još crnjoj pozadini, po jednu na svakom uglu kutije radija. Otkrio je da su okrugle tačkice u stvari rupe ispunjene pečatnim materijalom. Otvorio je i te rupice, polako i mukotrpno kopajući i probijajući ih zagrejanim iglama od kremena. Kad je završio s tim ubistveno dosadnim poslom, primakao je radio bliže gorućem naftnom škriljcu i objavio da može da vidi komadiće metala zasečene po sredini, uglavljene u rupice.
     "Šta je to?" upitah ja.
     "Teško je reći."
     "Lemiočev rad", rekoh ja. "Piloti ne smeju da se mešaju u Lemiočev rad."
     Na svojim snežnim posteljama, Justina i Katarina su pokušavale da zaspe; Bardo je ležao skljokan, kao mrtav medved, glasno hrčući.
     "Da, Lemiočev rad", reče Soli. "Ali gde nam je lemilac da ga obavi?" Stisnuo je usta i zavukao iglu od kremena u jednu rupicu. Zavrnuo je, i ona se slomi. Uvukao je drugu iglu i zavrnuo je u drugom pravcu. Ona se takođe slomi.
     "Do vraga lemioci i njihove tajne veštine", opsovah ja, a on okrenu radio naopako i istrese komadiće kremena iz rupe.
     "Kremen je suviše krt", primeti on. Podigao je dugačko i oštro parče iverice, odsečeno sa njegovog koplja za mamute. "Iverica nije tako tvrda kao kremen, ali nije ni tako krta, zar ne?" Govoreći tako, nožem od kremena on odreza ukoso krajičak drveta, da tačno odgovara zarezu u metalu koji je bio uglavljen u sve četiri rupe.
     "Zašto to radiš?" upitah ga. "Ako su lemioci već napravili radio tako da ga može otvoriti samo lemilac, kako misliš da ćeš ga ti otvoriti?"
     "Gde ti je tvoja čuvena inicijativa?" upita on. "Tajna je, zar ne, i to što si uspeo da prodreš u Entitet i da se vratiš odatle."
     "To je nešto drugo."
     "Da, tada si imao sreće, ali ovde sreća ne utiče, zar ne?"
     On spusti zašiljeni kraj drvene cepke u jednu rupu i zavrnu ga udesno bez rezultata. Zavrnu ga ulevo, ali ni tu nije ništa uspeo da uradi. "Sreća", reče on, zavrćući nešto jače. "Popušta!" uzviknu odjednom. Vrteo je drvo prstima, i posle nekoliko trenutaka izvuče jedan metalni klin dugačak kao nokat na mom prstu.
     "Šta je to?" upitah ja ponovo.
     "Do sada neviđeno." Pažljivo je ispitivao metalni klin na svetlosti naftnog škriljca, a onda mi ga pruži. Duž klina bila je izrezbarena tanka izbočena metalna spirala koja je polazila iz jedne izbočine na njemu. "Očigledno je, međutim, da navoji te metalne spirale tačno odgovaraju usečenim navojima u samoj kutiji, inače bi klin prosto ispao. "Dok su ostali spavali, on pažljivo ukloni ostala tri zavrtnja i radio ispade iz kutije.
     "Ha!" šapnuh ja, "lemilac bi poludeo samo da za trenutak zirne u mnogostrukost, ali pilot može da otkrije tajne lemilaca lako kao..."
     "Ćuti! Ništa nismo otkrili."
     Zagledao sam se u unutrašnjost radija. Tu se nalazila gužva raznobojnih predmeta od plastike, žičica i metala, koji su bili međusobno izuvijani i isprepletani na čudan i nedokučiv način. Odmah sam video zašto se radio nije sam izlečio. Iz meni nepoznatih razloga, lemioci su sastavili radio od neuobičajenih i zastarelih delova umesto da ga celog puste da izraste, kao što su, na primer, radili sa vezama i drugim delovima brodova brzine svetlosti. Slika koju su pružali ti, očigledno prosti delovi, išla mi je na živce. Pokušavao sam da pogodim kako radio funkcioniše, iako sam sa isto toliko uspeha mogao da pokušam da zavirim u ezoterična znanja na osnovu lopte koja se uvija po spirali. Shvatio sam da tajne lemilačkog radija razumem koliko i tajnu Jeldri, zaključanu u plazmi s klicama Alaloja.
     "Tako je varvarski", rekoh. "Zašto su lemioci napravili radio od zastarelih delova?"
     "Lemioci imaju svoje tajne kao i mi svoje", odvrati on. "Aparat iz prošlosti za naše putovanje u prošlost - to liči na šalu koja im odgovara, zar ne?"
     Bacio sam pogled na njega i predložio: "Protresi ga. Možda je neki od delova ispao iz svog ležišta."
     "Nije mnogo verovatno", odvrati on, ali učini onako kako sam mu savetovao, bez rezultata. Delovi koje su napravili lemoci, shvatih ja, ne ispadaju iz svog ležišta.
     "Zašto misliš da je mrtav?" upitah ga.
     "Kad se okrene prekidač", reče on, okrećući levo-desno okruglo parče crne plastike na prednjoj strani radija, "ništa se ne događa. Nema protoka elektrona. Jedan ili više delova mora da su mu bolesni."
     "Koji?"
     On kažiprstom stade da gurka razne delove radija. "Ko zna?"
     "Pa, onda je mrtav i mi tu ništa ne možemo."
     "Možda, a možda i nije."
     Opet sam se zagledao u utrobu radija. Očigledno, jedan ili više delova služe za prijem naših glasova, drugi da šifruju informacije koje prenose zvučni talasi, treći da moduliraju informacije, a četvrti da stvore i pošalju radio-talase u pravcu neba, ka satelitima koji kruže oko planete. Koji deo šta radi, nisam pojma imao.
     "Nema izgleda", rekoh ja.
     "Možda."
     Dugačkim noktom on zagreba površinu belog kristala. "Možda ovo vibrira pri dodiru s naših glasovima, vibrira i proizvodi odgovarajuće vibracije u električnoj struji. Da, može da izazove promene i električnom otporu, da izmeni tok struje. Kad bismo mogli da pratimo tok struje, bili bismo u stanju da otkrijemo zašto je radio mrtav."
     Zavrteo sam glavom jer je u unutrašnjosti radija bilo usađeno na stotine delova. Nisam verovao da ćemo uspeti da pratimo tok struje ili da dođemo do zaključka koji deo čemu služi.
     "Moj otac", nastavi Soli, "svojevremeno mi je objasnio teoriju radija i drugih starih stvari. Hteo je da znam istoriju naše tehnologije."
     "Mislio sam da je Aleksandar bio kantor, a ne istoričar."
     "Jeste, bio je kantor. I zato je želeo da ja shvatim ograničenost tehnologije, ili bolje rečeno, koliko su praktične teorije ružne. On je mrzeo tehnologiju, i novu i staru. Najbolja je matematika, imao je običaj da kaže, čista matematika, matematika koju mehaničari ili lemioci ne mogu primenjivati za praktične stvari. Objasnio mi je termodinamiku i hidrauliku, teoriju fuzije pomoću koje se prave bombe. Teoriju čestica i teoriju holograma, i teoriju mapa, i teoriju informacije, stotine teorija za rukovanje stvarima, hiljade. Bio je hladan, surov, bezdušno tačan čovek, taj moj otac. I želeo je da i ja usvojim njegovu estetiku, da postanem isti kao on." On zatvori oči, protrlja slepoočnice i okrenu glavu od mene. Čuo sam kako šapuće: "Ali nisam, nisam."
     Malo sam sačekao, pre nego što sam se oglasio. "Znači, razumeš se u radio."
     Zavrteo je glavom. "Nekad se znala teorija radija. Sad je sve zaboravljeno."
     Naravno, Soli ipak nije sve zaboravio. Malo po malo, setio se očevog učenja: elektromagnetni talasi se stvaraju kad magnetna i električna polja vibriraju pod pravim uglom jedna na druga; informacija može da se unese u elektromagnetni talas na više načina: na primer, moduliranjem amplitude i frekvencije talasa; kad signal jednom napusti radio-aparat, osetljiv je i lako ga mogu iskriviti sunčeve pege, atmosferska jonizacija, mešanje drugih električnih izvora, i tako dalje. Ima sto načina da se u radio-signal unese buka. Uklanjanje te buke, rekao je Soli, osnovni je problem u prenošenju informacija.
     "Ali ako je šifriran kako treba, signal može biti onoliko oslobođen greške koliko rešimo da bude. Ima načina da se signalu doda redundanca, teoreme kojima se dokazuje da postoje gotovo savršene šifre, samo ako smo dovoljno pametni da ih izmislimo. Da, mora da je u tome sva veština, šifriranje signala i filtriranje buke. Otkrivanje šifre."
     Nepomično je zurio u radio, stisnutih usta.
     "Znači, ako nije šifrirana kako treba, informacija je uništena", upitah ga.
     "Ne, informacija se može stvoriti, ali se nikad ne može uništiti - ako veruješ holistima. Ona uvek postoji, na nekom nivou. Veština se sastoji u tome da se održi u obliku u kome ima smisla i da se prenese bez buke."
     Protrljao sam nos, a zatim dodirnuo jedan providni, plavi deo. Bio je tvrd i gladak kao staklo. "Ali koji delovi šifriraju informaciju, a koji filtriraju buku? Da li se sećaš?"
     Stegao je pesnicu i pritisnuo je na slepoočnicu. "Na žalost ne sećam se", odgovori on kratko.
     "Šteta."
     "Da, šteta, ali uvek postoji verovatnoća da se sećanja obnove."
     "Verovatnoća?"
     Probudio je ostale, Bardo otide da dovede moju majku iz Analine kolibice. Moja mati dojuri u kolibu, praćena u stopu Bardom, koji je psovao zato što je puzeći kroz ulaz ugazio u pseći izmet. Soli ih sve pozva rukom da se okupe oko njega. Stavivši radio sebi u krilo, on reče: "Potrebna mi je vaša pomoć."
     Bardo je premeštao svoje ogromno telo s noge na nogu, očigledno nesrećan. Još mu je smetalo dizanje uda svake noći; krzna su mu se zategla preko trbuha kao tkanina šatora preko motke. Sumnjičavim pogledom je odmeravao radio. "Ne valja, Lorde Pilote, ne valja." A onda je počeo da struže izmet sa kolena svojih pantalona.
     "Je li to sve što imaš da kažeš?"
     "Ah...ne. Hteo sam da kažem da ne možemo, sad kada je radio mrtav, da odemo odavde pre duboke zime, zar ne? A to ne valja zato što..."
     "Ne, mi ćemo izlečiti radio", reče Soli. "Pokušaj da se setiš. Možda si jednom u prošlosti gledao kako lemilac leči robota; možda ti je neko nešto pričao u detinjstvu čega se možeš setiti."
     "Ne ja, Lorde Pilote", odvrati Bardo. "Je ne. Onda prsnu u smeh, a i ja s njim, jer na Letosvetu gde je proveo detinjstvo nema ni lemilica ni robota. Na Letosvetu gospoda i plemići preziru složene mehanizme bilo koje vrste, jer se s pravom pribojavaju moći lemilaca, programera i drugih koji se razumeju u ono što oni ne znaju. I zato na Letosvetu ljudi rade sve poslove koje kod nas rade mašine. "Sećam se", reče Bardo, "da smo, kad bi robovi nastradali u rudnicima moje porodice - ne gledaj me tako, Malori, ja tu nisam ništa mogao - da smo ih prodavali prokletim sekačima. Sekači bi uzimali njihove organe da ih upotrebe na drugima. Nikad nisam video mašinu pre nego što sam došao u Nikadiju."
     Moja majka napravi kiselo lice pred Bardom i poče da klima glavom. "Da li stvarno misliš da ćeš izlečiti radio?" upita ona Solija. "Čak i ako se setimo? Kako funkcioniše svaki deo? Kako možemo da izlečimo ma i jedan jedini deo? Gde nam je alat? Gde nam je znanje? Pre nego što smo dali da nam se utisne veština rezanja tankih ljuspica kremena, da li smo umeli da opravimo okrnjeni vršak koplja?"
     "Moguće", reče Soli.
     Moja majka nakrivi glavu i blago zažmiri. "Lord Pilot je oduvek bio kritički nastrojen. Prema nekim ljudima koji pokušavaju nemoguće."
     Solijeve se oči suziše u dva plava proreza, ali on oćuta.
     Sve to vreme Justina je netremice zurila u unutrašnjost radija. Iznenada se njeni glatki, suncem opaljeni obrazi razvukoše u osmeh. "Nisam sigurna", reče ona, "kako neko uopšte može biti siguran u sećanja iz detinjstva? Naročito sećanja koja se čine kao da su sećanja na sećanja, ili čak sećanja na nešto što ti je neko rekao jednom davno, tako da nisam sigurna da me sećanje ne vara, ali kad sam bila devojčica - sećaš se i ti, Mojra, zar ne?" obrati se ona mojoj majci. "Kad smo bile male, sećaš se kako nas je mama često vodila u muzej na Ruedu? Ne sećaš se? Dobro, ja se sećam, i znam da sam jednom videla izloženu prastaru elektroniku." Ona pažljivo dodirnu svojim dugim prstom jedan sićušni metalni kružić u unutrašnjosti radija. "Možda grešim, ali ovo se zvalo dioda ili trioda, čini mi se, nisam sigurna koje je od tog dvoga, ali sećam se da je postojalo nešto što se zvalo diodni ispravljač, i da je određivalo kakvi će biti talasi radio-signala. Ili su se možda zvale diodne igle? Zaista nisam sigurna."
     Dok je govorila, Soli ju je posmatrao s napetom pažnjom, kao što kobac posmatra snežnog zeca. "Pokušaj da se setiš", reče on.
     Justina mu se nasmeši, dodirnuvši tanke dlačice na njegovom ručnom zglobu. "Ali zašto bih ja trebalo da se setim, Leopolde, kad si ti viđao slične eksponate po muzejima u Gradu? Nekada si se interesovao za te stvari, tek što smo se bili venčali. Zar se ti ne sećaš?"
     Solijevo lice odjednom izgubi svu boju. Protrljao je oči, nakašljao se i uzdahnuo. "Da, sećam se kao kroz maglu", priznade on. "Ali bilo je to tako davno."
     On zatvori oči, trzajući lice kao da ga boli glava. Zadržao je vazduh, pre nego što ih je otvorio.
     "Istina je", reče on najzad. "Blizu Bašte zumbula nalazi se prostorija puna delova nalik na ove." Prevukao je prstima preko tankih usana. Prvi put u životu video sam ga zbunjenog. "Ali imena i uloga tih delova - šta ću, ne sećam se."
     "Pamtioci kažu", podsetih ga ja, "da sećanje može biti zapreteno, ali nikada izgubljeno."
     "Da", odvrati on, "pamtioci to kažu, pamtioci."
     "Njihovo školovanje se ne razlikuje toliko od našeg", ponovo se javi Justina. "Neki stavovi su isti, tako mi je rekao jednog dana Tomas Rejn u Severnom prstenu, rekao je, 'Justina...' pa, neću vam prepričavati baš sve što je rekao, ali sećam se da je kazao da se sve što smo ikada videli, čuli, osećali ili pomislili nalazi zapisano negde u pamćenju, i da svako od nas može da dopre do svog pamćenja ako pokuša, ako zna redoslede - mislim da je Tomas to tako nazvao - i stvaranje slika, to su dva njihova stava koja su slična našima."
     Soli je još neko vreme gledao u radio, zureći u prošlost. "Da li pilot može da misli na isti način kao pamtilac?" upita on. "Da li je moguće? Da, možda je moguće."
     Oči mu se sklopiše u trenutku kad je zapao u dvadeseti od šezdeset četiri stava halninga, stav koji piloti zovu asocijativnim pamćenjem. Iz tog stava prešao je u stvaranje slika, i tu je ostao dobar deo noći. (Tek mnogo godina kasnije, na zaleđenom moru, do detalja mi je ispričao taj mukotrpni posao. U to vreme, pitam se da li sam spavao, ili sam se samo odmarao u stavu otvorenog čekanja.) Pokušao je da prizove u sećanje slike koje je video još pre sto godina, ali nije raspolagao veštinom pamtioca da dešifruje te slike iz hemijskog pamćenja u eidetičko pamćenje. Pošto pamtioci uče da je sećanje na mirise često ključ ka većim redosledima pamćenja, pokušao je da ga podstakne grebući i mirišući galium arsenide i germanium u delovima radija; pokušao je da podstakne sećanja putem logičkog pamćenja; pokušavao je veoma usrdno da uradi nešto što nije bio uvežban da radi; pokušavao je cele noći, oprao je sve čega se mogao setiti ne bi li prizvao iz pamćenja određenu stvar, upinjao se sve dok se nije toliko umorio da je jedva mogao da drži podignutu glavu, ali na kraju je ipak ostao da sedi bespomoćan, stežući radio tako snažno da mu je ivica kutije posekla prste i krv mu procurila kroz njih. To je učinio, šapnula mi je Justina, jer je bio besan na samog sebe što nije uspeo.
     Na kraju je otvorio oči. Nije mi se dopao njegov pogled, pogotovo kad je stao njime da prelazi, zureći, s mene na moju majku. "Radio je mrtav", objavi on. "Neće moći da se izleči."
     "Šteta", uzdahnu Bardo.
     "Kad se vratimo u Grad", nastavi Soli, "svako ko je ikad dotakao ovaj radio moraće da iziđe pred akašike. Mojra je u pravu, neko je ubio radio, verovatno sa željom da upropasti ekspediciju time što će nas ovde zarobiti. I ko god da je ubio taj radio, biće proteran iz Grada - kunem se."
     Majka i ja razmenismo poglede. Pa, Soli sigurno ne sumnja u jedno od nas, zar bismo izložili opasnosti svoje živote i izvršili sabotažu u vlastitoj ekspediciji?
     U mraku pred samo praskozorje raspravljali smo o tome ko je mogao ubiti radio. Bardo nam ukaza na činjenicu da ima mnogo onih - trgovački piloti iz Trije, na primer - koji ne žele da naš Red uđe u posed tajni Jeldra, ma šta te tajne predstavljale." A ima i vanzemaljaca kao što su Dargini, koji bi bili ljubomorni ako ljudska bića objave svima da su ona miljenici Jeldra. Takođe i Skutari, i to iz istog razloga. A na planetama - koliko bi religijskih redova bilo spremno na ubistvo, samo da bi se osigurali da njihove tajne i misterije ne zameni jedna još veća tajna misterija višeg reda? Šta da kažemo o Nebeskim vratima, Večernjači, Larondismanu? I o veštačkim svetovima oko binarne Od, pobogu? Šta da kažemo..."
     "Tako je, imamo neprijatelja", upade Soli. "Ali nećemo dozvoliti da oni upravljaju našim stvarima, zar ne?"
     "Ah... nećemo, dabome, Lorde Pilote." Bardo je zamišljeno žvakao svoj brk, i napokon postavio pitanje koje nam je svima bilo na umu. "Šta ćemo sada, Lorde Pilote?"
     Svi smo s očekivanjem gledali u Solija.
     "Da, tu je čvor", reče on, "šta ćemo sada, pošto Malori nije uspeo da se obuzda. Da li da sačekamo raketu ili ne?"
     Moram ovde napomenuti da je Soli predvideo mogućnost da izgubimo jedne ili više saonica (i na taj način izgubimo i radio) u raznim nesrećama koje bi nas mogle zadesiti. Zato je ugovorio da nas raketa pokupi u zakazani dan, na mestu gde se smo se spustili, južno od ostrva, ako ne budemo u stanju da se javimo Gradu putem radija. Zakazani dan bio je prvi dan duboke zime, na koji je trebalo da čekamo još najmanje dve stotine dana.
     "Ne, ne smemo tak dugo čekati", reče Soli. "Više nas ovde ne smatraju dobrodošlim, zar ne? Možda bi trebalo već danas da otputujemo. Mogli bismo da odvezemo svoje saonice na istok, ka Spoljnim ostrvima, i da tamo sačekamo dok led bude pucao. Sledeće zime, kad se more opet zaledi, možemo preći preostali deo puta do Grada."
     Ali, Bardu se ovaj plan očigledno nije dopao. "Šta ako na Spoljnim ostrvima ne nađemo ništa za jelo? Šta ako led počne da puca ranije, još pre lažne zime? Šta, ako..."
     "Sad smo Alaloji, zar ne?" naruga mu se Soli. "Trebalo bi da možemo ono što Alaloji najbolje rade - da preživimo. Da, ovo je dobar plan, zar ne? Otići ćemo čim spakujemo saonice."
     "Ali šta ako se digne oluja", pobuni se Bardo, "šta ako zalutamo?"
     "Mi smo takođe i piloti", podseti ga Soli. "Upravljaćemo se prema zvezdama. Nećemo zalutati."
     Sve vreme Katarina je ćutala. Sedela je na svom krevetu, češljajući prstima kosu, zureći u plamene jezičke, ne pokazujući mnogo zanimanja za našu raspravu. Ali kad je Soli počeo da skuplja svoja krzna, ona mu priđe i stavi svoju ruku preko njegove. Prvi put sam je video da ga dodiruje.
     "Ne bi bilo pametno, oče", reče ona. "Putovati na istok kada..."
     "Kada šta?"
     "Hoću da kažem, sve je u redu da ti i svi ostali otputujete na istok i gladujete, ali ja ne bih smela da..."
     "Ne bi smela? Ne bi smela zašto?"
     Ona ukopa nožne prste u sneg i reče: "Zato što sam trudna, oče."
     U kolibi zavlada mukla tišina kao u dubokom prostoru. Soli je netremice zurio u Katarinu, dok je Justina podigla glavu iz kreveta, široko razgoračenih očiju. I ja sam netremice zurio u Katarinu.
     "Čije je to dete?" najzad upita Soli.
     I ja sam goreo od želje da saznam ko je otac.
     "Je li Lijamovo?" upita Soli.
     "Ko zna?"
     "Šta si kazala?"
     "Kako možeš tražiti od mene da znam čije je dete... Bila sam s toliko mnogo ljudi, vidiš?"
     Soli steže prste koji su krvarili drugom rukom i reče: "Ali postojale su mere predostrožnosti koje si navodno preduzimala, zar ne? Metodi da... te stvari koje žene rade kad..."
     "Nisam želela da zatrudnim, oče."
     "Kako bezobrzirno od tebe!" prošapta Soli.
     Ona se nasmeši. "Što se dogodilo, dogodiće se; što će biti, bilo je."
     "Skrajersko trabunjanje", promrmlja Soli, "večito to skrajersko trabunjanje."
     "Oprosti, oče."
     Ona opet položi svoju šaku preko njegove. Posle nekog vremena on okrenu glavu i obrati se tavanici kolibe. "Pa, na kraju krajeva, zar je važno ko je otac? Ono što je važno jeste da se vratimo u Grad, da bi mogla da se porodiš kako treba. Kad će se dete roditi?"
     "Ako treba da izaberem najverovatniji dan, rodiće se sedamnaestog dana duboke zime."
     "Onda ostajemo ovde do devedeset trećeg dana zime. Raketa stiže po nas prvog dana duboke zime. Malori će se izviniti za svoje male prestupe. Pomirićemo se i živeti do odlaska što mirnije možemo." On se opet okrenu radiju, a krv mu je kapala po delovima dok ih je dodirivao. "Da, Malori će se izviniti i obuzdaće se, da bismo mogli ovde da živimo u miru."
     Kasnije tog dana otišao sam Lijamu i izvinio mu se što sam podigao koplje na njega. Nije mi bilo lako da to učinim, jer on nije hteo da me gleda u oči. Izvinio sam se Juriju; izvinio sam se Anali, Vicentu, Seifu i Liliji, svim ženama i muškarcima iz porodice Manvelina. Na kraju sam se izvinio i Soliju, ali mislim da nije slušao šta mu govorim. Sedeo je u kolibi, držeći radio u krilu. "Kad se vratimo u Grad daćemo da se utvrdi genotip. Otkrićemo ko je otac deteta."
     Posle toga sam pokušao da zaspim, ali nisam mogao; ležao sam budam celog dana, osluškujući zavijanje olujnog vetra napolju, pitajući se da dete koje raste u Katarininom trbuhu nije možda moje.









15. OČI SKRAJERA
     Ako možeš da vidiš seme vremena, I znaš koje će zrno rasti, a koje neće, Kaži to meni, što niti molim za tvoju naklonost, nit' strepim od mržnje tvoje

     Iz Magbeta, od Šekspira, poete iz Veka istraživanja

     I tako smo mirno živeli među Devakijama, iako je taj mir često bivao nategnut. Vreme je brzo prolazilo. Oluje zimskog proleća su se završile i počeli su vedri, suvi dani lažne zime. Kad je led na moru popucao i istopio se, u vodama blizu obale lovili smo bakalare i losose dok su se selili. Lovili smo i rundavce na kopnu. Jedan mali čopor rundavaca naterali smo preko ivice okomite stene, i posle toga više nije bilo gladovanja. Život nam se ustalio i dani bili toliko puni hrane, sunca i toplote, da sam jedva obraćao pažnju na mrke poglede koje mi je dobacivao Lijam svaki put kad bi nam se putevi ukrstili, u pećini ili u šumi. Nastojao sam da ne brinem; nastojao sam da potisnem zlokobno predosećanje koje me je obuzimalo kad god bih pogledao u Katarinu. Gledao sam kako joj trbuh raste iz dana u dan i mislio na seme koje se u njemu razvija. Hiljadu puta sam se zapitao čije dete nosi. Hiljadu puta sam osetio da jedva čekam dan kada se budem vratio u Grad, predao dete majstoru genetičaru i rekao: "Kaži mi da li sam ja otac."
     Nisam samo ja razmišljao o očinstvu. Lijam, i ne baš mali broj Devaki muškaraca sigurno su se pitali ko bi mogao biti otac tom detetu. Ali njihova pitanja sigurno su bila drukčija od mojih. Nisu ništa znali o genetici i nisu se mnogo brinuli ko će biti genetski roditelj njihove dece. Devaki behu toliko izmešali svoje hromozome da su s pravom svu decu u plemenu smatrali svojim gotovo-sinovima i kćerima. Svakako, priznavali su da samo jedan čovek može biti detetu otac po krvnom srodstvu, ali najviše su polagali na brak. Ono što je svako želeo da zna bilo je: kad Katarini dođe vreme, ko će se venčati s njom i tako postati otac norođenčeta? Svi su mislili da će to biti Lijam. Mnogo puta tokom tih dugih dana, Juri je dolazio Soliju da ugovaraju venčanje između naše dve porodice.
     "Nije dobro za dete da nema oca", reče on jednog dana, posle uspešnog lova. "Jesi li video kako se Katarina i Lijam smeju kad su zajedno? I ko da im zameri? Katarina je lepa žena, a moj sin je lep čovek, i imaće mnogo lepe dece ako se budu venčali."
     A Soli reče, kao što je uvek govorio: "Da, venčanje. Pa, možda; da malo sačekamo i vidimo."
     Taj razgovor je tako zabrinuo Solija da je izbegavao klecavo Jurijevo približavanje kad god je mogao. Mnoge noći provodio je uz radio, pokušavajući da se seti kako funkcioniše. Često je, kad bi zaspala, posmatrao Katarinu; natmureno bi se upustio u svoje sumorne misli. Jedne noći moja ga majka zateče kako zuri, i potpuno pogrešno protumači njegov pogled. Ja sam sedeo pored zapaljenih naftnih škriljaca, kad ona priđe Soliju i reče: "Katarina treba da pobaci. To misliš. To svi mislimo. Ko zna ko je otac? Treba da se očisti. Ima načina, Alaloji ih upotrebljavaju. Koren vučjeg žbuna - prirodni aborter."
     Soli se na to poptuno ukoči i ne mače se. Nije gledao u moju majku. "Odlazi", reče on prigušenim glasom. "Odlazi."
     Mislim da bi mojoj majci bilo bolje da ju je pljunuo. Prezir je mrzela iznad svega. (U tom pogledu, bila je potpuno ista kao i Soli.) Ne mogu da opišem kako joj se lice zgrčilo kad joj je on to rekao. Obično se klela u samoobuzdavanje, ali te noći na licu su joj se očitavali sram, strah i druga mračna osećanja kojima ne mogu da dam pravo ime. Očni kapci su počeli da joj poigravaju, i ona reče Soliju, tajanstvenim glasom: "Lord Pilot misli da je svetac. Ali ne znaš ti. Nikad nisi ni znao."
     Do dana današnjeg živim u ubeđenju da smo mogli da izbegnemo tragediju, samo da smo otputovali čim smo otkrili da je radio mrtav, ili da su izvesni među nama umeli da se savladaju. (Iako se Katarina sigurno ne bi složila sa mnom: ono što se desilo oduvek se događalo, rekla bi ona, seme propasti bilo je posejano još pre nego što smo se rodili, možda još pre nego što su se zvezde rodile.) Kako je moguće da raspolažemo beskrajnom sposobnošću samozavaravanja, da nam istina bode oči, a mi je proglašavamo neistinom? Zašto sam se zavaravao da su Devaki dobri, miroljubivi ljudi, ljudi koji iznad svega vole mir i slogu? Ili bolje rečeno, zašto sam verovao da su samo takvi (jer bili su zaista dobri, i njihova miroljubivost će me jednog dana iznenaditi i ganuti do suza)? Zašto sam ih tako jednostavno shvatao? Zašto ih nisam video onakvima kakvi zaista jesu?
     Verovanje da naša osećanja i način mišljenja moraju imati svi drugi ljudi je greška koju najčešće pravimo, i vanzemaljci i ljudska bića podjednako. Uprkos svojim iskustvima u Entitetu - možda baš zbog njih - napravio sam tu grešku. Jednom u životu uđoh u stvarnost i mirisni prostor vanzemaljaca, Jasmine Oranž. Koliko li je prostije bilo za mene da razumem primitivne ljude s kojima sam živeo pola godine! Mislio sam da ih razumem. Živeo sam kao Alaloji, verujući da moje shvatanje njihovog života mora biti blisko njihovom. Da li su opažali lepotu isto kao ja? Sigurno, kad bi lovili kroz šumu voleli su, kao što sam i ja voleo, škripanje paperjastog snega ispod svojih skija, svež vazduh, lavež pasa i na sve strane smrznuto zeleno i belo jelovo drveće što peva zajedno sa polarnim gnjurcima, povijajući se na vetru. Sigurno je da su živeli bliže životu nego civilizovani ljudi; u mnogo pogleda bili su srećniji, življi, nekako više ljudski. (I ja sam, takođe, nalazio tu sreću u planinama, uprkos sitnim tegobama, vašima, prljavštini i čaju od krvi. Još ne znam kako sam se navikao na te stvari.) Bilo je trenutaka, u šumi, na peščanoj obali pored ledenog okeana, kada sam pvi put u životu osetio da sam živ. Kakva ironija, mislio sam, da dođem na ostrvo tražeći tajnu života u tkivima muškaraca i žena, pa da je otkrijem u uskovitlanim talasima, u kricima ajderske plovke i polarnih gusaka, u svim divljim bićima sveta. Kako je daleko, kako besmisleno izgledala potraga u tim trenucima! Šta je božansko znanje utkano u čovekove hromozome kad se uporedi sa beskrajno većom mudrošću sveta? Otkrio sam duboko u sebi želju da proživim život što potpunije mogu. Uživao sam u svemu što sam činio, u loženju vatre i posmatranju kako se tope snežne pahuljice, i jedenju i sparivanju, uživao sam čak i u lovu na životinje. Počeo sam da verujem da i Devaki osećaju isto; uživanje je, mislio sam, jedina stvar za koju oni žive. Sklad, mir, uživanje - od toga se sastojao prirodni život u svetu prirode.
     Ali život se sastoji i iz drugih stvari, ne samo iz uživanja. Devaki su to znali. U dnu duše znao sam to i ja, iako znati i prihvatiti nije isto. Tu je bila suština moje oholosti, moje kratkovidosti, moje greške: zaboravio sam da priroda nije samo puna uživanja, već da je i tragična, i nasilna. Nisam mogao da razumem kako Devaki mogu da prihvate - čak i da vole i usvoje - nasilje i tragedije u životu. Potcenio sam njihovu ljubav prema skladu, istinsko razumevanje težnje Duše sveta, što je nazivaju halla. Mislio sam da su u šumama Hiljadu ostrva mir i praštanje suština međusobnih odnosa ljudi. U stvari, nisam ništa znao o ponekad užasnoj prirodi halla.
     Vrhunska tragedija života, oduvek sam mislio, jeste njegovo završavanje smrću. Čak i onima koji prekasno umru, smrt ipak jednog dana mora doći. Iako mi nije prijatno, moraću sada da ispričam kako je umro Šanidar, zato što me je taj događaj, i oni koji su mu usledili, doveli do otkrića šta su sve Devaki spremni da učine, samo da bi sačuvali svoj halla odnos sa svetom.
     Početak zime je obično vreme svežih, vedrih dana i ljuto hladnih noći. Sneg pada otprilike svakog trećeg dana; laki prah pada meko i gradi svetlucave, pahuljaste nanose. Ali ponekad, jednom u deset godina, zima nastupi naglo, i zubato. Jutra sviću modra i hladna, a vazduh je tako oštar i suv da ne pada sneg. Pošto smo proživeli kod Devakija nekih dve stotine dana, vreme je postalo veoma hladno i svi su rekli da će to biti duga, desetoletna zima. Devaki su bili veoma zadovoljni jer je žetva badema bila ogromna, i oni su ga uskladištili u kožnu burad. Bilo je smrznutih lososa i inćuna; bilo je dimljenih rundavaca i jaja ajderske plovke i pečenih svilenotrbaca, bilo je hrane u izobilju. Stariji svet koji je prethodne zime gladovao sada je bio srećan, svi izuzev Šanidara čije izmučeno telo više nije primalo hranu. Pedeset trećeg dana počeo se žaliti na jake bolove u trbuhu. Sledećih dana sam mu dolazio i pokušavao da ga nahranim meko kuvanim jajima, ali nije pomagalo. Meso mu se uvlačilo među kosti; staračka, požutela koža priljubila mu se za kosti. Dani su prolazili, a ja sam se čudio da je još živ. Često se šalio da neki ljudi žive od vazduha. U drugim prilikama, borio se za vazduh i nije mogao da govori. Pitao sam se šta ga još drži, koja ga je to unutrašnja vatra održala u životu dugo nakon što mu je vreme prošlo.
     Kraj nije nastupio brzo. Osamdeset drugog dana počeo je da povraća krv. Dva dana nije pio vodu i kad je osvanuo treći dan bilo je jasno da mu je poslednji. Pozvao me je da ga iznesem ispred pećine. Učinio sam što je tražio; čak i ovako, umotan u debela krzna, bio je lak kao dete, tako lak da sam pomislio da je dobar deo njega već prešao na drugu stranu. Kad sam ga spustio na tle ispred vatri na ulazu samo su mu se još oči kretale, možda pokušavajući da uhvate pogledom pramenove dima visoko na nebu.
     "Malori Ubica tuljana je veoma ljubazan", reče on i zakašlja se.
     Bacio sam nekoliko grana u vatru i zapitao ga: "Je li ti dovoljno toplo?"
     "Znaš, više ne osećam svoje telo, pa, kako onda da znam da li mi je zima, hmmm?" upita on i dodade, "čuj, da, hladno mi je - mnogo mi je hladno. Osećam se kao da sam propao kroz rupu u more."
     Ložio sam vatru sve dok se nije razbuktala. Narandžasti plameni jezici palacali su iznad pećine, ližući stene na njenom otvoru i istopivši oko ognjišta u snegu krug četiri stope širok. Vrelina mi je palila lice. Naslonjeni leđima na toplu stenu, sedeli smo gledajući napolje, preko duge, snegom pokrivene padine koja je vodila ka šumi u dolini.
     "Tako je bolje, dobro je kad ti je toplo - čuj, koliko će potrajati dok se zvezde ne zapale na nebu?"
     "Neće još dugo", slagao sam.
     Presedeli smo tako čitavo mučno i dugo popodne, razgovarajući o Katarininoj trudnoći i drugim stvarima iz života plemena. Šanidar je voleo da razgovara, čak i kad je postao tako slab i bolestan da mu je škripalo u grlu. Morao je dugo da se odmara između dve reči. Devaki su dolazili i odlazili. Prolazeći, zaobilazili su nas u širokom krugu. Naročito žene, povijene pod ogromnim kockama snega za piće, dobacivale su nam sumnjičave poglede, kao da smo vuci koji hoće da im ukradu decu. Često su, u poslednje vreme, šaputale i vrtele glavom na moje posete Šanidaru, pitajući se, možda, zašto sam izabrao sebi za društvo čoveka koji nije umro u pravo vreme. Dok sam ložio vatru i posmatrao kako se Šanidarova upala usta bore da izgovore reč, i ja sam se pitao zašto.
     Najzad se smračilo i izišle su zvezde, deset hiljada treperavih komadića leda na crnom krznu noći. "Losas shona", reče on upinjući se da ih vidi svojim poluslepim očima. Neko vreme je kašljao, pre nego što je prodahtao: "Kako volim ta svetla! Možeš li da baciš još malo drva na vatru, hladno je, hmmm? Čuj, mislim da će ove duboke zime biti još zarana užasno hladno. Još je zima zar ne? - a već je tako hladno. Čuj, Malori, trepavice mi se mrznu od vlastitog daha. Hoćeš li da mi obrišeš led s očiju?"
     Obrisao sam mu oči, i celo telo mu se zgrčilo od napada kašlja. Kad je prošao, bio je nepomičan i ćutao je. Pomislio sam da je umro, ali ne, iznenada me je ščepao za ruku, držeći me tako, dok se grčevito hvatao za život kao što se planinar pri padu hvata za stene. "Boli", reče on. I dodade: "Svetlosti na nebu su zvezde, znaš. Fuzija gorućeg vodonika koja daje svetlost - to me je otac naučio kad sam bio mali."
     Za trenutak sam bio preneražen što je upotrebio reč 'vodonik'. Naravno, ne zato što je zna - setio sam se da je u mladosti putovao među zvezdama - već zato što je tu reč rekao meni, kao da je siguran da ću je i ja znati. "Viduuunik?" zapitah ja, praveći se zbunjen. "Čudne neke reči upotrebljavaš, Starče."
     On me uhvati za ivicu krzna, rekavši: "Obmanuo si sve druge, ali nisi i mene, Čoveče iz Grada. Kad sam bio mlađi..." Opet je neko vreme kašljao. "Znaš... sećam se kako je bilo kad sam imao jake mišiće kakve sad imaš ti - kad sam bio mladić bez nogu, otišao sam sekaču po imenu Rajner i on mi je napravio noge, tamo u njegovoj radnji u Četvrti Inostranaca Nepostojećeg grada. Vidiš, umem da prepoznam čoveka iz Grada."
     Nakon mnogo izvrdavanja i drskog laganja s moje strane, nakon što sam se osvrnuo na sve strane da budem siguran da nema nikoga u blizini, napokon sam priznao da sam zaista čovek iz Grada. "Ali kako si pogodio?"
     "Možeš nositi pravo rundavčevo krzno i naučiti Jezik i možeš izmeniti i svoje telo - znaš, nekad sam imao lepo, snažno telo, iako nisam imao noge - čuj, možeš da promeniš sve osim svog načina mišljenja, hmmm? Ne možeš promeniti svoj pogled na svet - da nije tako, ja ne bih bio izgnanik u vlastitom plemenu."
     Pitao me je zašto smo došli Devakijima i ja sam mu rekao. Ne znam zašto sam imao poverenja u njega. Tama oko nas postajala je sve crnja, hladna i bezdana kao vaseljena, i ja ponovih poruku Jeldra: "Tajna čovekove prošlosti leži u našoj prošlosti i u našoj budućnosti. Ako budemo tražili, otkrićemo tajnu života i spašćemo se." Opisao sam mu svoje putovanje u Entitet. Iako i sam nisam više verovao u to, rekoh mu da se tajna nad tajnama može naći u najstarijoj DNK ljudskog roda. Sve to sam mu pričao dok je vatra prigušeno gorela i zvezde nam slale u oči zrake slabačke svetlosti.
     "Ti si, znači, pilot? Čuj, ja sam neznalica, znaš - otac me je podučavao kako je najbolje umeo - ti si pilot i možda ćeš misliti da sam ti svu ovu prošlu godinu pričao gluposti, hmmm? Ali nisam, znaš, nisu to bile gluposti."
     Prestao je da kašlje i počelo je neko vlažno šištanje u njegovim plućima. Svaku reč koju je istisnuo iz grla izbacivao je između dva teška udisaja. "Čuj, Devaki imaju svoja znanja i zato moraš shvatiti da je sve što sam ti rekao o ubijanju vlastitog doffela i o tome da smo mi drukčiji od drugih ljudi - a sećaš se šta sam govorio o dobru i zlu, hmmm? - da je sve što sam ti rekao istina."
     "Slušao sam pažljivo sve što si mi rekao", iskreno odgovorih.
     "Onda saslušaj molbu jednog starog čoveka. Nemoj da veruješ u poruku bogova. Kad sam se rodio bez nogu ovde, u pećini - čuj, to je najtužnija priča koju znam - zato što sam se rodio kao marasika bez nogu, usred duboke zime bacili su me u sneg gde sam se smrzao i umro. Otac me je zaleđenog doneo sekačima u Grad, ali oni nisu mogli da mi pomognu. Zato me je moj otac, Goševan, sin Jaharavalov, čiji je otac bio Peševal Kulpak sa Letosveta, moj otac me je odneo na Agatangu. Tamo su ljudi - znaš li to, Pilote? - tamo su ljudi nalik na bogove. Vratili su me u život, tako da sam mogao da otputujem natrag u svoju rodnu pećinu - baš ljubazno od njih, hmmm? Znaš, oživeli su me, i mogli su kao od šale da mi naprave noge, ali nisu. Zašto? Čuj, ovo je istina: bogovi su prevaranti, i kad obnove čoveka, uvek ostave nešto nedovršeno. Da ga ponize. Zato ne veruj toj poruci svojih Jeldri o tajni života, jer ti očigledno nisu rekli ono najprostije, a to je sledeće: tajna života je još više života." Pokušao je da podigne telo ka otvoru pećine. Okrenuo sam glavu i oslušnuo piskavo lajanje i vrisak dečjeg smeha. "Slušaj, da li čuješ kako se Jonat i Aida igraju sa štenadima? Tajna života je imati decu - otac mi je to rekao dok sam još bio dečak, ali nisam mu poverovao."
     Pomislio sam na očeve i sinove, i nastavio da slušam kako se guši rečima.
     "Ako budeš imao sina, moraš biti dobar prema njemu, Malori."
     Protrljao sam nos i rekao: "Ne znaš pravila našeg Reda, ali moram ti reći: piloti se ne žene." Pomislio sam na Katarinu koja svakim danom raste, noseći nečije dete. "Nikad neću imati sina", rekoh.
     "Oh, veoma je loše da čovek pređe na drugu stranu ne ostavivši za sobom sinove i kćeri, trebalo je da verujem svome ocu." Zakašljao se i zastenjao; pokušao je nešto da kaže, ali ga nisam razumeo.
     "Je li te boli?" upitao sam.
     Ovlaš je protrljao ruku i rekao: "Znaš, kad Devaki prelaze na drugu stranu nikad se ne boje, jer imaju kćeri i sinove da se mole za njihove duše." Podigao je oči k nebu i rekao tako tiho da sam morao da se napregnem da bih ga čuo: "Ali ja se bojim, Pilote." I dodao: "Oh, boli me, tu u ruci i u grlu..." Jako se nakašljao i uhvatio se za grudi. "Kao led, oh, čuj..." I opet je stao da mrmlja i ječi. Mislim da je rekao nešto nalik na: "Shona los halla; halla los shona" , a potom je sklopio oči i nastavio da se bori za vazduh. Posle nekog vremena - u stvari, dugo je potrajalo - učinilo mi se da je prestao da diše. Podneo sam mu rub njegove odeće pod nos, da vidim da li će njegov dah uzburkati svilenkasto, belo krzno. Ali ostalo je nepomično, jer više nije bilo daha. Bio bih mu opipao žilu kucavicu, ali nisam hteo da ga dodirnem. Strepeo sam da je umro.
     Ustao sam i čvršće se umotao u krzno. Vazduh je bio tako hladan da sam se bojao da će mi se oči zalediti. Dugo sam ga posmatrao, sve dok koža na njegovom staračkom, izboranom licu nije počela da se stvrdnjava, kao mermer. I tada, bez valjanog razloga - jer ono što je on bio više nije postojalo, progutala ga je poput zraka svetlosti crna rupa - podigoh glavu u pravcu noćnog neba i pomolih se za njegovu dušu: "Šanidar, mi alasharia la shanith Devaki." Usne i lice su mu bili zaleđeni kao opuštena maska; lice mu je izgledalo i dobro poznato i potpuno tuđe u isti mah. Nisam mogao da ga gledam i pokrih ga krznom. Okrenuo sam leđa njegovom mrtvom telu i otišao da nađem Jurija.
     Nikad pre toga nisam video mrtvo ljudsko biće.
     Pohitao sam kroz pećinu spotičući se po izrovanom, neravnom tlu. Naftni škriljci su goreli prigušeno i kolibe su izgledale kao kugle obavijene maglom, izgubljene u tami. Došao sam do visećeg komada lave u sredini pećine. Bio je to Starac iz Pećine, koji se smešio mračnim osmehom tim crnim pećinskim dubinama. Bez ikakvog razloga ošamario sam lice kamene skulpture. Šamar je odjeknuo u vazduhu. Opet sam udario Starca iz Pećine, sve vreme misleći na Šanidara. Pitao sam se da li svi osećaju isto što i ja kad prvi put vide mrtvaca: bio sam užasnut od pomisli da ću i sam umreti i istovremeno van sebe od radosti što sam još živ. Kasnije će nastupiti žaljenje i melanholija, ali tog časa sam se radovao što je on mrtav, a ne ja. Obuzeo me je snažan osećaj da živim; verovatno ni u jednom trenutku svoga života nisam tako snažno okusio život. Ošamario sam skulpturu i ruka mi je zabridela. Pomislio sam da tajna života mora biti jako osećanje da si živ.
     Probudio sam Jurija u kolibi i rekao da mu je gotovo-rođak umro. Dok je budio ostale članove svoje porodice - jer za Devakije nema važnijeg događaja od smrti - otišao sam kod Solija i drugih. Okupili smo se na čistini iza koliba Manvelina. Vicent i Juri su položili Šanidarovo telo na novu kožu, a Lijam i Seif su oko njega naslagali šest gomilica mirisnog belog drveta i zapalili jutarnje vatre. Topla svetlost oblila je Šanidarovu nagu kožu, koju su Anala i Lilija istrljale od glave do pete zagrejanim uljem tuljana. (Devaki veruje da čovek - ili žena - mora nag da otputuje na drugu stranu, kao što je i došao na svet. Ali pošto će morati da putuje preko zaleđenog mora, telo treba da mu se namaže mašću kako treba, da ne bi stradalo od hladnoće.) Crveni zraci svetlosti koji su se odbijali o Šanidarovo belo telo bili su istovremeno i avetinjski i lepi. Dok su ga žene prekrivale plavim snežnim dalijama i polarnim bulkama, ja pokrih lice rukom. Slatki miris ubranog cveća me je bockao u nosu. Tada Juri, koji je bio Šanidarov najbliži gotovo-rođak, uze nož od kamena i odreza desno uvo s glave mrtvaca. Neko ga umota u paperjastu mahovinu, a Juri reče: "Čuvaćemo Šanidarovo uvo da bi uvek mogao čuti molitve našeg plemena. Ja, Juri sin Nurija, moliću se za Šnidarovu dušu jer on nema sinova i kćeri da se mole za njega. I moj sin Lijam i njegovi sinovi, svi ćemo se moliti za Šanidara, mi alasharia la shantih Devaki. Iako mu se lako može zameriti što je toliko dugo čekao da pređe na drugu stranu, ne smemo to činiti, jer čovek mora tamo da pređe bez ičije zamerke."
     Kad su jutarnje vatre već gotovo dogorele i većinu među nama počelo da boli grlo od molitve i plakanja - muškarci su uglavnom bili u stanju da se rasplaču kad god im se kaže, dok su žene ostajale suvih očiju i pri sebi - zamotali smo Šanidara u novu kožu i odneli ga do groblja iznad pećine. Tlo je bilo smrznuto, tvrdo kao kamen i zatrpano snegom, tako da smo njegovo telo samo prekrili piramidom od velikih komada granita. Granitne stene su bile teške; mišići na stomaku su nam se istezali i bicepci iskakali ispod kože, ali ubrzo smo, pod budnim pogledima zvezda, završili s poslom. Juri izgovori još jednu molitvu za mrtve i Devaki zevnuše i vratiše se u postelju. Moja majka i ostali članovi porodice, čak i Bardo, ostaviše me da stojim pored humke i odoše.
     Stajao sam sam samcit iznad groba. Vetar se probi između crnih stabala, utopivši me u hladne, smušene misli. Prestojao sam tako svu noć, sve dok tama nije počela da omekšava. Kako je žalosno, mislio sam, što je Šanidar umro, ne ostavivši ni delić svoga bića da odraste i okusi gorkoslatki napitak života. Kako sam ga žalio, žalio samog sebe, žalio svakog ko je morao da umre bez potomstva i usamljen! Šanidar je bio u pravu: biti u vezi s večnim, neprekinutim lancem života - to je tajna života. Ništa drugo, nikakva druga besmrtnost, nikakvo dublje značenje. Okrenuo sam se na stranu koja je bila u zavetrini i ispljeskao svoje lice da ga povratim u život. Iznenada mi se učinilo da je začeti decu najvažija stvar u kosmosu. Sina, pomislih, ima li išta bolje nego dobiti sina?
     Potrčao sam natrag u pećinu da nađem Katarinu. Provukao sam se kroz tunel na ulazu u kolibu, prišao njenom krevetu i šakom joj zatvorio usta. Probudio sam je. Prošaptao sam joj na uvo da moram s njom da razgovaram. Ona se ćutke i tiho obuče, i mi se ćutke i tiho iskradosmo napolje. Poveo sam je nizbrdo u šumu, do potoka koji se probijao kroz brda niže pećine.
     Tokom noći su se pojavili neki oblaci; bilo je toplije, ali vlaga je činila da sve bude ledeno i mokro. Šuma je bila utonula u uskovitlano sivilo praskozorja i počeo je da pada sneg. Vazduh je bio išaran svetlošću i tamom. Jedva sam nazirao svoje čizme kako se kližu po zaobljenom kamenju na obali potoka. Najzad sam se zaustavio i počeo da joj govorim. Reči mi je gotovo zaglušilo klokotanje potoka ispod leda, ali moglo se ipak načuti šta govorim.
     Uzeo sam je za ruku i zagledao se u njene oči. "Rekla si Soliju da ne znaš ko može biti otac tvog deteta. Je li to istina?"
     "Zar sam tako rekla? Mislim da nisam kazala... treba da se prisetiš, Malori, tačno, od reči do reči."
     Nisam pamtio tačno koje je reči upotrebila, iako sam znao da čovek mora skrajera da sluša upravo tako, koje reči govori. Pokušao sam da joj pročitam istinu na licu, ali nisam mogao da joj vidim lice. Bio je mrak, a usne su joj bile skrivene pod okovratnikom kapuljače. Stajala je s rukama na trbuhu. Trbuh nije mogla da sakrije. Za razliku od nekih žena koje su plod nosile nisko, kao da im je lopta zavučena pod krzno, Katarinin trbuh je bio dugačak i ovalan, kao nar.
     "Ko je, dakle, otac?" upitah je. "Znaš li?"
     "Otac je... onaj koji je; onaj koji će biti. Majka... otac."
     Očajnički sam želeo da saznam da li ću postati otac. Nisam mogao da podnesem pomisao da bi to mogao biti Lijam. Na koga će dete ličiti? Da li će imati plavu kosu i debelu, isturenu čeonu kost? Hoće li biti pola Alaloji, pola čovek? Ili - pošto je Mehtar izvajao naša tela ali ne i ćelije zametka - da li će biti potpuno čovek, isključivo mešavina Katarininog i mog semena, potpuno moj, tako da mogu da ga zovem 'sine'? Uzeo sam njenu šaku u rukavici u svoju i upitao je: "Je li to naše dete, Katarina?"
     "Da li je moguće da ja zaista ne znam?"
     "Ali ti si skrajerka; skrajeri znaju te stvari, zar ne? Koja je prva vežba skrajera? - 'Misliti kao DNK', je li tako?"
     "Kao pilot, trebalo bi da znaš", naruga mi se ona. Njen smeh zažubori kao bistri potok. "Malori, Malori, slatki moj Malori."
     "Slušaj", prekidoh je ja. "Za dete je ponižavajuće da ga zovu 'kopile'. (Treba ovde da napomenem da sam, iako na mnogim planetama reč 'kopile' znači samo dete rođeno izvan bračne veze roditelja, upotrebio tu reč u širem smislu, da označim one nesrećnike koji ne znaju ko su im roditelji ili dede i babe. Zar je važno da li su majka i otac u braku? Ono što je bitno jeste da čovek zna svoje genetsko poreklo, nasleđe odličnih hromozoma, svoje sklonosti - i zavisnosti - unazad kroz više pokolenja.)
     Mislim da mi se tada nasmešila. "Dete neće biti kopile. Obećavam ti."
     Pošto sam o sebi mislio kao o kopiletu, razumeo sam da ona želi da kaže da ja nisam otac. Bio sam razočaran i glava mi je odjednom postala teška kao kamen. Pored mene tekao je tamni potok kroz belu cev leda. Mestimično je ta cev popucala i urušila se. Zurio sam naniže kroz tanke slojeve leda u crnu vodu koja je jurila ispod njih. "Ako ja nisam otac, ko je, onda?"
     "Zar sam rekla da ti nisi otac tog..."
     "Nemoj se igrati sa mnom, Katarina."
     "Ne igram se; samo, da sam ti rekla, oh, o mogućnostima, o... bolu... vidiš li?"
     Vetar se podigao i ona priteže kapuljaču oko lica i skrsti ruke na grudima. Počela je da drhti i zato sam je zagrlio i pritisnuo svoju glavu o njenu. Tada sam shvatio jednu stvar u vezi sa skrajerima: ne igraju igre zato što vole to da rade; igraju ih zato da bi sebi i drugima skrenuli misli sa užasnih istina koje vide.
     "Ko je otac?" šapnuh joj u uvo. "Kaži mi."
     "Ako ti kažem, to će te ubiti, zar ne vidiš?"
     "Znači, on je Lijamov sin?"
     Zaustila je nešto da kaže ali glas je izdade, otkrivši duboko u njoj jezgro straha. Plave oči su joj bile hladne od užasa. Bio sam svestan tog jezgra samo u magnovenju. Njena skrajerska uvežbanost tada dođe do izražaja i oči joj se zatvoriše a lice postade glatko i belo kao skrajerska haljina. Za trenutak se nasmejala i dodirnula trbuh. "On je tvoj sin, Malori. Naš sin. Biće prekrasan dečak; lep je, saosećajan... sanjar kao i njegov otac."
     Sin! Katarina mi je rekla da ćemo imati sina, i tačno kao što je rekla, ta vest me je ubila; umirao sam od ponosa i sreće. Bio sam toliko srećan da sam zabacio glavu i viknuo iz sveg glasa: "Moj sin! Dovraga, sin!"
     Katarina je bila smrtno mirna, zureći u sivo, šumsko jutro. Nisam obraćao pažnju na nju. Slušao sam kako vetar peva kroz drveće, donoseći nam s brda urlik vuka. Bio je to dug, dubok zvuk, pun usamljenosti i čežnje. Vetar je duvao preko belih, zavejanih grebenova i dolina, i obuzela me je jedna misao: urlik vuka je bila Šanidarova druga duša koja me je dozivala, šapćući mi da treba da budem dobar prema svom sinu. Vuk je dugo zavijao. Onda je Katarina briznula u plač, i ja se setih da je Šanidarov dvojnik bio tuljan, a ne vuk. Oslušnuo sam zavijanje i prepoznao zvuk kao ono što je u stvarnosti i bio: nalet vazduha kroz grlo smrznute, usamljene zveri. Dražao sam Katarinu koja mi je jecala u naručju. Prstima sam joj dodirnuo vlažne obraze. Poljubio sam je u trepavice. Upitao sam je zašto je tako tužna, a glas joj je bio promukao i grozničav. Sve što je mogla da kaže bilo je: "Sin, prekrasan dečko, vidiš?"
     Da bih ispričao kako nam je ekspedicija propala, da bih mogao da dam odgovarajući prikaz svih spletki i ubistava koja su dovela do velike krize našeg Reda i rata koji je potom usledio, moram ovde opisati događaje kojima nisam neposredno prisustvovao. Ima onih koji će posumnjati u takva saznanja iz druge ruke - mislim ovde na epistemologe - ali ja sam uveren da je Justinino svedočanstvo o događajima toga dana veoma blizu istini. Na kraju krajeva, šta je istina? Naravno, ja ne mogu ponuditi nikakvu epistemu, jer u životu našeg ljudskog roda ne može postojati nikakvo znanje koje je intelektualno potpuno sigurno. Ako ono što budem ispričao ponekad bude izgledalo nelogično, ponekad obojeno haosom i uz primesu ludila, biće to zato što je naš ljudski život tako obojen i nosi takve primese.
     Dva dana posle Šanidarovog pogreba, osamdeset petog dana zime, svi odrasli muškarci i većina dečaka napustiše pećinu još ranog jutra da love rundavce u jednoj od zapadnih dolina Kveitkela. Dan je bio hladan; osvanuo je plav i hladan i postepeno bivao sve hladniji. Vazduh je bio kao čelična maska koja pokriva ostrvo. Bilo je tako hladno da je drveće pucalo i grmelo, rasipajući iverje kroz plavi vazduh. Žene i deca su zbog hladnoće ostali u pećini, okupljajući se oko vatri i naftnog škriljca gde god su mogli. Svima je bilo hladno, svi su se ježili od hladnoće, patili od hladnoće, svi osim moje majke. Majka mi je gorela u groznici. Ali nije bila bolesna. Ili, bolje rečeno, nije bila bolesna od neke bolesti; bila je bolesna od ljubomore i mržnje, jer je dva dana pre toga pratila Katarinu i mene do potoka. Bila je dobar uhoda, ta moja majka. Sakrila se iza jednog jovinog stabla i čula kako vičem od radosti. Saznanje o mom očinstvu ju je povredilo, i dva dana je tu ranu nosila u sebi, i mržnja joj se raspaljivala i počela da izbija kao gnoj.
     Kad to mučenje više nije mogla da podnese, tog popodneva dok smo mi bili u lovu, zatekla je Katarinu samu u kolibi. Izbila je svađa, potekle su od moje majke otrovne reči, a na to je Katarina izazivački (po mišljenju moje majke) gotovo samo ćutala. Nikada neću saznati šta je sve bilo rečeno, ali Justina i druge žene su čule ružne stvari, užasne stvari. Moja majka je Katarinu nazvala vešticom. "Šta si uradila?" optuživala ju je moja majka. "Začarala si mi sina. Na svoj tajni način. Opčinila ga ljubavlju i seksom."
     To su bile ozbiljne reči, i zato su Anala, Sanja i Malija upale u kolibu. Justina je bila napolju, pomažući jednoj kučki da se ošteni, i kad je čula gužvu dotrčala je i ona u kolibu. U tesnom okruglom prostoru, četiri žene su se zbile oko moje majke i Katarine, razdvajajući ih jednu od druge.
     "Zašto si Katarinu nazvala vešticom?" upita Anala moju majku.
     Čuvši reč 'veštica', zrikava Malija na brzinu promrmlja molitvu. Debele ruke su joj podrhtavale dok je trljala očne kapke pepelom da bi druga-duša veštice teško mogla da je vidi. (Zaboravio sam da kažem da je Malija bila izuzetno ružna žena. Kao što me je Justina podsetila, imala je slomljen nos, i ličila je na mošusno goveče. Interesantno je da su žene često osetljivije na žensku lepotu - ili njen nedostatak - od muškaraca.)
     Sanja je nervozno trljala svoje mršave ruke dok je gledala čas u Analu čas u Maliju. Bila je omanja, pametna žena, uska lica i ličila je na lisicu. Liznula je svoje zatupaste, žute zube i rekla: "Svi smo se pitali zašto se Malori tako čudno ponaša. Ali vradžbine? Zašto bi ga Katarina opčinila?" Nasmešila se na Katarinu zato što joj se ona dopadala. Jasno je bilo da ne veruje da je Katarina veštica.
     "Neke žene vole ruke svoje braće", reče Malija. "A još više vole dodir njihovog koplja. Svi znamo da su Katarina i Malori bili nasamo, drobeći sneg."
     Moja majka je bila preneražena razvojem događaja. "Bila sam brzopleta. Zato što sam bila besna. Naravno, Katarina nije veštica."
     Sve to vreme Justina je stajala između Malije i mirne, ćutljive Katarine.
     Malija se obrati mojoj majci. "Kuvam čaj od krvi zajedno s tobom skoro već godinu dana. Zar si ikada bila brzopleta na rečima? Nazvala si Katarinu vešticom, čula sam te."
     Anala stade u sredinu kolibe, gledajući ostale žene. Zabacila je kosu, koja je bila siva kao čelik. Bila je najviša od svih žena, najjača i verovatno i najtrezvenija. Pogledala je moju majku. "Nazvala si je vešticom, i to je najteža reč koju jedna žena može baciti na drugu. Ako je veštica, gde je njen veštičji zanat?"
     Sve su stale da raspravljaju o mnogobrojnim načinima da žena baci čini na muškarca. (Ili, nešto ređe, na drugu ženu.) Malijine oči postadoše još više razroke kad reče: "Dobro je znano da je pleme Patvin počelo da gladuje zato što je jedna žena začarala svog gotovo-brata i isisala mu seme. Gadno je kad se začara muškarac."
     "Ali ko još nije pomišljao na tako nešto?" usprotivi se Sanja i opet stade nervozno da se smeje.
     Malija ispriča o jednoj ženi iz plemena Olurana, koja je vukla proklestvo lošeg muža, koji ju je tukao svaki put kad bi se vratio kući iz lova. Jednog dana, u pozno zimsko proleće, ta žena - ime joj je bilo Galja - napravila je lutku od štapića i krzna i bacila je u baru istopljenog snega. Sutradan je njen ukleti muž kročio na tanki led i upao u more, gde se utopio. "A tek Takeko iz plemena Nodin? Svi znaju da je svog ljubavnika hranila semenjem crvenim od buđi argla, i svi znaju kako je svog ljubavnika razjarivala lukavim, veštičjim rečima? I zar nije njen ljubavnik posle ubio njenog muža?"
     Anala kao da se razljutila čuvši tu priču. Strugalom za kože skinula je sloj žuljeva sa dlana. Podigla je požutelu, polumesečastu kožicu sa dva prsta i rekla: "Kako žena zarobljava muškarcu dušu? Mora imati jedan deo njega, tako da njena druga - duša može da vidi drugu-dušu čoveka kroz taj deo - zar to nije svima poznato? Da je Katarina veštica skupljala bi pramenove kose ili otsečene nokte za svoje čarolije. Gde joj je to? Je li to neko video?"
     A Malija lukavo reče: "Veštica bi tako nešto krila, zar ne?" Zagledala se između Katarininih nogu u krevet iza nje. Iako su joj oči bile razroke i kratkovide, bile su to oči Alaloija, i nisu mnogo šta previđale, naročito kad je reč o obliku i promenama snega, za šta Alaloji ima na stotine izraza. "Otkuda soreesh, sveži prah, utaban ispod Katarininog kreveta?"
     Sonja sleže ramenima i zavrte glavom. "Možda je neki pas užuteo naboje i svojom mokraćom napravio rupu?"
     "Ko bi pustio psa da mu mokri po krevetu?" upita Malija. "Ne, ja mislim da treba da vidimo šta je zakopano ispod kreveta."
     Ni moja majka ni Justina nisu htele da dozvole da Malija počne da kopa pod krevetom, pokušavajući da je odvrate dokazima i poricanjem, a kad to nije uspelo, zatražiše od nje da iziđe iz kolibe. "Da je Katarina veštica", reče Justina, "naravno, znam dobro da nije, ali i da jeste, sami umemo da otkrijemo vešticu, a pošto je ona moja ćerka, zar ne bih ja bila ta koja treba da je kazni?"
     Ali Anala samo zavrte svojom lepom glavom. "Bilo bi to previše tražiti od ma čije majke."
     Malija priđe krevetu, ali je moja majka zadrža. Izbila je još jedna svađa. Dok je Katarina posmatrala, sedeći na krevetu, moja majka i Justina su pokušavale da izguraju žene Devakija iz kolibe. Justina gurnu Maliju, i ova se spotače i pade, probivši zid kolibe. Čulo se škripanje i digao se oblak snega. Ostale žene iz plemena su čekale napolju. One podigoše Maliju a onda udarcima nogu srušiše ostatak kolibe. Uništile su je, lomeći pod nogama snežne blokove, i sjatile su se oko Katarininog kreveta. Iriša i Lilija i šest drugih, držale su s leđa moju majku i Justinu.
     "Vidite, veštičina majka uvek štiti svoju kćer", reče Anala. "Ovo je tužan dan, ali Malija je u pravu. Moramo videti šta je ispod kreveta." Čučnula je, i poput psa koji iskopava kost, počela da seče sneg svojim strugalom za kože. Kovitlac isečenog snega dizao se iza nje, padajući po krznenim čizmama drugih žena, koje su krivile vratove, upinjući se da vide šta će pronaći. Začuo se tupi udarac, kao da je kamen naišao na stvrdnutu lavu. "Evo ga", reče Anala i podiže lopticu od kride ogrezlu u sneg.
     "Šta je to?" upita Sanja. "Tako je lepo!"
     Pošto je Anala pokupila još nekoliko zveckavih loptica iz vlažnog snega, Malija reče: "Izgleda kao školjka, ali ja još nikada nisam videla tako lepu i okruglu školjku." Okrenula se mojoj majci i zapitala: "Ima li mnogo ovakvih školjki na obalama Južnih ostrva?"
     Moja majka se borila da se otme od Marje, Luse i Lilije. "Ima mnogo takvih školjki", slagala je.
     Anali pođe za rukom da otvori jednu lopticu. Okrenula je naopako, pustivši da joj plavičastobeli sadržaj iscuri u otvoreni dlan. Prinela je lepljivu baricu nosu i omirisala je. "Muška sperma, viknula je, i sve žene napraviše kiselo lice.
     Malija zamoče prste u Analinu ispruženu šaku, liznu ih, zagrcnu se i reče: "Muška sperma - ali zasleđena je nekim sokom koji još nikad nisam okusila. Veštičja čarolija, a sastoji se u ovome: Katarina meša Malorijevu spermu sa sokovima neobičnih biljaka da bi ga začarala."
     To što su otkrile bila je već ozbiljna stvar. Sanja priđe Maliji i reče: "Katarina mi se oduvek dopadala. Uvek se smeši, čak i kad stvari ne idu dobro. Zar je tako strašno što je začarala Malorija? On je baš pravi divljak! Ako je ikada nekome trebalo malo kroćenja, zar to ne bi bio on?" A onda postavi pitanje koje je bilo svim ženama na vrh jezika: "Moramo li da je pošaljemo na morske sante?"
     "Treba da joj odsečemo prste", reče Malija. "Onda više ne bi mogla da čara."
     Justina je stajala mirno, pitajući se kako da se otrgne od Lilije i drugih. Bojala se za Katarinu, ali bila je dovoljno pribrana da shvati da je za njenu kći bolje da izgubi prste nego život. Prsti, rekla mi je kasnije, uvek mogu da se obnove.
     Dok su žene raspravljale o Katarininoj sudbini, Malija poče da kopa ispod postelje. "Gledajte!" povika ona kad je iskopala još dve loptice od kride. "I ovo! Gle, još četiri, a evo, ovde, još mnogo tih školjki!"
     Žene odjednom umukoše. Jednu po jednu, otvoriše loptice, razgledajući šta ima unutra. "Gle, pramen kose", reče Iriša. "Ko ima tako žutu kosu? Lija? Seif?"
     Malija je praznila jednu lopticu za drugom, vičući: "Još sperme! A vidi ovu, sperma koja miriše na okrek! Čija god da je, mora da se taj dobro najeo okreka." Nekoliko žena pršte u smeh, jer je svima bilo poznato da čovekova sperma smrdi od gorkog okreka. "A u ovoj školjki sperma je retka i vodnjikava kao u dečaka. Toliko, nisam mislila da je legla s tolikima!"
     Na kraju je ispraznila loptice u kojima su se nalazili odsečeni nokti i Jinjeov amputirani palac. Žene zastanjaše i pogledaše se; dodirivale su jedna drugoj lice da bi se uverile, a Anala se isprsi i pokaza na Jinjeov istruleli palac u snegu. "Ovo je loše, vrlo, vrlo loše. Nikad nisam videla nešto toliko loše."
     Razgovarale su neko vreme i složile se da se Jinjeovom stopalu beše dalo na gore zbog Katarininih mađija. "Ali zašto bi Katarina proklela Jinjea?" htela je da zna Sanja. "Da začara Malorija, to još mogu da razumem, ali da osakati Jinjea, to je čista zloća."
     Žene se složiše da je Katarina zaista veštica najgore vrste, zla satinka koja nanosi zlo nevinima tek radi zabave i zadovoljstva. A kad se Sanja zapitala kako satinka može da deluje tako blago i ljubazno, Anala reče: "To je njihovo lukavstvo." Onda se obrati Maliji i reče: "Katarina je satinka, i zato je ova godina bila tako teška i puna gladi. Moramo je svi okriviti što je satinka, jer ako to ne učinimo Devaki više neće imati halla. I zato moramo prostrti satinkinu postelju."
     Justina je za trenutak bila zbunjena. Nije mogla da pogodi zašto bi Anala spremala Katarini postelju. Onda je pogledala moju majku, koja je gotovo plakala, jer je mnogo više znala o običajima Devakija. Justina se odjednom prepade. U stvari, bila je izvan sebe od straha. Počela je da vrišti na Analu. Rekla joj je sve, rekla joj je da smo mi došli iz Grada, da nađemo tajnu života. Ali niko joj nije verovao. U glavama većine Devakija Grad je bio običan mit. I čak i ona nekolicina koja bi bila voljna da prihvati činjenicu da čudni ljudi, slabih crta na licu, žive u Nepostojećem gradu, bila je savršeno obmanuta Mehtarovim vajanjem. Kao što je rekla Malija: "Pogledajte Katarinu i Justinu, zar nisu Devaki isto koliko i mi?"
     A Anala reče Justini: "Ne smeš da izmišljaš priče da bi spasla svoju kćer. Niko ne može da zameri majci što voli voje dete, ali ni majka ne bi smela dozvoliti da satinka ostane u životu."
     Rekavši to, ona zajedno s ostalima dograbi Justinu, moju majku i Katarinu, i stadoše ih vući u dno pećine. Tamo, gde se tlo podizalo da se susretne sa mračnom tavanicom pećine, vazduh je smrdeo na dim i ulje i bio preterano topao. Naftni škriljci - mora da ih je bilo više od dvadesetak - bili su preliveni i natopljeni tuljanovom mašću i jarko su goreli. Senke su poigravale na zidovima, a žuti prsti svetlosti obavijali su se oko crnih stalaktita koji su visili od tavanice do poda. U samom dnu pećine, žene napraviše krevet od nabijenog snega. Katarinu položiše na krevet i vezaše kao psa. Ruke i noge su joj bile raširene, vezane za četiri koca kožnim remenjem.
     Anala se okrete Justini i reče: "Satinkina majka mora prisustvovati obredu."
     "Ne!" dreknu Justina, iščupavši jednu ruku i udarivši Liliju u lice. "Mojra!" stade ona da doziva moju majku. "Mojra!" Ali, Marja i još dve druge žene su rukama obuhvatile moju majku, držeći je kao životinju u zamci.
     "Veštica", reče Anala, "ne može da radi svoj posao bez prstiju." Sagnula se i zgrabila Katarinin članak na ruci. "Prvo ćemo žrtvovati prste."
     Sve to vreme Katarina beše neprirodno mirna. Oči su joj bile široko razrogačene; izgledalo je da zuri u izbočenja i šare u kamenu tavanice. Ali Justina je znala da ne gleda stenu. Gledala je svoj život, ponovo posmatrala te poslednje trenutke koje je možda već mnogo puta ranije videla. Kako je moguće da se toliko pomirila sa sudbinom? Da li je zaista videla svoju smrt? Ili je možda samo videla mogućnost, varijacije sudbonosne teme u kojima je Anala odlučila da je poštedi, ili u kojima joj je spas došao planski ili slučajno? Kakav li pakao mora biti za čoveka da unapred vidi trenutak i način svoje smrti! Drugi mogu da se zavaravaju da su besmrtni. Ili, bar, u svakom trenutku svog života mogu radosno da očekuju lepe trenutke koji dolaze. Nikada ne znaju; nikad ne vide. Ali skrajerka zna i vidi isuviše mnogo. Sve sa čime se može suočiti sa večnošću jesu njena stečena znanja i njena hrabrost. Katarina je imala hrabrosti, ogromno mnogo hrabrosti, ali na kraju ju je ta hrabrost izdala. (Ili ju je, možda, izdala njena vizija?) Pogledala je u Analu kao da je prvi put u životu vidi. Počela je da se otima u svojim vezama. Počela je da vrišti: "Ne, ne, ne mogu da vidim... molim vas!"
     Anala poče da odseca Katarinine prste svojim strugalom za kosu. Katarina se bacala na sve strane, vrištala i čvrsto stezala šaku, te Anala reče Maliji: "Ovaj kremen je tup. Molim te, donesi mi nož za tuljana." Kad se Malija vratila sa oštrim nožem, Anala joj učtivo zahvali i nastavi da testeriše po Katarininim prstima. Za neverovatno kratko vreme - jer Devaki su hitri i precizni kad seku meso - odsekla joj je prste s jedne ruke i prešla na drugu.
     Kada je završila, odmakla se i pogledala Katarinino nepomično telo. "Onesvetila se od bola", reče ona. "Ko da joj zameri?" Skrenula je potom pogled na Justinu. "Zna se da satinka ne sme da pređe na drugu stranu dana kad nosi dete. Inače će i ono postati satinka." Dozvavši rukom Sanju i Maliju, ona im reče: "Uzećemo dete dok spava." Rekavši to, rasporile su Katarinino krzno i obnažile joj trbuh. Kada su fetus istrgle iz vodenjaka i presekle mu pupak, Katarina iznenada otvori oči. Anala pruži krvavi fetus Sanji i reče: "Pobrini se za ovo", i mlađa žena učini kao što joj je rečeno.
     "Ne!" vrisnu Katarina i stade da doziva majku. Vratila se na jezik Grada, dozivajući Justinu da joj spase bebu.
     "Vidiš", reče Anala Justini, koja već beše iščašila rame boreći se da se otme od žena. "Govori jezikom satinke - dokazano je da je veštica."
     "Ona nije veštica!" vrisnu Justina. "Ona je skrajerka!"
     "Čudne neke reči", izjavi Anala. "Satinkinu mater su takođe dodirnule čudne reči. I zato moramo satinki odseći jezik."
     Podigla je nož i nastavila: "ali prvo joj moramo izvaditi oči, zato da nas satinka ne može gledati s one druge strane i bacati čini."
     Hitro, kao što bi izvadila jezgro iz oraha, ona stavi vrh noža na Katarinino oko i napravi pokret kao da zahvata kašikom. Očna jabučica lako iskoči, i ona je predade na čuvanje Maliji. Katarina je nekako uspevala da ćuti, čak i kad joj je Anala izvadila drugo oko. Tek kad je Anala pozvala Maliju i Liliju da joj drže otvorena usta, ona ožive i vrisnu, neobjašnjivo: "Malori, nemoj ga ubiti!"
     Sve to mi je Justina kasnije ispričala, kada je delo već bilo izvršeno. Ali ja sam bio u stanju da se o delu njene priče osvedočim vlastitim očima. Imao sam sreće - takođe i Bardo - da ranije tog dana ubijemo prvog rundavca. Bilo mi je suđeno da se prvi vratim u pećinu. Mislim da niko sem Katarine nije očekivao da ćemo se vratiti tako rano. Ali saonice su nam bile pune do vrha iskasapljenim mesom, i poterali smo pse ka pećini još dok je Anala u njoj obavljala svoje kasapljenje. Sećam se veoma živo: bilo je tako hladno da se gomila crvenog mesa rundavca koje se još pušilo potpuno zamrzla i stvrdnula dok smo se vozili. Bilo je hladno do srži; i samo nebo je izgledalo smrznuto, kao duboki, plavi okean. I poput vode, vazduh je prenosio glasove pojačavajući šapat vetra i krike. Čuo sam zvuke iz pećine. Izdaleka sam mislio da je to samo skičanje štenadi koja doziva svoje majke. Približili smo se, i ja shvatih da krici potiču od ljudskog bića. Obuze me panika. Odjednom sam, užasnut, znao. Dograbio sam svoje krvavo koplje za rundavce i uleteo u pećinu.
     Nekoliko žena - ne sećam se njihovih lica - pokušalo je da me zadrži da ne odem u dubinu pećine. Odgurnuo sam ih u stranu. (Jedna od njih, možda baš blaga Mentina, ogrebala mi je lice strugalom za kože. Još nosim ožiljak.) Bardo je duvao i dahtao tik iza mene. Zajedno smo se probili kroz grupu žena i zatekli Analu kako pokušava da Katarini silom razdvoji stegnute zube. Usne su joj bile krvave. Krvi je bilo na sve strane, krv je tekla iz Katarininog rasporenog trbuha i iz patrljaka prstiju, krv je otopila ruke u snegu koji ju je okruživao; barice krvi ispunjavale su rupe gde su joj se nekad nalazile oči. Moja majka stade zagrcnuto da priča celu neverovatnu priču. Udarcem sam odbacio Analu od Katarine, takođe i Maliju i Liliju. Bardo oslobodi Justinu, udarajući žene motkom koplja kao maljem. Grcao je, urlao i mlatio oko sebe; zastao je s kopljem uperenim u žene. Većina ih je zgrabila noževe, strugala i drugo oruđe, i sad su stajale, preteće nas gledajući.
     Pao sam na kolena da čujem reči koje se Katarina borila da izgovori. Ali ništa nisam mogao da čujem jer je Bardo grmeo: "Nadam se da neće jurišati na nas", rekao je "jer mislim da ne mogu da ih ubijam."
     "Ćuti!" dreknuh ja. A zatim tako tiho da me je samo Katarina mogla čuti, prošaptah: "Ne mogu ni ja. Jedva sam ubio i onog prokletog tuljana."
     Katarinine usne su se kretale. "Da, možeš, itekako", promrmljala je. "Ništa lakše nego... ali ne smeš da ga ubiješ, vidiš?"
     "Šta si rekla?" Lice joj se grčilo od bola; trudio sam se da ne pogledam na dve barice u njenim očnim dupljama.
     "Biraš", reče ona. "Izbor je uvek..." Bila je duboko utonula u svoj skrajerski svemir, oslobođena od vremena Analinim oslepljujućim nožem. Možda je prvi put videla stvari u jasnoj svetlosti.
     "Ne razumem šta govoriš."
     "Ubio si ga, ali ne smeš ubiti njega, jer je on tvoj...oh, Malori, nemoj biti takva budala!"
     "Katarina, ne mogu..."
     "Na kraju uvek mi biramo svoju budućnost, zar ne vidiš?"
     "Ne, ja ne..."
     "Da", reče ona. I tada više nije bilo vremena i ona je opet postala mlada žena, koja opet ponavlja svoju skrajersku zakletvu: "Daj drugome; imaj saosećanja; obuzdaj se, jer..." i tu joj reči izleteše kao da joj je neko bacio kamen na stomak, "...jer nikada nećeš umreti." Još je malo dahtala, a onda joj usne postadoše nepomične, takođe i grudi i noge i mlazevi krvi koji su izbijali iz nje u ritmu srca - sve se na njoj ućuta i umiri. Ležala je zureći kroz crnu kamenu tavanicu u nebo, bez očiju u večnosti, kao što se svi skrajeri nadaju da će biti.
     To je bio početak košmara. Ustao sam, a usne i oči su mi bile zalivene krvlju. Zgrabio sam sa snega Analin nož za tuljane. Trebalo je da mislim na Katarinino telo - da sam to učinio moj život, a i njen, bili bi sasvim drukčiji. Ali nisam mislio na nju; nisam mislio ni na šta, jer sam bio ispunjen besom kao zver. Potrčao sam prema kolibama Manvelina, tražeći Analu. Pala mi je napamet ludačka misao: ako je zgrabim za potiljak i protresem je kao pas ulovljenu svraku, nateraću je da ponovo sastavi delove Katarininog tela. Zatekao sam je kako izlazi iz Jurijeve kolibe. Držala je u ruci Jurijevo koplje za mamute, i ja shvatih da neće vredeti da je prodrmam. Na kraju krajeva, ona nije bila sekač; ništa, pomislih, neće moći da mi vrati Katarinu, niti da je otrgne od smrti. Ne, neću da prodrmam Analu; izvadiću njene oči, da vidi kakvo je zlo učinila.
     Dogodile su se zbunjujuće stvari. Neko mi raseče uvo svojim nožem. Anala baci muževljevo koplje, a ja ga odbacih u stranu podlakticom. Neko mi otpozadi zari nož u mišicu. Justina zari lakat u Malijino lice, dok je Bardo mumlao kao medved. Neka žena se spotače i upade kroz zid u Analinu kolibu. Sneg je škripao. U svetlosti žmirkavih naftnih škriljaca, komadići uzvitlanog snega ispuniše vazduh. Anala je bila preplašena - mogao sam da joj vidim strah na širokom, žutom licu. I tada pustih da mi ruka padne niz bok i nož ispadne u sneg. Ne bih mogao da ga zarijem u Analino oko, kao što ne bih mogao ni da izvadim oko tuljanu. Upravo sam se spremao da se vratim Katarini, kad Bardo viknu: "Pazi na Lijama!"
     Setio sam se da su nas Lijamove saonice pratile sve vreme puta. Okrenuh se; on se upravo bio zaleteo na mene. U svetlom otvoru pećine njegova crna prilika nije imala lice. Nož za tuljane držao je nisko. Mora da je pomislio da hoću da mu ubijem majku - to mi je sada jasno. Očigledno nije video kad sam ispustio nož. Zamahnuo je nožem prema mom trbuhu, a ja ga zgrabih za ruku. Šutirali smo se u noge, i odjednom se nađosmo na zemlji, valjajući se po snegu. Zamahnuo je nožem prema mom grlu, ali ja sam uspeo da podmetnem ruku i nož mi se zario u podlakticu. Bol me je razbesneo. Bio sam prepun besa i bola, i zato podigoh i drugu ruku, u zahvat kojem me beše naučio Vremečuvar. Ščepao sam ga za grljan. "Sestrin jebač!" dreknu mi Lijam u uho.
     Nastupio je trenutak. Život mi je pulsirao pod vrhovima prstiju. Nastupio je trenutak užasne snage, trenutak izbora. Možda bih ga i pustio; možda bismo u miru napustili Devakije. Ali bio sam van sebe od besa i stezao sam mu i lomio grkljan sve dok mu lice nije pocrvenelo od krvi i oči iskočile iz duplji. Ubio sam ga. Zaista je bilo lako, lakše nego ubiti rundavca ili tuljana.
     "Pobogu, mrtav je!" viknu Bardo, pomažući mi da ustanem. "Požuri, moramo otići pre nego što stigne Juri."
     "Ne", mucao sam, "tamo je Katarina... njeno telo. Moramo je odneti kući."
     "Prekasno je, malecki."
     "Ne, nikad nije kasno."
     "Ne!" vrisnula je Anala. Klečala je pored Lijama, pipajući mu grlio, jecajući.
     "Oh, loše. Pobogu, baš je loše, ali moramo da požurimo!"
     Pošli smo po Katarinino telo, ali više ga nije bilo. Mora da su ga žene odvukle napolje iz pećine. Tražio bih ga; zgrabio bih Analu za kosu i naterao bih je da mi kaže gde je, ali moja majka mi priđe i reče: "Bardo je u pravu. Odlazimo sad odmah. Ili nikada nećemo otići."
     Nisam siguran kako smo uspeli da se probijemo natrag u svoju razrušenu kolibu. Sećam se da sam puzao na rukama i kolenima kao ludak, skupljajući neotvorene loptice od kride, dok su Justina i moja majka pakovale naša krzna za spavanje i ostale stvari. Nekako smo uspeli sve da ubacimo u saonice. Mislim da su nas žene Devakija mogle zaustaviti da su htele. Ali bile su u šoku, mislim da su izbegavale čak i da nas gledaju. Kada smo svojim saonicama krenuli niz brdo, iz pećine se začu kuknjava, tužbalica majke koja se moli za dušu svoga sina koji je prerano prešao na onu drugu stranu. Bio je to najtužniji zvuk u vaseljeni. Tako prodoran, tako uporan i zarazan, da su naši psi podigli glave i stali da zavijaju i cvile. Pobegli smo među ledena brda, ali naši psi još mnogo milja nisu prestajali da zavijaju.









16. SMRT PILOTA
     Ako volim more i sve što je iste vrste kao ono, i najviše ga volim kad mi se besno suprotstavlja; ako je u meni ono oduševljenje istraživanjem, koje jedra upravlja ka još neotkrivenom; ako je oduševljenje mornara i moje; ako je moja slavodobitnost ikada uskliknula: "Obala je iščezla i sada je poslednji lanac mojih okova spao sa mene; beskraj urla oko mene, daleko preda mnom svetle prostor i vreme; raduj se, staro srce!" Oh, kako da ne žudim za večnošću i bračnim prstenom nad prstenovima, prstenom ponovnog događanja? Nikad još ne naiđoh na ženu od koje bih želeo decu, sem ako to nije bila žena koju volim: jer volim tebe, oh, večnosti. Jer volim tebe, o večnosti!

     Peta meditacija o smrti pesnika-bojovnika

     Negde kraj potoka ispod pećine zaustavili smo se da meso rundavaca zbacimo sa saonica i olakšamo njihov tovar. Poveo sam svoju majku u šumu, između tisovog drveća koje se iskrilo od snega. Naterao sam je da mi sve kaže. U početku mi je lagala, govoreći da pojma nema zašto su Devaki pomislili da je Katarina veštica. Ali ubrzo se naljutila i rekla: "Pa, zar Katarina nije bila veštica? Šta je drugo skrajerka nego veštica? Zar bi inače moj sin legao sa skrajerkom? Zašto si bio tako nepromišljen? Pario si se kao životinja i provodio se... Kako si se osećao pri tom? Vi, muškarci! Vi imate svoj provod, a posle mi moramo imati dete. Ali Katarina je želela dete, zar ne? Tvoje dete. Da, znam ja, dete je bilo tvoje. Iz tvog semena. Čula sam kad je Katarina to rekla. Tvoja sestra od tetke i... i Solijeva kći Katarina. Ona je znala. Bila je skrajerka i videla je istinu. Namerno, uzela te je namerno! Ta veštica! I zato sam otišla do nje i nazvala je vešticom. Možeš li da mi zameriš? Trebalo je da abortira zametak. Kad je imala priliku."
     Po drugi put u životu gotovo sam je udario. Znojio sam se i bila mi je vrućina, uprkos oštroj hladnoći. Jedva sam mogao da je gledam. "Znači, ti si je ubila?" rekoh joj.
     "Ko ju je ubio? Jesam li ja htela ovu ekspediciju? Jesam li ja otišla u njenu postelju? Moje seme? Kakve samo stvari govoriš - moj sin ume da bude surov kad zaboravi da promisli pre nego što kaže."
     Ćutke smo se vratili kroz duboki sneg natrag, do saonica. Prsti na ranjenoj ruci mi utrnuše kad zgrabih ručke sanki. Pošli smo niz potok, između brda koja su se pružala ispod pećine. Krivudali smo na istok od Kveitkela, gde su se mnogobrojni planinski potočići i potoci ulivali i sabirali u rečicu. Podižući se nad jednom okukom rečice nalazilo se golo brdo koje Devaki zovu Zimska ospa. (Brdo se vidi iz pećine, ali zato što je izrazito golo; kada je svetlost slaba i difuzna, brdo izgleda kao rupa u rošavom licu, a ne kao izbočina na tlu. Otuda mu to ružno ime.) Rečica je prosecala šumu u podnožju Zimske ospe poput sjajne, bele, ledene staze koja vijuga između drveća. Uz samu južnu obalu rečice naiđosmo na Solija, koji je kopljem lovio uljoribe kroz rupu u ledu. Bio je daleko od nas, pored reke, pažljivo gledajući u vodu pod sobom, a pokraj nogu mu se nalazila gomila ribe. Kad smo zaokrenuli u krivini, njegovi psi stadoše da laju na nas. On se odmah ispravi i pogleda u našem pravcu. Imao je oštro oko, i smesta ispusti koplje za ribu, dohvati koplje za rundavca iz svojih saonica i potrča nam u susret. "Gde je Katarina?" doviknu nam. Trčao je od jednih do drugih saonica na rečnoj obali, udarajući kopljem. "Šta se desilo? Gde je Katarina?"
     Justina mu priđe i stade užurano da mu šapće u uho. Njegovo lice se skameni i dah ga izdade. Onda Justina jecajući ispriča kako je Katarina umrla. Nije mu rekla svu istinu. Nije htela da sazna da je moja majka nazvala Katarinu vešticom, i zato mu je rekla da je Anala uhodila Katarinu i uhvatila je kad je sortirala uzorke. "Naša devojčica je mrtva", zacvile ona. "Oh, Leopolde, mrtva je!"
     "Zašto je Anala uhodila Katarinu?" upita on.
     Moja majka dopuni laž, rekavši: "Anala od početka nije volela Katarinu. Bile smo prijateljice, i ja znam. Nije volela da Juri priča. Priča i govori kako Lijam treba da se oženi Katarinom. Pre nekoliko dana sam čula kako kaže da je Katarina možda začarala Lijama. Rekla sam joj da je to koješta. Mislila sam da i sama veruje da je to koješta."
     Sedeo sam na ležaju u svojim saonicama, slušajući kako njih dve lažu. Skinuo sam krzno, da bi Bardo mogao da mi previje rane, koje su krvarile, bolele i bile duboke. Kako sam samo mrzeo laganje i lažljivce! Ima li nečeg zaraznijeg i pogubnijeg od dezinformacije, izvitoperenih reči neistine? Pogledao sam Barda, ali on je izgledao više zabrinut zbog mojih rana nego zbog dubine i otrova u lažima moje majke. Obmotao mi je novu kožu oko rana na mišici. Vezao je čvor i zategao kožu. Bio sam smrznut i obamro, drhteći kao tek okoćeno štene. Hteo sam da razotkrijem laži svoje majke, ali sam se bojao da će je Soli možda ubiti, ako to učinim.
     "Koješta!" ponovi Soli. Nadnosio se nad moju majku, gledajući je s visine. "Zar Katarina nije bila skrajerka? Zar ne bi videla da je Anala uhodi? Zašto bi bila toliko glupa?"
     "Ko zna šta skrajeri misle?" odvrati moja majka, kršeći ruke.
     "Zašto? Zašto?"
     "Možda je htela da umre. Izgledalo je da zna. Sve o svojoj smrti."
     Soli obori glavu, ispustivši oblačić pare. "Zašto je postala skrajerka?" upita on, obraćajući se kamenju na rečnoj obali. "I ako je videla svoju smrt, zašto je nije sprečila? Zašto? Ne, ne, nikako nisam smeo dozvoliti da postane skrajerka." Izgovorio je tu reč kao da je najružnija od svih koje zna. Zurio je u reku, stežući rukom motku svog koplja. Onda nas upita zašto nismo spasli Katarinino telo. "To je bilo nepromišljeno. Da, veoma nepromišljeno, zar ne, Pilote?"
     Dahtao sam od bola pod zavojem. "Nije... bilo... vremena", jedva sam izgovorio.
     "Mogao si je spasti", optuži me Soli.
     "Spasti? Bila je mrtva."
     "Da si", šapnu mi Soli "da si joj spasao telo, mogli smo je zamrznuti u reci i odneti je kriolozima. Možda bi je zacelili. Ali kažeš da nije bilo vremena. Zar nije? Da, bilo je vremena. Postojala je mogućnost - mogla je biti spasena. Ali ti nisi mislio na Katarinu, morao si da zadovoljiš svoj bedni bes, svoju osvetu, svoje glupo ubistvo, i još mi kažeš da nije bilo vremena."
     Zaista, nikad mi nije palo na pamet da smo je na taj način mogli spasti. Zašto nije? Šta nije bilo u redu s mojim mislima? Zašto je Soli brže uočio mogućnost od mene, brže shvatio da je postojala prilika. Da li sam mogao da spasem Katarinu? Ne znam, do dana današnjeg.
     "Bilo je prekasno", rekoh ja. "U dnu pećine je bilo toplo; njen mozak bi suviše dugo bio mrtav. Zar bi hteo da ti kriolozi vrate slinavo dete?"
     "Bila je tako slatka devojčica", reče on, koračajući gore-dole po obali. "Čak i kad je slinavila po meni dok je bila beba, čak i kad mi je pljuvala pirinčani kolač u lice. Oh, tako davno, tako davno - bila je tako slatka i nevina." (Moram priznati da je to rekao kao da je u pitanju bila najlepša reč na svetu.) "Tako nevina, pre nego što je postala skrajerka."
     Justina briznu u plač, i tada se dogodi nešto neverovatno. On joj priđe i zagrli je i spusti lice na njenu crnu kosu i zaplaka kao dete. Nemo sam posmatrao taj neverovatni prizor. Veliki Lord Pilot stajao je, ridajući kao iskušenik, i ja se okrenuh u stranu, obukoh svoje krzno i odoh do reke, gde je led bio čist i plav. Vetar me je sekao do kostiju. Bio sam obamro od hladnoće, ali slika žive i cele Katarine mrzla me je više od vetra. Pitao sam se da li je Katarina mogla biti spasena i vraćena u život, kao što je Šanidar svojevremeno bio spasen. Ali spasena za šta? Nema tog kriologa u Gradu, mislio sam - ili u čitavom svemiru - koji ume da povrati mrtve, raspadnute ćelije mozga. To je bilo nemoguće. Jasno je bilo da je Katarina to znala. Na neki način je verovala da treba da umre. Za razliku od Šanidara - oh, kako sam želeo da u to poverujem! - ona je umrla na vreme.
     Kada sam se vratio saonicama, Soli i Justina su stajali naslonjeni na sivo stablo tise, držeći jedno drugo. Njegov bol prešao je na Barda, i on je takođe plakao. Ogromne suze su mu se kotrljale niz obraze u bradu, koja je bila pokrivena zaleđenim kapljicama. Pogledao me je tim vlažnim, crvenim očima; mogao sam da vidim da je ljut na mene.
     "Katarina je mrtva!" povika on. "A vidi kakav si ti! Suvih očiju, kao mrtva ptica! Šta ti je? Kakav si ti to čovek? Ona je mrtva, a ti čak ne možeš ni da plačeš kao čovek!"
     Kako sam mogao da mu kažem istinu? Voleo sam Katarinu, i sada je jedan deo mene bio mrtav; da plačem za njom, plakao bi za samim sobom, što bi bilo kukavički i sramotno.
     Soli i Justina se razdvojiše, i on mi priđe. Koža na obrazima mu je bila zaleđena, ali oči su mu bile bistre i suve i trezvene, kao što treba da budu oči pilota. Upitao me je: "A dete? Šta je bilo s mojim unukom?"
     Bilo mi je toliko hladno da nisam odmah razumeo njegovo pitanje.
     "Je li umro kad su ga odvojili od Katarine? Jesu li ga dotukli?"
     "Mrtav je, naravno", odgovorih. "Ne, još više od toga - nikada nije ni živeo. Kako je mogao ostati u životu kada se rodio nekih tridesetak dana pre vremena? I nije se ni rodio. Izvadili su joj utrobu kao tuljanu, kao prokletom tuljanu!"
     "Siguran si?"
     Nisam bio siguran ni u šta sem u svoju potrebu da zapalim vatru i zagledam se u nju, da bih izbegao led Solijevog pogleda. "Mrtav je", ponovih. "Mora da je mrtav."
     Još neko vreme smo razgovarali; svi smo se, osim Solija, složili da dete nije moglo ostati u životu. Bardo je stalno bacao poglede u šumu, očigledno strepeći da će muškarci Devakija krenuti za nama kad budu otkrili Lijamovo telo. Svi smo strepeli od toga. "Moramo da požurimo", reče Bardo. "Ah, tako je malo vremena, a put je tako dug."
     Svetlost je brzo bledela na brdima; senke su postale dugačke, sive i tanke na belom snegu. Kao more uoči oluje u lažnu zimu, drveće je bilo tamnozeleno i sitno se talasalo na vetru. Nebo je već počinjalo da tamni, mestimično u ljubičastim i tamnoplavim modricama. Nadali smo se da nas Devaki neće goniti noću kroz šumu. Možda nas neće uopšte goniti. Odlučili smo da produžimo niz reku sve do mora. Tamo, daleko na istočnoj obali ostrva, skrenućemo na jug, zaobilazeći ostrvo sve dok ne stignemo na ugovoreno mesto sastanka. Tamo ćemo sačekati pet dana da bi nas raketa vratila u Grad.
     Tako je započeo naš povratak u Grad kroz šumu. Bardo i ja smo predvodili povorku saonica, za nama je išla moja majka. Soli i Justina, kojima je izgleda bilo potrebno malo samoće, na smenu su upravljali poslednjim saonicama. Noć je pala i veoma je zahladnelo. Psi se baciše napred u svojim amovima, upinjući se, vukući i dahćući u oštrom vazduhu, i mi jurnusmo zvezdama osvetljenom stazom niz reku. Bilo je to jezivo putovanje, dok je noć klizila zajedno s nama kroz košmarnu šumu. Izuzev pucketanja biča, cvilenja pasa i povremenog krika polarnog gnjurca (i večnog hučanja reke), brda su bila tiha i pusta. Vazduh koji je tekao niz dolinu nosio je sa sobom retki prah drveta, borovinu i druge mirise koje nisam mogao da prepoznam. U prvoj polovini noći svetlost zvezda bila je toliko slaba da je osvetljavala samo bele snežne nanose i ledene svećice što su visile s drveća; samo drveće utonulo je u tamu i bilo gotovo nevidljivo. Iza i ispred nas, psi i saonice bili su nanizani duž staze kao sivi biseri na srebrnoj niti. Kroz šumu je ta nit krivudala, uvijala se i kao da je podrhtavala, a mi smo lebdeli iznad srebrnog snega, gonjeni glatkim klizanjem saonika i pritajenim osećanjem tuge i straha. A onda šuma polako stade da se proređuje pod zvezdanim nebom i predeo postade svetliji. Na istočnom obzorju dizala se Pelablinka, veliki, beli mehur svetlosti koji je pucao iznad kupastih stabala tise. Iako je proteklo izvesno vreme od kad supernova beše eksplodirala, još je jako sijala. Gotovo sam mogao da razaznam crvene plodove tise i njene plavozelene iglice. Zurio sam naviše u Pelablilnku, zurio u tu najnoviju među zvezdama koje eksplodiraju u Vildu i pitao se koliko će još potrajati dok se nebo ne ispuni tolikim Pelablinkama da se više nikad ne smrkne? Koliko će još potrajati pre nego što svetlost, gama i alfa mnogih supernova ne zapljusne Civilizovane svetove zracima smrti? Koliko će još potrajati dok ljudska bića ne budu morala da napuste svoje planete, bežeći od te svetlosti, leteći preko crnih dubina vaseljene do najudaljenijih ogranaka galaksije? Koliko će još potrajati dok zvezde i snovi ljudskih bića i milijarde milijardi živih stvorova ne poumiru? Koliko će potrajati dok ja ne umrem? Nikad, rekla mi je Katarina, ti nećeš nikad umreti. Ali Katarina je bila mrtva, a ja sam umirao iznutra, umirao polako, bežeći između svetlucavih šumskih stabala. Na ležaju u mojim saonicama, bezbedno ututkane ispod krzna, nalazile su se krida-loptice ispunjene životom, možda ispunjene tajnama života. Ali Katarina je bila mrtva, i svetlost Pelablinke mi je izazivala bol u očima, i krida-loptice mi ništa nisu značile, baš ništa.
     Na taj način, svako od nas ćutke i sa svojim mislima, putovali smo niz reku naniže, do mesta gde će se proširiti i ispraviti, na nekoliko milja od mora. Uđosmo, tako u gustiš zimzelene smrče. Dobro se sećam. Na obe strane puta drveće je bilo gusto i blizu jedno drugome, dva zida zelenih iglica gotovo su nam bockala krzno dok smo upravljali saonicama između njih. Vetar, ono malo povetarca u gustoj šumi, duvao nam je u leđa, terajući nas napred. Sjajni oreol Pelablinke bio je visoko na nebu; sva šuma kao da je bila napravljena od srebročelika. Kad smo se približili ivici gustiša vetar je potpuno zamro, i bilo je tako tiho da sam mogao da razlikujem pojedinačno dahtanje svakog psa. Tusa je njuškao vazduh, visoko dižući šape, gacajući kroz snežni prah. A onda vetar iznenada promeni pravac; sada nam je duvao u lice, dolazeći sa istoka, sa ivice gustiša gde je iveričino drveće stremilo u visine kao ukočeni, crni, nemi bogovi. Tusa naglo podiže glavu i zalaja. Odmah za njim Rufo i ostali psi stadoše da laju i zavijaju u horu. Na sivilu se videla crna mrlja. Koplje - bilo je debelo kao za mamuta - izlete iz šume i pogodi Sanaju u bok. Udarac je bio tako snažan da je psa prikovao za sneg. Istog časa, stvori se gužva zamršenih amova i skičećih, pobesnelih pasa. Još nekoliko kopalja izlete iz gustiša. Jedan od pasa moje majke je bio pogođen i cikao je kao stara žena.
     "Nu luria-mu!" začu se povik iz šume ispred nas, i prikradajući se od drveta do drveta kao vuci, iskrsnuše ljudi na skijama, jureći putem, preprečavajući nam put. Krzna su im lepršala na svetlosti zvezda i svaki je nosio po svežanj kopalja u obe ruke. Muškarci iz plemena Devaki, Juri, Vicent, Hajdar i Vemilo, i njihova gotovo-braća, Arani, Jajve, Jukio i Santajana, stajali su rame uz rame i koplje uz koplje. Seif, koji je sav drhtao od gneva, istupi korak napred i viknu: "Li luria, Mallory-mi, ubio si mi brata, a sad sam ja došao da ubijem tebe, dobro došao!"
     Neki baciše koplja. Bardo, koji se kretao pored mene, opsova. Zavrteo se oko sebe kao igrač koji izbegava neočekivanu jamu na tlu. "Pazi na bok, malecki!" viknuo je, pokušavajući da odbije rukom koplje u vazduhu. Iskoračio je ispred mene. Nikada neću znati da li je to učinio slučajno ili namerno. Praćnuo se u vazduhu kao medved koji se baca po reci za hitrim pljosnaticama, ali, bio je mrak a on ionako još od detinjstva nije bio vešt da uhvati rukama nešto što se kreće i promašio je koplje. Koplje se zarilo u njega. On se zatetura i nalete na mene, vičući: "Po... bogu!" Zamah njegovog udarca izbaci me sa zadnjeg dela saonica u sneg. Bardo je stajao, okrenut licem prema Devakijima, dok mu je crveno koplje od tisovine štrčalo iz grudi. Zakašljao sam se i obrisao sneg iz očiju, ugledavši vrh koplja koji mu je probio krzno tačno na sredini leđa. Koplje ga je skroz probolo, ali on nije bio mrtav, daleko od toga. Kašljao je i psovao, preteći pesnicom Seifu, posrćući i tapkajući nogama po snegu kao ranjeni mužjak rundavca. A zatim naiđe krv, i bol, i on zaurla i stade da se grči u agoniji, i pade kraj mene u sneg. "Malecki", promuca, "nemoj me pustiti da umrem."
     U magnovenju sam već imao koplje u ruci, takođe i Soli, čak i moja majka i Justina, svi smo istrgli koplja iz kanije na boku saonica. Nije bilo ni mesta ni vremena da se saonice lako okrenu, i zato smo klekli na ležaj mojih saonica, klekli na Barda, posmatrajući kako Juri skijama prilazi Seifu i stavlja ruku na sinovljevo koplje. "Ti Mallory!" pozva me Juri. "Ovo je loša noć... Zašto si dozvolio da Bardo umesto tebe uhvati koplje?"
     Seif istrže koplje ispod očeve ruke, i viknu: "Dobro došao, Malori! Ubio si mi brata, a ja tebi brata od tetke, iako sam hteo da ubijem tebe! Dobro došao! Dobro došao!" Podigao je koplje i još bešnje viknuo: "A sad ću i tebe da ubijem!"
     "Ne", umeša se Juri. "Bardo je već prešao na drugu stranu i sada će Lijam imati druga da s njim ide u lov na ovoj drugoj strani." Nekoliko Devakija, Hajdar i Vemilo, su plakali; oduvek su voleli Barda, a i on njih. "Sad ću ga ubiti", reče Seif. Lice mu se razvuklo i nakazno iskrivilo, ruka mu je podrhtavala.
     "Ne", reče Juri, "dosta mi je ubijanja."
     "Ubio mi je brata."
     "A ti njegovog brata od tetke."
     "Mog brata!"
     "Svejedno, ne smeš ga ubiti."
     "Moram ga sada ubiti."
     "Ne."
     "Molim te."
     "Ne, na sve nas bi pala krivica kad bi ga ubio."
     Sagnuo sam se nad Barda, slušajući ljude koji su ubili mog tobošnjeg brata od tetke, mog duhovnog brata, mog prijatelja. Pokušao sam da mu udaranjem pesnicom po grudnom košu ponovo izazovem kucanje srca, pokušao da mu udahnem život kroz usta. Ali moji ludački napori nisu urodili plodom, jer u njegovom srcu više nije bilo krvi da je potera. "Malori!" doviknu mi Seif, a Bardove usne su bile hladne, i zato što sam umirao iznutra i još uvek nisam znao za saosećanje i samoobuzdavanje; istrgao sam koplje iz Bardovih grudi, ustao i bacio ga na Seifa. Ali, bio je to slab hitac, na slepo, i on ga je s lakoćom izvrdao."Bardo je bio topao čovek, i žao mi je što sam ti ubio brata od tetke", doviknu mi on. "Ali tvoja je duša tvrda kao led i kome će biti žao kad te ubijem?"
     Dok je to govorio, meni odjednom pade nešto na pamet. Pao sam na kolena i zgrabio Barda za okovratnik. "Mama, pomozi mi!" rekoh. "Dole, na reku, brzo, pre nego što mu mozak..." Počeo sam da ga vučem kroz sneg. "Justina... Soli, zamrznućemo ga i poneti sa sobom. Kriolozi će ga spasti, kriolozi. Pomozite, užasno je težak!"
     "Pusti ga!" prosikta moja majka. Uvek je morala da bude strateg, uvek da misli, pravi planove. "Sagni se! Ako se pokažemo, lako će nas pogoditi."
     Ali ja u tom času nisam mislio na koplja Devakija. Uistinu, behu nas uhvatili u zamku i mogli su da nas pobiju kad god im se prohte. Povukao sam Barda; Justina i Soli mora da su došli do sličnog zaključka, jer uhvatiše Barda, svako za po jednu ruku, i stadoše da mi pomažu. Onda moja majka baci koplje u paperjasti sneg, nakrivi glavu i upita: "Zašto mi je sin tako glup?"
     Odvukli smo ga niz brdo kroz gustiš i zatim preko ledene kore do rečice, koja je hučala kao crna krv u cevi od leda. Pomerali smo ga ka sredini reke, gde je led bio najtanji. Bazduh je bio ispunjen našim ubrzanim, uparenim dahom; Justina i moja majka su stenjale i dahtale, skakućući unaokolo kao ptice. Soli je šaptao sam sebi - bila je to neka vrsta izvinjenja, pomislih - da je ispao glup što nije predvideo da će Devaki krenuti za nama na skijama. Otrčao je natrag do saonica i vratio se sa sekirom za led, i mi se bacismo, sekući i lomeći led iz sve snage i što brže, tako da su blistavi komadići pljuštali oko nas. Čulo se pucanje i drobljenje, i tada tekuća voda zajedno s nama probi led. Otvorismo rupu veliku gotovo koliko i tuljanova aklia. Svako od nas je uhvatio po jedan deo njegovog tela, ruku, nogu ili šta nam se našlo pod rukom, i mi ga polako spustismo u rupu, potapajući ga u vodu koja se zamrzavala. Od vode - koja je, u stvari, bila mnogo hladnija od tačke mržnjenja - zaboleše me ruke. Hladnoća je bila oštra i jaka prsti mi od nje obamreše do kostiju. Jedva sam mogao da osetim svoj stisak na njegovoj kovrdžavoj kosi. "Drž'te još!" rekoh ja, "drž'te još!" Držali smo ga što smo duže mogli, a potom ga izvukosmo i položismo na led. Čuo sam pljusak i šištanje kad mu je teško telo stalo da cedi vodu iz krzna. Žurno sam izbrisao ruke i ponovo navukao rukavice; da nisam, prsti bi mi se odmah smrzli, kao što se zamrzavalo Bardovo telo. Za nekoliko trenutaka krzno mu se ukrutilo, oblažući ga sjajnim slojem leda. Ležao je na leđima, otvorenih očiju. Pokušao sam da ih zatvorim, ali bile su tvrde kao mermer. Jedna ruka mu se, primetih, stvrdnula povijena; prsti su mu bili zgrčeni, kao da preti pesnicom zvezdama. Primetio sam da mu se krzno ispupčilo na trbuhu, kao da mu je u pantalone upalo parče plovećeg drveta i tu se zaglavilo. Setih se da još pati od noćnog prijapizma i prsnuh u smeh. Bio je to prodoran zvuk, koji navede ostale da me pogledaju. Mora da su pomislili da sam sišao s uma. Ali bilo je bolje smejati se nego plakati, i zar nije bila ironija da Bardo umre onakav kao što je živeo, zar to nije bilo smešno? Nisam znao da li će kriolozima u Gradu poći za rukom da ga vrate u život, ali ako im ne uspe, bar će otići u grob onako kako mu dolikuje.
     Devaki su nas sve vreme posmatrali sa obale. Naši 'pogrebni obredi' mora da su im izgledali nerazumljivo. Kad smo na kraju Barda isekli iz leda (krznena odeća mu se čvrsto zaledila za hladnu, klizavu površinu), odneli smo ga natrag u saonice. Seif udari kopljem o drvo i povika: "Vidite, baš kao što sam vam kazao: satinkina čaranja mora da su uticala na sve što rade. Treba sve da ih pobijemo."
     Pod uperenim kopljima Devakija, položismo Barda na ležaj u prvim saonicama. Pokrio sam ga, a zatim se okrenuo da presečem remenje i Sanaju oslobodim amova. Bio je to loš trenutak, čitav niz loših, nesigurnih trenutaka.
     Juri je gladio rukom svoje koplje. Oko mu je bilo upereno u Bardovo telo. "Nećemo nikoga više probosti", reče on. Pogledao je Seifa i čupavog Vincenta koji je stajao pored njega. "Nijedan čovek Manvelina neće probosti nijednog muškarca ili ženu Senvelina. Lijam počiva u miru i nema potrebe da kopljem probodemo Malorija, iako je ubio svog doffela i davao meku džigericu starcu koji nije umro još dugo nakon što mu je došlo vreme. Nećete podići koplja na njega, iako je on podigao svoje koplje na Lijama i bio uzrok što su nas se životinje klonile, i legao sa svojom sestrom, koja je bila satinka i zato zaslužila da umre. Nećeš kopljem probosti Malorija, iako ti je ubio brata. Mi nismo lovci na ljude; ne valja loviti ljude."
     Zviznuli smo psima i saonice krenuše stopu po stopu, probijajući se između Devakija koji su se razmicali da nam naprave prolaz. Kretali smo se veoma polako. Staza je vodila kroz kamenjar pun oblutaka i tankih ledenih kristala, velikih kao noževi. Morali smo malo da podignemo saonice i da ih prenesemo preko kamenjara. Koračali smo po ledenim kristalima, koji su se krhali i drobili, ispunjavajući vazduh oštrim zvucima lomljave. Devaki krenuše za nama, sašaptavajući se; užurbani šapat im je leteo kroz šumu, mešajući se sa šuštanjem borovih iglica i drugim zvucima. Bio sam tako pun bola da sam se spoticao preko ledom uglačanog kamenja, jedva svestan kuda idem. Pošto sam žalio zbog svega što se dogodilo, pošto su mi se grlo, oči i duša ledili od hladnoće, pošto sam umirao, osetih odjednom jaku potrebu da objasnim svoje postupke, da se izvinim, da ispaštam za svoje zločine. Hteo sam da im kažem istinu o sebi, istinu o svim muškarcima i ženama: da u svakome od nas živi ubilačka zver kojom ne možemo da upravljamo. Upravo ta želja da popravim stvari došla mi je glave. Izašao sam sa kamenjara i okrenuo se licem prema Juriju i Seifu. "Lijam je bio ubica..." započeo sam, ali dalje nisam stigao. Hteo sam da im kažem da je Lijam bio ubica, kao što sam i ja, kao što su svi ljudi, jer život živi na račun drugog života i on bi me bio ubio zato da sam ostane u životu. Svi smo mi ubice, jer tako je stvoren svet. Svi smo takođe i braća, sestre, očevi i majke, i sinovi, i ja bih im bio rekao to i još nekoliko običnih stvari. "Lijam je bio ubica", rekao sam, a Seif mora da je samo čekao na takvu neku uvredu, jer je zabacio ruku daleko iza glave i naglo je ispružio. Crni kamen polete prema meni. Da je bilo koplje, možda bih uspeo da ga odbijem rukom. Za razliku od Barda, moje ruke su oduvek hitro pratile pokrete mojih očiju. Ali nije bilo koplje, jer Seif se doslovce pokoravao zapovesti svog oca da ne sme da me probode kopljem. Bio je to teški, crni kamen, gotovo nevidljiv u crnoj šumskoj sumaglici, čak i da mi je um bio budan i bez drugih crnih slika, što nije bio. Nisam video kamen. Udario me je po strani u glavu - to sam rekonstruisao na osnovu onog što mi je Soli kasnije ispričao. Sve je zapisano; sve je bilo i uvek će biti zapisano, kako kažu skrajeri. Pred očima mi se zamaglilo kao da se spušta neki crni oblak, i kamen me udari u glavu i jedan deo lobanje mi gurnu u mozak. Sevnulo je jako, ukazala se čitava vaseljena eksplodirajućih zvezda. Ja se kao životinja skljokah u sneg, i sve postade nemo, mračno i hladno.

     Sada će uslediti opis našeg povlačenja preko mora do ugovorenog mesta sastanka i našeg povratka u Grad. Najveći deo tog vremena bio sam tek nejasno svestan glasova i onog što Soli i ostali rade oko mene; gotovo isto toliko vremena, međutim, proveo sam u komi, dižući se i padajući kroz pakleno stanje svesti u kome svi zvuci sveta deluju istovremeno preglasno, monotono i zbrkano. Veliki deo ovoga što ću ispričati sastavio sam u celinu mnogo kasnije. Ali bio sam svestan ključnog događaja - u stvari, otkrovenja - koje mi još plamti u sećanju.
     Kada je Juri video šta je njegov sin uradio, bio je zaprepašćen i postiđen. Prešao je preko kamenjara i stavio ruku na rame mojoj majci, koja je pokušavala da me povrati. Bacio je samo jedan pogled na moju glavu i objavio: "Malori će sada preći na onu drugu stranu, i ja tu ne mogu ništa, jer mu je došlo vreme da umre." Klimnuo je potom glavom Soliju i zapitao: "Želiš li da tvog sina sahranimo pored Katarininog groba? Nesreća je ovo što se dogodilo između nas, i ja ne želim više nesreću."
     "Ne, on još nije mrtav", odvrati Soli. "Sami ćemo ga sahraniti kad pređe na drugu stranu."
     Moja majka i Justina me podigoše u druge saonice i umotaše me u krzna.
     "Užasno je izgubiti sina", reče Juri.
     "Da, biće užasno kad izgubim sina", odvrati Soli, govoreći tačno onako kako je bilo. "Žao nam je zbog Lijama."
     "A izgubiti ćerku, takođe, čak i ako je satinka - grozno je. Krvarim zbog tebe." Rekavši to, Juri izvadi nož i raseče sebi obraz do vilice. A zatim, pošto je u srcu bio dobar čovek, koji nije mogao stalno bilo koga da okrivljuje, reče: "Sada idite, možda do Urasalije ili Kelkela, i dobro je da odete. Ali ako jednog dana osetite potrebu da posetite grob svoje kćeri, bićete nam dobro došli."
     "A moj unuk?" upita Soli. "Je li mi živ unuk? Šta je bilo s detetom?"
     Juri pritisnu rukom posekotinu na licu, da zaustavi krvarenje. "A ko je otac tog deteta, ako nije Lijam ili neki od Lijamove gotovo-braće? Zar dete nije sin Manveovih sinova?" I tu on podiže uvis krvavu ruku, da je Soli vidi, i glas mu nekako čudno zadrhta. Mislim da mu nikad nije palo na pamet da je dete moje. "Zar to dete nije i moj unuk? Njegova krv je moja krv, i biće sahranjeno kraj pećine svojih pradedova."
     Potom siđosmo na more, gde su sagradili kolibu od otesterisanih snežnih blokova. Ostatak noći i deo sledećeg jutra ležao sam u delirijumu, dok je moja majka jurcala oko mene, kao što je radila kad sam bio mali i imao groznicu. Bila je izvan sebe zbog moje rane. Više nego jednom pitala je Justinu: "Čemu služe sekači? Ako ne zato da uklone pritisak krvi sa mozga?"
     Kako je dan odmicao a meni nikako nije bivalo bolje, gotovo je pala u očajanje. "Šta da radimo? Lobanja je slomljena. Sigurna sam. Oh, Justina, čini mi se da umire! Šta da radim? Da uklonim pritisak na mozak? Mogla bih da provrtim rupe. U njegovoj glavi, kroz lobanju, rupe. Ili da sačekam. Ali tako je teško čekati."
     Soli ju je slušao dok je pekao ribu nad zapaljenim naftnim škriljcima. Ustao je i čučnuo iznad mene, posmatrajući kako mi majka nežno obmotava glavu vučjim krznom. Nisam mu video lice - mora da je bio polulud zbog gubitka Katarine - ali pamtim cvrčanje masti, masni miris ribe, patnju u njegovom glasu kad je rekao: "Da, Katarine više nema, a uskoro neće više biti ni Malorija. Ništa ne možemo; verovatno neće preživeti noć."
     "Lord Pilot prerano gubi nadu", odvrati moja majka, cedeći kapi vode iz mešine meni u usta.
     "Ali, nema nade, zar ne?"
     "Uvek ima nade."
     "Ne, ne uvek", reče Soli i pokri oči rukom. "Treba da pustimo tvog sina da umre na miru. Provrteti mu rupe u glavi, pa, to bi bilo sumanuto, zar ne?"
     "Neću da pustim da mi sin umre."
     "Ne možeš ga spasti." I tada podrugljivo dodade: "Takva mu je sudbina. Zar ćeš ga odvojiti od njegove sudbine?"
     "Ako on umre, i ja ću za njim."
     "Piloti ginu", odvrati on. "Maloriju je bilo rečeno da se tako nešto može dogoditi. Da, znao je da ga sreća neće večito služiti. Ničija sreća ne traje tako dugo."
     "Znači li to da je Lord Pilot postao skrajer?"
     "Tu reč da više nisi rekla u mom prisustvu."
     "Sin mi je na samrti. A Lorda Pilota brine samo koje reči govorim."
     "Zašto uopšte da mi govoriš? Da, bolje bi bilo da više nikad ne progovoriš ni reč." Stegao je pesnicu i pritisnuo svoj nos tako snažno da je iz njega potekla krv - tako mi je godinama kasnije ispričala Justina.
     Moja majka ode do saonica i vrati se s kesom kremenja. Prosula ih je sebi u ruku, prebirajući po njima prstom. "Odlučila sam", reče ona. "Provrtećemo rupu. Otvorićemo rupu i pustiti da krv slobodno teče. Hoćeš li da mi pomogneš, Justina?"
     Justina je istresala led iz naše krznene odeće i grickala unutrašnji deo kože da bi ostao mek. Zabacila je kosu, podigla pogled i rekla: "Pomoći ću ti, dabome, ako zaista misliš da moraš sirotom Maloriju da otvoriš lobanju, ali to je tako opasno i nisam sigurna da bi pomoglo, ma šta mi uradili; ali uradiću sve što budem morala, iako se bojim za njega, i čime ćemo mu sprečiti bol kad oseti svrdlo, i... oh, Mojra, zar zaista moramo da mu otvaramo glavu?"
     "Ne", reče Soli, dobacivši Justini oštar pogled, očigledno ne odobravajući što podržava sestrine namere. Bio je ljut i koža mu je pobledela; krv mu je nestajala iz lica. "Najbolje je da sačekamo da umre. Tada ćemo otvoriti rupu u ledu, i za toliko će psi koji vuku biti manje opterećeni. Da, bacite ga u rupu, i njegovog debelog prijatelja, takođe."
     "Leopolde, ne znaš šta govoriš!" zapanji se Justina.
     A mojoj majci izlete: "Lord Pilot samo misli da zna. Ono što kaže, krajnje je surovo. Ali on ništa ne zna."
     "Nemoj mi se obraćati."
     "Lord Pilot mora čuti da..."
     "Molim te, nemoj mi se obraćati."
     "Moj sin umire", reče moja majka, a glas joj gnevno zadrhta duboko u grlu.
     "Neka umre."
     Slušao sam kako ti glasovi ključaju iznad mene, Justinin piskavi sopran kako drži stranu mojoj majci, protiv Solija, i Solijev čelični, duboki glas, koji je odzvanjao kao zvono koje tek što ne pukne. Prepirka je potrajala; sećam se da je bilo nekog prizvuka u Solijevom glasu i u izbezumljenom preklinjanju moje majke, koji me je naterao da obratim pažnju. I tada, nakon jednog muklog trenutka, moja majka duboko udahnu vazduh i izgovori najgore reči koje sam u životu čuo: "On je tvoj sin! Malori je tvoj sin!"
     "Moj sin!"
     "Naš sin."
     "Moj sin!"
     "Ako ga pustiš da umre - to bi bilo kao da ubijaš deo samoga sebe."
     "Ja nemam sina!"
     "Da, imaš sina. Našeg sina."
     I onda nastavi da govori reči koje nisam hteo da čujem, otkrivajući nasleđe koje sam iz sve snage želeo da poreknem. Davno, rekla mu je - a ja nisam hteo to da znam; bio sam gotovo mrtav, ali sam znao da ne želim da znam, iako je jedan deo mene to oduvek slutio, u najmanju ruku od kad sam prvi put ugledao Solija, one noći u baru majstora pilota - davno, onog dana uoči njegovog putovanja u jezgro galaksije, moja majka je bila uverena da se nikada neće vratiti. Celog života je bila ljubomorna na Justinu, i zavidela svojoj lepoj sestri na svemu što je imala. Ubrajajući tu i Solija, pogotovo Leopolda Tisandera Solija. Nije ga volela. Mislim da moja majka nikad nije mogla da voli nekog čoveka onako kao što žena voli svog muža. Ali znala je da je on najslavniji pilot posle Tiha - čak je i ona uvek to priznavala. Zavidela mu je na sposobnostima i priželjkivala njegove hromozome, za koje je verovala da su izvor njegovih sjajnih sposobnosti. Pošto je želela da ima svoje dete, dete izuzetnih sposobnosti kao što je bila Justinina devojčica, zašto ne bi Solijeve hromozome spojila sa svojim? (Zato što je to prestup, majko, pomislih. Valjda najgori prestup koji se može zamisliti.) Nije bilo ni najmanje teško ukrasti Solijevu plazmu: hitro, naizgled slučajno, prevukla je svojim oštrim noktima po njegovoj nadlanici bez rukavice, jednoga dana u Hofgartenu - eto, tako je sve počelo. Pažljivo je ostrugala kožu ispod noktiju i nekoliko hiljada ćelija epiderma odnela jednom kalemaru-kriminalcu, koji je razložio DNK u haploidne hromozome i napravio seriju gameta. Kada se Soli nije vratio sa putovanja i činilo se da se nikada neće ni vratiti, upotrebila je gamete da njima oplodi jednu od svojih jajnih ćelija i dala da joj se ta ćelija usadi u matericu. Kao rezultat te odvratne genokrađe bio sam začet ja, i rodio sam se dve stotine osamdeset dana kasnije. To je moja majka ispričala Soliju dok sam ja mrdao ustima, slušajući njenu priču, boreći se da poreknem ono što sam strepeo da je istina.
     Neko vreme je u kolibi vladao tajac. Možda sam opet bio utonuo u komu, možda mi slušni centri u mozgu behu ogluveli. Propustio sam mnogo onog što joj je Soli rekao, ali sećam se njegove vike. "...nije moj sin! I kad bude sahranjen u Resi, neće biti sahranjen kao moj sin!"
     "On je", ponovi moja majka, "tvoj sin."
     "Lažeš."
     "Tvoj sin. Naš sin."
     "Ne."
     "Htela sam da imam sina od tebe - zar je to tako loše?"
     "On je kopile. Nije moj sin."
     "Dobro, dokazaću ti."
     "Ne, nemoj."
     "Tvoj sin", reče ona, i dok je Justina držala Solija za lakat, gledajući zaprepašćeno, moja majka mi svuče sa glave vučje krzno. "Dođi bliže i pogledaj. Ima kosu Lorda Pilota." Nežno je razdvojila vlasi na suprotnoj strani od rane na glavi. "Tako gustu, crnu kosu. Ali prošaranu riđim pramenovima. Kao što je u Lorda Pilota. Kao što je kosa svakog muškarca iz porodice Soli, oca i sina. Čupala sam mu te crvene vlasi, jer nisam htela da znaš. Ali sad moraš znati. Hodi, pogledaj kosu svoga sina!"
     Setio sam se kako mi je majka čupala navodno 'sede' vlasi, dok mi je glavu trebila od vašiju u pećini Devakija, i zagonetka moga porekla više nije bila zagonetka. Čupala mi je riđe dlake iz kose, a ne sede. Riđe vlasi, karakteristične za Solijevu porodičnu lozu, ponekad ne počnu da se javljaju pre mladićkog doba. Tokom naše ekspedicije, možda zbog šokova gladovanja i zime, mora da je počela da mi niče riđa kosa. Znači, nisam bio kopile. Bio sam nešto mnogo gore. Bio sam - i do dana današnjeg teško mi je da upotrebim tu reč, čak i u najtajnijem kutu svoga uma - bio sam genoukradeni sin. Život mi je dala Solijeva DNK, njegovi dragoceni hromozomi, samo tkivo njegovog sebstva. Ali moja majka je bila ta koja je taj život rodila, ne on. Ona je upotrebila informacije vezane u njemu da mene dobije, i bila je, prema tome, genokradljivac, i ko može da zameri Soliju što me je mrzeo?
     "Vidiš te riđe vlasi?" upita moja majka, provlačeći mi prste kroz kosu. "Ko bi drugi to bio, nego tvoj sin? Ko bi drugi imao takvu kosu, crnu i crvenu?"
     "To je samo krv", branio se Soli. "Kosa mu je umrljana krvlju, zar ne?"
     "Pogledaj izbliza. Vidiš? Ovo nije krv. Vidiš, zar ne? Ti si mu otac."
     "Ne", prošapta on.
     "Moraš da mu pomogneš."
     "Ne."
     "Umreće ako ti..."
     "Ne!" dreknu on i istrže ruku iz Justinine. Mora da mu je postalo jasno da je, ako sam ja zaista njegov sin, Katarina bila moja sestra. "Znala si", reče mojoj majci. "Sve vreme, još od Grada, Katarina i Malori... zajedno! I ti si znala?"
     "Oh, ne!" reče Justina.
     "Nemoj kriviti moga sina", odvrati moja majka. "Kriva je Katarina. Ona je bila skrajerka. Znala je da joj je Malori brat. Pa mu je ipak rodila sina."
     "Šta!" zaurla Soli.
     "Dete. Malorijev sin, a ne Lijamov."
     "Ne!"
     Da, Soli, hteo sam da kažem. Ja sam tvoj sin, Katarina mi je bila sestra i njen sin je bio moj sin, tvoj unuk, i lanac zločina i užasa se nastavlja, sve dalje i dalje. Ali nisam mogao da govorim; nisam mogao da se pokrenem. Mogao sam samo da slušam.
     "Katarina ga je začarala", reče moja majka. Bila je veoma ljuta, i sipala je reči kao otrov. "Znala je da joj je Malori brat. Koja bi druga, nego ta skrajerska veštica, vodila ljubav sa rođenim bratom?"
     "Zašto?" upita Soli.
     "To sam i ja pitala Katarinu, ali nije htela da mi kaže."
     "Pitala si je?"
     "Bila je veštica, ta tvoja kći. Prokleta veštica."
     "I ti si je optužila da je veštica? Znači, ti si je ubila, zar ne? Da, ti si je ubila."
     Soli je za trenutak stajao nepomično, a u očima mu se iskrilo ludilo. A onda je pao u jedan od svojih retkih, užasnih besova i udario je moju majku, odgurnuvši je od mene. Pokušao je da je ubije. (Ili, bolje rečeno, da je pogubi, kao što će kasnije tvrditi.) Pokušao je da je zadavi iako mu je ona razderala lice noktima i gotovo mu smrvila mošnice kolenom. "Prljava genokradljivice!" dreknu Soli, "znala si!"
     Pokušao sam da ustanem, ali kao u košmarnom snu, nisam mogao da se pomerim.
     Tada nastade užas, jedan zločin na drugom. Justina je poletela da spase sestru. Odvojila je Solijeve prste sa grla moje majke. Razgnevljeni Soli je udari. Ne verujem da je znao šta radi. Udario je jedanput, dvaput, triput, lomeći grudne kosti moje majke, razbivši Justini zube i vilicu. Moja majka klonu na tle od nabijenog snega, koprcajući se. Justina zaječa, zagrcnu se i ispljunu krvave komadiće zuba. "Oh, Soli!" zaplaka ona, dok joj je krv tekla s usana, ali Soli je bio lud, i pokušao je da ubije svoju lepu ženu. Slomio joj je ruku, razbio nos, i, najgore od svega, razbio je onu tvrdu, čistu ljubav koju je ona oduvek gajila prema njemu. Poludeli Lord Pilot, čije je lice ličilo na leš rundavca posle gozbe, zurio je u Justinu, i bes mu je polako stao da nestaje. Uperio je prst u moju majku. "Trebalo je da me pustiš da je ubijem!" zaurlao je. "Tu prljavu genokradljivicu!" Prišao je potom mom ležaju i navukao mi krzna preko glave, skrivajući mi kosu i najveći deo lica. "On nije moj sin", rekao je.
     Kada je Soli došao k sebi, postideo se zbog onog što je uradio. Pokušao je da se izvini Justini, pokušao da joj pomogne. Ali ona je odbila njegovu pomoć.
     "Ne, ne", rekla je, "ostavi ne ma miru." Mehurići krvi su joj virili iz nosa i jedva je govorila. Ipak, uspela je da istisne iz sebe: "Rekla sam ti još pre trideset godina, nikad više, i žao mi je tebe, žao mi je nas, zaista jeste, ali kako od sada da ti verujem, jer kad si mogao ovo da uradiš, moći ćeš sve, i šta ću ja sada?" Pokrila je lice rukama i povikala: "Oh, Leopolde, boli, boli, boli!"
     "I dalje si moja žena", reče on.
     "Ne, ne!"
     "Prijatelji smo duže od sto godina."
     Samozadovoljni ton njegovog glasa razbnesneo je Justinu (a moja tetka je retko kad patila od tog ružnog osećanja), i ona reče: "Mislila sam da smo prijatelji, ali pogrešila sam."
     Soli je ukočeno gledao u zid kolibe. Onda steže pesnicu i njenim udarcem izvali jedan blok snega, i vetar prodre unutra. Pogledao je kroz taj improvizovani prozor, pokazujući na Bardove saonice na kojima je ležalo njegovo ogromno telo, uvezano i pokriveno krznima. Dugo vremena je ćutao i pravio se da ne vidi kako između Barda i Justine cveta prijateljstvo, ali sad je bio bolestan od ljubomore, i zato je rekao: "Da, sada imaš nove prijatelje. Mrtve prijatelje."
     Tužno je ispričati šta se zatim dogodilo. Solijev bes je prestao, ali ludilo mu se pogoršalo. Nije shvatio koliko su teško povređene moja majka i Justina. Optužio je svoju ženu - nepravedno - da smera preljubu. Justina je plakala, pokrivši lice rukama, i on to shvati kako njeno priznanje da je kriva. Rekao joj je da joj nikada neće oprostiti. Pošto je raketa trebalo da stigne za četiri dana, reče on, vreme je da poteraju saonice na jug, do mesta sastanka, jer bi u protivnom oluja mogla da ih skrene s puta i da propuste brod... Pošto je moja majka opet počela da govori o bušenju rupa u mojoj lobanji i pošto je Justina izbegavala da ga pogleda, bacio je krzna na saonice, upregao pse i prošaptao: "Da, bušite ako hoćete da bušite, radite što god hoćete i dođite na mesto sastanka sa raketom ako hoćete da se vratite u Grad. Baš me briga."
     Kada je otišao, moja majka umota Justinino lice u nove kože. Zatim joj namesti ruku i pričvrsti je za daščicu. Sve vreme dok je to radila njena slomljena rebra su se trljala jedno o drugo i grebla joj pluća, izazivajući nesnosne bolove. Te noći je napravila svrdlo od kamena i otvorila mi glavu, pustivši da nagomilana krv isteče napolje. Verovatno da zbog toga što mi je probušila lobanju nisam umro tamo na ledu. Nekako - još uvek mi izgleda kao pravo čudo da su moja majka i Justina bile u stanju da to urade - nekako im je pošlo za rukom da me sutradan ujutro podignu na jedne saonice. Nekako im je pošlo za rukom da Bardove i moje saonice privežu jedne za druge i da ih zajedno prevezu miljama preko zaleđenog snega. Bilo je to mučno putovanje, ubistveno putovanje. Sećam se kako je moja majka vrištala od bola pri svakom jačem udarcu ili poskakivanju saonica na snegu; sećam se vetra, hladnoće i bolova; sećam se kako sam urlao da me boli glava, da Soli nije moj otac i još mnogo, mnogo drugih nerazumljivih stvari.
     Kasno sledeće večeri, pod ključalim belim sjajem Pelablinke, stigli smo na mesto sastanka. Na beskrajnoj, beloj zaleđenoj pučini, izdizala se samo jedna kupasta snežna-koliba. Soli je bio u njoj i čekao, ali nije hteo da iziđe iz svoje kolibice i nije hteo ni s kim da razgovara. Moja majka i Justina sagradiše drugu za sebe i mene. Iako sam pao u duboku komu, moja majka mi je i dalje povremeno otvarala glavu. "Ostaće živ", stalno je govorila Justini, "samo ako ga na vreme odnesemo kući."
     Tri dana smo čekali raketu, tri dana i tri noći ispunjenih vetrom i bolovima. Najzad je došla. Naše putovanje natrag u Grad bilo je brzo; naš povratak među svetlucave tornjeve i gomile stručnjaka poređanih u Niskim poljima bio je slavan. (To jest, bio je slavan dok moja majka i Justina nisu izišle iz rakete i svi saznali za našu tragediju.) Ali ja sam bio slep za slavu i gotovo već više nisam osećao bol. Odneli su me u mračnu sobu ispod Polja, gde podmlađuju pilote. Tu mi sekači otvoriše lobanju. Neko reče da mi je, uprkos majčinim zaista preciznim i neverovatnim naporima da me spase, Seifov kamen zgnječio i uništio delove mozga. Posle nekog vremena, jedan drugi glas reče da su sve naše patnje bile uzalud, pošto se sačuvana plazma Devakija pokazala gotovo potpuno istom kao u savremenih ljudi. Majstori kalemari nisu uspeli da nađu poruku Jeldri upisanu u njihovu DNK. Tajna života ostala je neotkrivena, možda neodgonetljiva, obavijena tamom i skrivena, zauvek neznana. Lord Ketik objavi da je šteta što je naša potraga bila uzaludna. "Šteta što je toliko Malorijevog mozga otišlo, tako da ne možemo da ga povratimo. Šteta što će platiti životom ni za šta."
     Uvek mora doći vreme kada nas sreća izda, kada otkucaji sata moraju zauvek da se zaustave. Ni ketici, ni sekači, ni utiskivači nisu mogli da mi pomognu. Sačuvati oštećeni mozak bio bi zločin, a za mene bi to bio pakao, životarenje bez sluha, vida, ljubavi i nade. Mnogo je bolje pokoriti se sudbini kad dođe vreme, i biće daleko lakše, kao pad niz mračno, spiralno stepenište duže od onog u Vremečuvarevoj Kuli, stepenište bez svetlosti, bez kraja. I tako, u maloj, mračnoj sobi gotovo na vidiku Jutarnjih kula Rese, jednog hladnog dana bez snega duboke zime, ja okrenuh svoj pogled unutra, ka još dubljoj tami i padoh. Do dana današnjeg nisam prestao da padam.
     U Nikadiji sam prvi put umro.









17. AGATANGA
     Smrt najvećim delom zavisi od stanja uma.

     Moris Gabrijel-Toma, programer iz Veka Seoba

     Ko može znati kako je biti bog? Ko može da kaže koja je od genetski izmenjenih vrsta ljudi - Patuljci, Anije, Hoši, Arhati s Njuvanije i svi ostali - stigla do božanskog, a koji su među njima krajnje dugovečni žene i muškarci neobičnih i ponekad prekrasnih tela? Koliko mudrosti mora steći jedna rasa da bi se smatrala dostojnom božanstva? Koliko znanja, koliko moći, koliko trajanja ima besmrtnost? Da li su bogokraljevi sa grupe zvezda Erijade - oni koji su izgradili kružni svet oko Primule Luc - da li su ti ljudski računari samo pametni ljudi ili nešto više? Ne znam. Slabo poznajem eshatologiju, njene uredne klasifikacije i beskonačne rasprave. Kolenija Mor tvrdi da nije najvažniji položaj jedne rase, već put kojim ide. Da li se Agatangijanci, na primer, kreću ka božanskom ili su samo dospeli u ćorsokak evolucije? Ja, koji sam kao leš dospeo na tajanstvenu planetu po imenu Agatanga, imao sam samo jedno merilo da po njemu ocenim pitanje božanstvenosti Agatangijanaca, i to sledeće: koliko dobro poznaju veliku tajnu? Da li oni, koji plivaju kroz Agatangine tople, večno plave vode, poseduju tajnu života i odgovor smrti?
     Već sam ranije rekao da je Nikadija najlepši grad na svim planetama, ali Ledopad, iako lepa na svoj hladni način, nije najlepša među planetama. Agatanga je najlepša. Iz dubokog prostora izgleda kao svetlucavi plavi i beli dragi kamen koji plovi u dijamantima optočenoj činiji od crnog ćilibara. (Moram napomenuti da sam prvi put video celu planetu tek nakon svog uskrsnuća i odlaska. Pri dolasku, naravno, ništa nisam video, jer sam bio mrtav.) Zvezde koje okružuju Agatangu plivaju u svetlosti; kad se pogleda naviše iz svetlećih, blagih talasa, nebo sija. Samo kad su noći oblačne more je tamno; ali čak i tada je njegovo crnilo nalik na živu i kobalt, a ne na bazalt ili tuš. More - jedan jedini okean koji prekriva čitavu planetu izuzev nekoliko malih ostrva - toplo je i mirno. Vrvi od riba i drugih oblika podmorskog života. Jata ribe tao i konani, koja broje na desetine miliona, plivaju kroz iskričavu vodu grebenja i plićaka, dok u dubinama pravog okeana velike ranite love druge ribe koje ni imena nemaju. Leteće ribe, možda zanete čistim zadovoljstvom jurcanja kroz tropske podvodne vrtloge i pećine, skupljaju se u tako ogromna jata da čitave milje morske površine kao da trepere prekrivene talasavom srebrnom prostirkom. To neverovanto obilje života, mislim, navelo je prve Agatangijance da svoja ljudska tela pretvore u nešto nalik na tuljane, da bi pobegli u dubine gde nema ni šapata i ispunili okeane svojom promenljivom, bogolikom decom.
     "Zapravo, Agatangijanci su bogoljudi, a ne bogovi", rekla mi je docnije Kolenija Mor. "Oni ne teže ličnoj besmrtnosti; ne žele da pobegnu iz tamnice materije, kao što su učinile Jeldre, niti pokušavaju da preprave svemir onako kako im se dopada." Behu došli na Agatangu, rekla mi je, u prvom talasu Seoba. Najpoznatija priča o njihovom poreklu - koja je, slučajno, tačna - glasi: davno, pred kraj trećeg međučina Holokausta, jedna skupina ekologa izbegla je sa Stare Zemlje u jednom od prvih brodova za duboki prostor. Poneli su sa sobom u lopticama od kride zigote narvala, delfina, glavatih uljarki i ostalih izumrlih morskih sisara. Kad su otkrili svet plodnih okeana i slatkog, nezagađenog vazduha, oživeli su zigote i odgajili male kitove, štiteći ih, dok su bili mladunci, od ajkula i drugih grabljivaca. Kad su kitovi odrasli - i narasli - i upili u sebe okeane kitove pesme koja je bila sačuvana u brodskom računaru, ekolozi su ih pustili u plavu postelju okeana. Videli su kako se životinje raduju pa su to proslavili i sami, ispijajući bačve vekovima starog vina i pušeći morsku travu koju su otkrili i nazvali tulaš. Posle nekoliko dana došli su k sebi. Bili su zavidljivi i tužni što nikada neće upoznati radovanje kitova koje su spasli. Majstor ekolog rekao je da je čovek, sa svojim majmunskim rukama i željom da poseduje zemljište i druge stvari, gotovo uništio Zemlju. Čovek je bio nesrećna zemaljska vrsta, loših oblika i prirode. Ali šta ako se taj oblik i priroda promene? I tako su ekolozi pušili tulaš i priviđao im se život kakav bi mogao biti, i odgajili su decu tako da imaju šiljate noseve i peraja i repove sa račvom na vrhu. Svoj vodeni svet nazvali su Agatanga, što znači 'Mesto gde se sve kreće ka krajnjem dobru'. Tu su, hiljadama godina, Agatangijanci odgajali decu sa mutacijama, ali da li ka krajnjem dobru ili nekoj nakaznosti evolucije, to čak ni eshatolozi ne mogu da kažu.
     Možda u potrazi za svojim krajnjim dobrom (ili, prosto, zato što mi je dala život i volela me), moja majka je odlučila da moje unakaženo, u kridi sačuvano telo, odnese na Agatangu. Znala je sve pojedinosti priče o Šanidaru. Bogoljudi su ga jednom vratili u život - zar bi učinili manje za pilota našeg čuvenog Reda? Našla je prevoz u brodu za duboke prostore koji je putovao iza Purpurnog sazvežđa. Predala je moje mrtvo telo skupini Agatangijanaca (u stvari, bili su više jedna porodica), koji su sebe nazivali Jatom obnovitelja. Onda su je zamolili da ode sa Agatange, da sačeka u jednom od malenih hotela koji se vrte u orbiti oko planete, dok Obnovitelji budu izvršili - ili ne budu izvršili - svoja čudesa.
     Dugo je čekala. Mučna popravka mog mozga trajala je skoro dve godine. (Govorim o godinama u Nikadiji, naravno. Na Agatangi postoji samo jedno godišnje doba - večno proleće - i mnogobrojna jata mere vreme po stupnju svoga napretka ka krajnjoj planetarnoj svesti. Ali ja sam malo požurio.) Najveći deo prve godine proveo sam ležeći u vodi ispod ustalasanog mora, dok su Balusilustalu i drugi obnavljali delove moga mozga privremenim protezama. Ti glomazni kortikalno usađeni biočipovi trebalo je samo da mi ponovo pokrenu srce, udove i pluća; majušni računari bili su isuviše grubi da bi mi pomogli da ponovo steknem moć govora, a takođe nisam mogao da se setim velikih delova svoga života. Prva moja misao nakon buđenja među jatima hiljada crnih, sjajnih, klizavih tela, bila je da sam prešao na onu drugu stranu dana, i da su doffeli svih tuljana koje poubijah došli da me pitaju zašto sam bio sišao s uma.
     Opštevažeća istina otkriće starih skrajera, jeste da će svaka civilizacija koju su stvorili bogovi u početku ljudima izgledati nerazumljiva i čudesna. Kako, onda, da ja opišem čudo Agatangijanaca kada još ne razumem sve pojedinosti, sve složenosti njihove basnoslovne tehnologije? Ispričaću ono što znam: okean je bio pun stvorenih organizama, od kojih su mnogi bili jednom trećinom računari, jednom trećinom roboti, jednom trećinom živa bića. Većina tih majušnih oruđa bili su mikroskopskih razmera. Bile su to programirane bakterije svih veličina i oblika, eubakterije, loptaste koke i spirohete sa svojim bičastim repovima. Plovile su između bioinženjerijski proizvedenih fitoplanktona; voda je bila puna bičara, jednoćelijskih i kolonijalnih algi, diatoma prekrasno simetričnih, sićušnih morskih dragulja koji su ispredali silikatne ili ugljenikove niti ili ma šta drugo što su bili stvoreni da naprave. Ipak, Agatangijanci su se većinom bavili proteinima. Čitav okean bio je ključali lonac za pravljenje, razglaganje i ponovno sastavljanje proteina. Bila je to jedna prastara tehnologija: restrikcioni enzimi, koji nisu bili ništa drugo do proteinske mašine, upotrebljavali su se za sečenje, preuređenje i kalemljenje delova bakterijine DNK. Ali pošto su Agatangijanci bili bogovi, otkrili su više tajni DNK nego što će kalemari iz našeg Grada ikada uspeti. Stvorili su potpuno nove oblike DNK. I u trilionima ćelija stvorenih organizama svuda po vodama Agatange, prepisivala se DNK, njene informacije se čitale i kopirale u RNK. A RNK je naređivala prirodnim molekularnim mašinama ćelije, ribozomima, da grade proteine: nove enzime, hormone, mišićne proteine, hemoglobin, neurološka strujna kola da se utkaju u sićušne računar-mozgove novih bakterija, proteine svih oblika i funkcija koje se mogu zamisliti, potencijalno beskrajnu raznolikost proteina.
     "Raznim oblicima života nema broja", rekla mi je jednog dana Bulilustalu. "Šta ljudska bića znaju o životu? Tako malo, tako malo, ha, ha! Na Agatangi čak i neke bakterije - ah, da li su to bakterije ili računari, znaš li? - čak su i piramidalne bakterije inteligentne. Postoje beskonačne mogućnosti."
     Kao i na drugim svetovima, u okeanu su se rojili veslonosci, salpide, prstenaste gliste, sunđeri i meduze, a takođe i sipe, gutači, ajkule i druge ribe koje se hrane složenijom hranom. Ali u vodama je bilo i drugih stvorova, životinja čudnih oblika koje su ličile na mehaničke drobilice i seckalice, i zaista su i bile mašine, koje su izgledale kao životinje. Agatangijanci su napravili te stvari, ili bolje rečeno, programirali su enzime slagače da ih naprave. (Zvaću ih slagačima, jer su u stvari bili mašine nalik na enzime.) Ribozomi programiranih bakterija izbacivali su slagače namenjene određenim zadacima. Slagači bi se, zatim, rasejali po vodi, stvarajući velike molekule tako što su hvatali i vezivali delove ugljenika, silikona, atome zlata, bakra, nitrata, bilo kojeg od elemenata rastvorenih u toploj, slanoj čorbi okeana. Molekule lipida, hormone, hlorofil i nove spirale DNK ti slagači su spajali u organizme koji su bili polubiljke i poluživotinje. Slagači su vezivali atome ugljenika sloj po sloj, i tako su morske vile tkale svoje mreže od dijamantskih niti, gradeći svoja prelepa, svetlucava gnezda. Slagači su vezivali atom za atom lepeći ih kao klikere tutkalom. Agatangijanci su mogli da spoje - i to su i činili - atome u bilo koji raspored dozvoljen zakonima prirode. Vezivali su molekularne provodnike za strujne izvore u živim tkivima i uobličavali električna polja neposredno i na nove načine. Da su hteli, mogli su da sagrade podvodni grad; verujem da su mogli da naprave kita velikog kao brod za duboke prostore; možda bi mogli i da utkaju strujna kola u kitov nervni sistem i mišiće, i da stvore živi brod brži od svetlosti koji bi zaplovio ledenim strujama vaseljene. Nije bilo stvari koju nisu mogli da proizvedu, rastave i ponovo stvore molekul po molekul, neuron po neuron, uključujući i čoveka.
     I tako su Balusilustalu i moji domaćini Agatangijanci izmenili moje telo, tako da sam mogao da udišem i vazduh i vodu. Nekako su uspeli da mi otvore mozak a da mi njegovu koru sačuvaju od fitoplanktona, morskih crva i drugog đubreta. Radi moje udobnosti, podigli su jedno ostrvo sa morskog dna. Napravili su drveće koje je raslo, cvetalo i davalo plodove, sve za nekoliko dana. Druge stvari se nisu dešavale tako brzo. Iznutra sam se manjao polako, dan po dan, i samo jedna po jedna ćelija. Pri kraju prve godine provedene na Agatangi pola vremena sam provodio u vodi, pola na suvu. Tumarao sam po svom ostrvcetu, pitajući se ko sam i zašto sam sam. Brao sam oporo voće sa drveća; imalo je ukus snežnih jabuka. Ali bilo je hranljivije od snežnih jabuka. Zaista, Jato obnovitelja napravilo je jednu jedinu vrstu hrane koja me je krepila bolje nego što bi to učinile ribe koje su plivale kroz ostrvsku lagunu. Ubrzo sam se, ipak, zasitio voća. Počeo sam da žudim za srebrnastim ribama, za mesom, za svime što se trzalo, plivalo ili kretalo. Čeznuo sam da jednu granu drveta izdeljem u trozubac, da njima probadam debele krilate ribe, da ih rastrgnem u komade svojim previše naraslim noktima i da sisam slankasto meso. Ali to mi je bilo zabranjeno. Balusilustalu je naredila da smem da ulazim u vodu samo tokom onih polusvesnih trenutaka kad su mi otvarali mozak.
     "Ne razumeš more i ne znaš šta ti je dozvoljeno da jedeš i ne znaš čemu je dozvoljeno da jede tebe", reče ona jednog dana, nakon što je povratila oset za azurnu boju mom vizuelnom korteksu. (Balusilustalu zovem 'ona', više žensko nego muško.) Ležala je priljubljenih peraja na peščanoj obali moga ostrva, smejući mi se tako žestoko da joj je izduženo telo poigravalo i prstenovi prekrasnog loja su joj se talasali ispod sjajne kože. Na perajima je imala kandže; njima je crtala slike životinja u vlažnom pesku. Za razliku od ostalih Agatangijanaca, vrat joj je bio veoma dugačak i žilav, ljupko se njišući kao propeta morska zmija. Treba da napomenem da bogoljudi - bogožene - ne liče svi jedni na druge. Neki su uzeli oblik morskih konja, dok su drugi bili nalik na delfine, dire, ili čak kitove. Svojoj deci daju hiljade različitih oblika; neki ekolog iz Grada zakleo bi se da ne pripadaju istoj vrsti. Ali i pored razlika, jedna osobina im je zajednička: oči su im ljudske. Balusilustalu je imala krupne smeđe oči, inteligentne oči, oči pune ironije i humora. Gledala me tim očima, sve vreme mi govoreći svojim prefinjenim jezikom laveža, groktaja i coktanja. Taj jezik sam potpuno razumeo. Kasnije, kad biočipovi za prevođenje budu uklonjeni iz moga mozga, sve će mi to zvučati kao bla-bla-bla-bla.
     Ali ona je znala sve o mom ljudskom govoru. "Meso je meso", rekoh ja, ne sećajući se još u to vreme da sam čovek iz Grada. "Čovek mora loviti meso da bi preživeo."
     "Ti si glupavi čovek, ha, ha, nisi ajkula - jedi voće sa drveta, drveće je za tebe."
     Činilo se da me prezire, isto onako kao što novoproizvedeni pripravnik sebe smatra za nešto više od iskušenika. Zar je mislila da ću provoditi dane pentrajući se po drveću kao majmun? Ni po jednom pitanju njen prezir se nije ispoljavao tako očigledno kao pri mojim pokušajima da razumem društveno ustrojstvo Agatangijanaca. "Čak i kad bi ti mozak bio zdrav", reče ona, "ne bi mogao da čuješ ono što ti more govori. Ti si matematički čovek, koji traži besmrtnost za sebe samog, ha, ha! Šta ti možeš znati o Duši sveta?" Ali odmah dodade: "Čekaj, čekaj, moramo sačekati dok se ne setiš sebe, a onda još malo sačekati da vidimo da li razumeš najprostije stvari."
     Posle nekog vremena, kad sam ponovo stekao sposobnost da potpuno upravljam svojim mišićima, počeo sam da se prisećam. Čitavi delovi mog prethodnog života su mi se vraćali, za trenutak delujući nategnuto, nestvarno kao morska pena, da bi potom izbledeli, iščezavajući u uskovitlanim talasima moga pamćenja. Bilo je to neko uznemirujuće, jezivo osećanje. Kao kad se dete probudi usred noći, tako sam se i ja katkad budio iz mora, ne baš sasvim svestan ko sam i kako sam dospeo tu gde se nalazim. Tada bih izronio i nastavio da plutam po mračnim talasima, dižući se i propadajući naniže, pogleda uprtog u zvezde. Sanjao sam. Na mahove mi se činilo da sam Malori Ringes, naivni iskušenik koji uči Bulovu algebru; bivao sam učitelj, lovac, putnik, 'malecki', otac i sin, i ponekad, tokom tih lucidnih trenutaka, kad bih otvorio oči prema tamnim zanosima ispod neuhvatljivih talasa, postajao sam pilot i postajao sam riba - postajao sam pilot-riba - koja je došla da sazna tajne bezvremenog mora.
     Jednog dana, kad sam pomislio da se sećam svih događaja iz svoga života izuzev onih kad sam ubio i bio ubijen, i svih onih trenutaka između ta dva događaja, jednog dana kada je nebo bilo puno paperjastih, belih oblačića i more bilo spokojno i mirno, Balusilustalu gurnu njuškicom moje plutajuće telo i reče, "Sada ćemo ti obnoviti mozak kako treba; kad budemo završili, znaćeš da imaš mozak."
     Povela me je u dublje vode, gde su na nas čekali ostali članovi Jata. Agatangijanci me okružiše sa svih strana. Stotinu hladnih njuškica gurkalo je istovremeno svaki delić mog nagog tela. Jezici su mi lizali kožu. Ispod mene i meni uz bok na sve strane su treperila peraja. Slana pena mi se ulila u usta. U magnovenju me Pakupakupaku i Tsatsalutsa i mnogi drugi podigoše na svojim leđima iz vode. Moje ostrvce se ljuljalo u daljini, zlaćana i zelena mrvica na svetlucavom, plavom moru. Čuli su se zvižduci, lajanje i coktanje. Svuda oko nas začu se u odgovor lajanje i pućpurikanje; more odjednom ožive, ispunjeno glatkim, crnim prilikama koje su klizile kroz vodu. Izbrojao sam sto trideset članova Jata pre nego što su me ponovo zagnjurili u vodu i ja morao da prestanem s brojanjem. (Kasnije sam saznao da jedno jato broji oko hiljadu Agatangijanaca, i da je oko deset hiljada jata raštrkano po okeanu.) Balusilustalu - ili je to možda bila Mumu ili Siseleka - ispusti čitav niz piskavog skičanja i kliktanja. Obraćala se delfinima i kitovima, pomislio sam, i ubrzo se voda ustalasa od ogromnih tela. "Zovemo bogove dubina da prisustvuju tvom ponovnom rođenju", reče Balusilustalu. Bio sam zadivljen saznanjem da su pametni Agatangijanci uobličili svoje jezike i govorne ograne tako da mogu da artikulišu ne samo svoj jezik, već i govor kitova i kitovu pesmu.
     Sve vreme su se dodirivali i lajali; informacije su tekle od nosa do nosa i iz grla do uha. Dodiri odjednom postadoše odsečniji, prisniji, žešći. Tu u vodi, neki članovi jata polegoše po drugima, otvorivši proreze na telu dubinskom milovanju i sparivanje otpoče. Iznad mene, ispod mene i sa svih strana, mnogi su se parili puni uživanja i samozaborava, a zatim još više i više njih - sav očaran posmatrao sam i osluškivao, dok se voda punila njihovim lavežom i uzdasima. U početku nisam shvatio šta se događa. Pomislio sam da su bogovi poludeli od seksa. Ali ubrzo sam postao svestan saznanja u sebi. Jedan deo čuda mi se otkrivao, da li putem telepatije ili informacija uskladištenih u mojim moždanim biočipovima, to nisam znao. Jedan božanski glas mi je šaptao, dok sam plutao pod vodom, osluškujući, i evo šta sam saznao: kad jedna odrasla članica jata postane spremna za sparivanje, ona, Prva majka, stvori jajašce u jednom od svojih jajnika. Nađe partnera, i tada se odigra parenje. (Svi Agatangijanci imaju ud, ogroman, sa trouglastim crvenim glavićem, većim od Bardovog, ali nemaju testise, jer im nisu potrebni.) Prva majka zavlači svoj ud u prorez Druge majke. Jajašce prolazi kroz njega i smešta se u posebno stvoreni organ zvani bakula. U bakuli jajašce biva delimično oplođeno. Druga majka ubrizgava u jajašce pažljivo pripremljene niti plazme začeća, na gotovo isti način na koji virus inficira ćeliju domaćina svojom DNK. Tada ona putem svog uda prenosi jajašce trećem učesniku, koji ponavlja taj postupak, i tako dalje, mnogo, mnogo puta. Na kraju, pošto je jajašce prelazilo iz bakule u bakulu - Agatangijanci ponekad tu fabriku proteina u obliku krofne nazivaju 'organ promene' - pošto su sve majke dale svoj doprinos naslednim osobinama jajašca i oplodnja bude završena. Poslednja majka prima zigot u svoju utrobu i tu raste zametak. Tako je svaka Agatangijanka kćer celog jata.
     "Ali danas ne pravimo kćeri", reče mi Balusilustala, dok sam ja posmatrao kako jato predaje svoju plazmu tamo-amo ispod površine mora. "Pravimo nešto drugo, oh, ho!"
     To što su pravili teško je opisati. U izvesnom smislu, seme u bakulama Agatangijanaca bilo je slično bakteriji, neka vrsta 'neurofaga', jer je imalo za zadatak da pojede i zameni mrtve, rastrgnute neurone. U izvesnom drugom smislu, bilo je mnogo sličnije informacionom virusu. Svaka majka u Jatu utkala je modifikovane lance DNK, tanke nizove asocijacija u informacioni virus. Majke su se kretale kroz vodu, dodirujući jedna drugu iznutra, opijene zanosom, predavale virus iz bakule u bakulu. I tako je implulsivna Deseta majka dodala nizove asocijacija onako kako joj je tog časa prišapnulo nadahnuće, dok je mudra Petstota majka izbrisala te nizove i dodala druge. Kada je virus bio gotovo završen, Balusilustalu ga uze u svoju bakulu, gde obavi na njemu završne promene.
     "Sada ćemo ga staviti u tvoj mozak", reče ona. "Molim te da primiš poklon mojih sestara."
     Moram priznati da nisam želeo da primim nikakav poklon. Iako nisam bio potpuno priseban, još uvek mi je ostalo dovoljno svesti da se jako preplašim. Nisam siguran kako su mi otvorile mozak. Mislim da su upotrebile razlagače da mi pažljivo razlože kolagene u koži na temenu, da rastvore kost lobanje. Osećao sam kao da mi je celo telo rasporeno i da ga sada raščlanjuju tkivo po tkivo, sloj po sloj, ćeliju po ćeliju. Voda je bila crvena i ispunjena krvavim nitima. Delovi mene plutali su u toplom, slanom moru, razvijajući se, polako se otvarajući. Uklonile su mi neke biočipove iz moga. Kad su virus unele u mene, kriknuo sam. Nije me bolelo, ali kriknuo sam od straha da će me virus uništiti a ne izlečiti. Taj krik mora da je prenela gusta, namreškana voda do mesta gde je čekao krug glavatih uljarki sa zatupastim glavama. Čuo sam niz brboravih uzdaha, koje sam protumačio kao smeh. Tada Balusilustalu progovori, ne mičući ustima, i ja začuh njen glas unutra, u sebi.
     - Bogovi dubina se čude zašto čovekoliki majmuni uvek vrisnu pri rođenju? Ha, ha - zato što su glupi, rekla sam im.
     - Ne, ja umirem, ubijate me.
     - Obnavljamo te u ono što bi mogao da budeš.
     - Da bih živeo, umirem. Znam, virus će me ubiti.
     - Tako si glup, oh, ho! Ono što smo napravili za tebe nije baš virus.
     - Šta je to?
     - Mi smo bogovi, zar ne, ha, ha! To seme smo napravili u svojim telima da bi te vratili u život. Možeš ga zvati božansko seme.
     - Virusi, ta hijerarhija DNK, taj primitivniji program, zarazni su, ubijaju ćelije višeg reda - to su me naučili ekolozi još dok sam bio iskušenik.
     - Kakva glupost! Božansko seme će tražiti samo mrtve ćelije mozga; mnogo je delova tvog mozga koji su izumrli.
     - Ne valja, ne valja, kao što bi rekao Bardo.
     - Božansko seme je inteligentno, na izvestan način. Ono uvodi nizove asocijacija u mrtve neurone i za kratko vreme ih vraća u život. Božansko seme će preuzeti programiranje DNK.
     - Nešto je ovladalo mnome, ne valja.
     - Slušaj, Čoveče, ovo je umeće Agatange: nizovi asocijacija se reprodukuju hiljadama puta. Reprodukcija i život, glupi Čoveče. Organizuju se novi nizovi, hvatajući se jedan za drugi kao morski crvi, obrazujući hiljade međuspojeva. I kad izrastu, neuron se rasprsne i umre. I novo božansko seme je rođeno, hiljade božanskog semenja.
     - Pripravnici ginu, zašto me ne ostavite na miru?
     - Kada se milioni božanskog semenja nasele širom tvog mozga, uklonićemo preostale biočipove. Biočipovi su neverovatno glomazni. Dobri su da ti pokreću noge ili da ti omoguće da laparaš tim glupim jezikom, ali su potpuno beskorisni za pamćenje matematike i ostalih memorija koje se sadrže.
     - Sadrže se?
     - Mozak je kao hologram; celina se sadrži u svakom delu.
     - Ne.
     - Pusti da ti objasnim.
     - Ne, ne, umirem i plašim se.
     Dugo sam lebdeo u vodi, poskakujući gore dole pri talasanju blage struje. Nekako su me hranili. U ustima sam osećao ukus soli i krvi, oštru aromu tuljanove kože i mokraće. (Agatangijanci ne poklanjaju ni malo pažnje svoji izlučevinama, kao bebe u koritu tople vode. Ali okean je bio ogroman, tako da su se oblaci tamne, narandžaste mokraće brzo razvejavali.) Dugi dani su se polako pretapali u duge noći, i noć je opet postajala dan, i ritmovi svetlosti i mraka gubili su se u dubljim ritmovima mora. I neprestani zvuci, jato koje laje, ječi i razgovara, pištanje delfina dok čavrljaju međusobno, duboki i odzvanjajući zvuci glavatih uljarki - svi ti zvuci su me okruživali, lupkajući me po koži beskrajnim zvučnim talasima. Osećao sam zvuke do srži. Imao sam osećaj kao da gutam zvuke, kao da me zvuci mora hrane i održavaju u životu. Mračni ritmovi su jurili mojim venama, i ponovo sam osetio zvuk u mozgu. Jato je klizilo kroz vodu, prenoseći jedni drugima pesmu i materiju stvorenog života, jedni drugima dok su se dodirivali, pevajući i praznili se jedni u druge. Ponovo su mi otvorili mozak, i ponovo su u moje najdublje delove uneli svoj virus, svoje božansko seme. I ponovo, i još mnogo puta. Agatangijanci su pevali o gluposti ljudskih bića, ali i o njihovoj pameti. Pevali su o Duši sveta, o tami i svetlosti. A virus je radio svoj posao, dok sam ja uplovljavao u sve širi okean zvuka. Pesma Jata je postepeno postojala sve jasnija. Počinjao sam da razumevam stvari. Tužne, oplakujuće melodije zazvučale su u meni, i ja se setih da sam jednom ubio tuljana. Začuo se i jedan jedini, visoki i prodorni zvuk, nalik na samrtni krik šakuhačija. Setio sam se da sam ubio čoveka po imenu Liam, i ponovo proživeo trenutak svoje smrti. Zvuk smrti, zvuci života talasi su mi se lomili iznad glave, a galeb je lepršao krilima i slao svoje krike visoko iznad daleke peščane obale, i ja se setih onoga što je trebalo da ostane zaboravljeno; setih se kako sam kao dete učio da bojim; setih se otmenih teorema i kako se delje oštrica od kremena; setih se da je Leopold Soli moj otac; možda sam se za trenutak setio svih trenutaka u svom životu. Setio sam se stvari koje nikada nisam znao. Nadođoše mi i neka čudna, nova sećanja. Znao sam da su ona delo virusa u meni. Slušao sam pesmu mora, pesmu Jata obnovitelja, i pesmu svih drugih jata. Pesmu života.
     - Zašto?
     - Zato što je lepo! Ali te takođe obnavljamo i zbog onoga što si, Malori Ringesu, pilot koji nikada neće umreti, ha, ha! Dajemo ti naše memorije jer moraš da znaš.
     - Neću ništa da znam.
     - Oh, ho, slušaj samo, Čoveče, i reći ćemo ti sve! Čuješ li kako talasi šapću tajnu? Znamo da znaš, Čoveče. Tajna života je samo radovanje i ništa drugo, i radost je svuda. Za radovanje smo stvoreni. Naći ćeš ga u naletu noćnih talasa, na peščanoj obali i u kamenju, u soli koja se nalazi u vazduhu i vodi koju udišemo, i duboko, duboko u krvi. I u lelujavom pesku okeana i u srebrnastoj ribi koja se uvija i u zasenčenom zelenilu plićaka i u ljubičastim dubinama i u krastavoj ljušturi ostrige i u ružičastim grebenima i čak i u đubretu na dnu okeana, radost, radost, radost!
     - Ne, život je bolan, to znam. Ima jedna pesma; sećam se nekih njenih delova: 'Rađamo se u bolu svoje majke i nestajemo u svome.'
     - Život neće nestati. Dajemo ti svoje memorije zato da života ne nestane.
     - Pamtim pesmu Jata obnovitelja.
     - Sva jata su obnovitelji. To smo; to činimo.
     - Ne želim da me ovakvog obnovite.
     - Divna pesma, zar ne? Čuješ li pevanje?
     - Bojim se.
     - Ha, ha!
     Pesma Agatange je divna pesma, ali nije onakva kakvu bi većina ljudskih bića volela da čuju. Neki delovi, dabome, kada se ima u vidu potpuno ljudsko poreklo te tajanstvene rase, mogu se razumeti. Ljudi i bogoljubi (pa, čak i većina bogova, rekao bih) znaju da se materija i svest ne mogu razdvojiti. To znanje nije od juče; vekovima pre nas mehaničari su otkrili da nije moguće opisati ponašanje subatomskih čestica a da se ne uzme u obzir uticaj svesti u predmetima koje su proučavali, isto kao što nije moguće objasniti pogubnu termodinamiku i zagađivanje Zemlje ako se ne uzme u obzir svesno i zločinačko delovanje milijardi ljudskih bića. (To se, naravno, desilo, pre nego što su mehaničari najvećim delom napustili svoju glupu zamisao da traže apsolutnu česticu. Neverovatno je, ali nekadašnji ljudi su 'otkrili', opisali i popisali trideset hiljada tri stotine osam diskretnih čestica - leptone, gluone, fotine, čarme, gravitone, kvuone, kvarke, naopake kvife i ostale deliće svojih jednačina - pre nego što su digli ruke od te beznadežne potrage.) Dakle, Agatangijanci poštuju jedinstvo svesti i materije, i to svoje verovanje priveli su logičkim krajnjim granicama. Deset hiljada jata obnovitelja pokušavala su da svu svoju planetu probude do više svesti. Pesma govori o velikoj obnovi: prvi ekolozi nisu imali poverenja u svoje sićušne svesti. Da li je čovekova svest spasla Staru Zemlju? Nije, i neće ni Agatanga biti spašena, jer čovek je čovek, i jednog dana - iako su sebe pretvorili u tuljane i privoleli se moru - sklad koji vlada u prirodi biće poremećen. Samo ako uspeju da stvore svest koji daleko prevazilazi njihovu, Dušu sveta, moći će da zapevaju pesmu sveukupne radosti, što su, na kraju krajeva, i nastojali da jednog dana urade.
     Kad mi se mozak dovoljno zacelio da bih mogao da razumem praiskonski sklad mora, Balusilustalu mi je dozvolila da lovim ribe u laguni svoga ostrva. Mnoga popodneva proveo sam sećajući se, loveći kopljem priobalnu ribu, šohi i srebrnorepku. Spavao sam na plaži i pekao svoju lepu, Alaloi kožu pod sjajnim, zracima ružičastog sunca. Često bih otplivao podalje od lagune u pučinske struje gde su se kitovi, seleći se, igrali i gutali ogromne gutljaje planktona. Voda je vrila crveno od majušnih ljuskara, dizali su se vodeni stubići grbavih lososa, alovki i plavoperaja, osećao se oštri miris morske soli i pene - sećam se mora kao da sam živeo u njemu milion godina. Ali još sam se bojao ajkula i drugih grabljivaca što su plivali ispod talasa, bojao sam se, takođe, i manje opipljivih stvari. Često bih plivao kao mladunče, okružen bezbednim zidom Jata. I kad su mi na kraju otvorili mozak, umirujuće misli o Balusilustalu i drugima potpuno su me preplavile.
     - Ne boj se da ćeš izgubiti sebe. Postoji deo i postoji celina, i oboje postoje istovremeno.
     - Ja sam čovek! Nikada neću pripadati Jatu.
     - A žene na Staroj Zemlji gotovo su uspele da stvore planetarnu svest. Deset milijardi žena i dece - svako od njih poput neurona u mozgu. I sve njihovo dodirivanje, pričanje, sparivanje, muvanje i pevanje - sva ta međusobna saobraćanja, baš nalik na međusobno povezane sinapse neurona. Ha!
     - Zašto smo omanuli?
     - Zašto dečko kida krila muvama?
     - Neću da budem deo planetarnog mozga.
     - Ha, ha, ali on hoće da budeš njegov deo... celine. Bar privremeno.
     - Ne, ne.
     - Eto, upravo zato su tvoji preci omanuli. Svest Majke Zemlje u nastajanju bila je oštećena njenom mladalačkom nemarnošću. U izvesnom smislu, nikad se nije ni rodila. Delovi nikad nisu istinski postali svesni celine.
     - Bojali su se, rekao bih.
     - Ha, ha, budale! Da li je riba svesna mora, ili samo one vode u kojoj pliva? Šta jedan jedini neuron tvoga mozga zna o matematici, muzici ili ljubavi? Nikada ne možemo biti svesni celokupnih razmera celine, ali možemo ipak znati nešto od njenog delanja.
     - A deset hiljada članova jata - šta mi, pa, vi radite?
     - Čudesne stvari! Mi smo bogovi, zar ne, oh, ho? Mi smo mozak Agatange, i kad plačemo biva kiša, a kad uzdahnemo, zaduva vetar. Kad korali umru tamo gde treba, njihovi kosturi stvaraju morske grebene. Stvaramo nove vrste tamo gde je potrebno, ponekad tek radi igre. A ona druga bića, viša bića, ekolozi i sklad - strah nas je da ti pričamo o tim višim bićima, rešavamo se da ti kažemo, želimo da ti kažemo, ali...
     - Ali?
     - Ali, ti si tako glup, ha, ha! Čak i Agatangijanci, uzeti pojedinačno, Balusilustalu, Mumu, Pakupakupaku mnogo su glupi. Ali bar smo svesni celine; celina, to smo mi, i ona je svesna da mi postojimo.
     - A kitovi?
     - Ono što je tvoja moždana kora primitivnijim delovima tvoga mozga, to su kitovi našim jatima. Možeš čak reći da su kitovi duša Agatange. Ali to bi bilo uprošćavanje, ha, ha!
     - Toliko hijerarhija i slojeva inteligencije; bojim se da ću se izgubiti.
     - Glupi, glupi čoveče! Hologram je sačuvan; sve je sačuvano.
     - Ja se bojim.
     Nisam se najviše bojao da će me planetarne svesti progutati. Zar čoveka, onako dlakavog i sa prstima i sa mozgom za matematiku može da proguta jato tuljanoljudi? Pa, čak i kad bi mogli da mi promene telo i da mi mozak obrade onako kako im se prohte - a priznajem da su mogli - zašto bi tako nešto poželeli? Zar bi Malorija Ringesa, prostog pilota jednog zastarelog Reda bogovi smatrali iole vrednim? Ne, moj vrhunski strah, ono čega sam se najviše bojao, bilo je da izgubim svoje sebstvo pod uticajem virusa koji su usadili u mene. Što sam više plivao među Jatom i što mi je mozak više 'zaceljivao', to sam se više bojao.
     Kako su dani prolazili, polako sam shvatao da Agatangijanci imaju veliku moć nad materijom i svešću. (I da upotpunim polumitsku petočlanu formulu mehaničara, takođe i nad energijom, vremeprostorom i informacijama. Naročito nad informacijama.) Primetio sam da tamo gde je plivalo Jato nikada nije padala kiša, nikada nisu duvali jaki vetrovi, niti su talasi postajali veoma visoki. Čak su se i ajkule pomalo suzdržavale. Te velike, glatke, prekrasne ubice u stvari su nekolicina prastarih Agatangijanaca, oni koji su bili spremni da 'idu dalje', kako se kaže. Ajkule su ostavljale mladunčad - decu - na miru. Nikada nisam mogao da shvatim kako su Mumu i Seseleka bile u stanju da otplivaju pravo velikoj beloj ajkuli i da bezobrazno dodirnu svojim perajima njena. Za mene je ostala tajna zašto su htele da to urade, sem ako nisu želele da na mene ostave utisak svojom ljubavlju prema prirodi, ili još važnije, ljubavlju prirode prema njima. Samo sam jednom posumnjao u njihovu moć. Samo je jednom priroda izgledala tako nedohvatna njihovoj vlasti kao što je sunce sunčanoj ribi.
     Jednog dana je leglo orka, sa svojim ravnomerno raspoređenim, kupastim zubima, iskrslo niotkuda. Za tren oka su Siseleka i sedam ostalih bili rastrgnuti i progutani. Krv je tako gusto plovila u vodi da su čak i ajkule poludele. Nastao je pokolj. Ajkule su ipak ginule, iako su čeljustima grabile velike zalogaje vode. Kad je nastala zbrka, jedan ork se probio u sredinu Jata. Progutao je osmoro vrišteće dece kao da su ostrige. Kad se najeo - mora da se najeo, mislio sam - mahnuo je ogromnim repom ispod jedne bebe, odbacivši je iznad vode i iznad leđa majki u razjapljena usta drugog orka. To je ponovio tri puta, i svaki put bespomoćno dete bi nestalo u stomaku nasmejane crno-bele zveri. Zatim, hitro kao što su došli, orki su nestali, i pocrvenele vode su se umirile.
     Jecaji Jata, krici, vrištanje, zvižduci i uzdasi trajali su još dugo. Nekoliko majki me odvede pod vodu i za tren oka sam bio obavijen slojevima tuljanovih tela, koja su se uvijala i podrhtavala oko mene. Kad je izgledalo da su se orki najeli, pesma Jata se vratila moru. Možda su Agatangijanci prebrojavali svoje gubitke, ili su, prosto, tešili jedni druge. Možda su bili zaokupljeni svojim 'višim stvarima'. Bio sam preplašen opasnostima, spoljnim kao i unutrašnjim. Sve što sam želeo bilo je samo da se vratim na svoje ostrvo, da samog sebe izvučem u bezbednost, u krošnju drveta. Ali posle nekog vremena, mnogobrojni raspevani glasovi uspokojiše se i nastade sklad, krici i lavež se pretvoriše u reči, a reči u misli.
     - Cena, cena, sve ima svoju cenu, ha, ha!
     - Ali vi ste bogovi! Kad plačete, pada kiša, tako si rekla.
     - Još smo ljudska bića, tu, duboko u sebi, i kad se prolije krv, plačemo.
     - Kažeš da su kitovi viši bogovi, ne razumem, da li su ludi?
     - Oh, dugovi, gresi naših očeva. Svest Agatange još nije dostignuta, još nije savršena. Cena.
     - Ispričaj mi o orkima.
     - Slušaj muziku nadolazećih talasa.
     - Da li je vaš planetarni mozak delimično lud?
     - Slušaj kako doleću oblaci koje nosi vetar.
     - Kaži mi.
     - Slušaj kako ti kuca srce.
     - Ne!
     - Cena. Greške. Svemir ima greške.
     - Da li moj mozak ima greške? Pričaj mi o virusu - šta će da uradi?
     - Vaseljena je savršena, takođe, kao što je tvoj mozak savršen, ili će to uskoro biti, oh, ho! I ne smeš da ga zoveš virusom. Božansko seme je savršeno. Božansko seme je samo za tebe. Um jata te je okružio i oformio tvoj mozak. Naš um je računar, nalik na računare akašika vašeg Reda, ili nalik na neurologike tvog broda. Samo mnogo jači i dublji, oh, oh! Mi smo bogovi, zar ne? Tvoj mozak liči na savršeni hologram. A zar u hologramu nije cela informacija sačuvana u svakom delu? I u našim bakulama, koje se pokoravaju računarima našeg uma, stvaramo božje seme. Božje seme 'čita', hologram tvoga mozga. Ono ga razvija, ti si već otvorena knjiga, ha, ha! Božansko seme zna tačan redosled prema kojem tvoji neuroni treba da budu zamenjeni. Božansko seme 'vidi' veze koje moraju biti uspostavljene između živih neurona.
     - A moje memorije?
     - Memorija nije pojava koja se može lokalizovati. Memorija može da se stvori, ali ne može da se uništi. Svaki deo tvog mozga sadrži sve tvoje memorije. Božansko seme čuva memoriju.
     - A ja?
     - Ha, ha, ti si Malori Ringes, zar ne?
     - Da li je moje poimanje sebstva sačuvano? Da li ću ipak biti ja? Otkud da znam?
     - Kako zvuči sunce koje se rađa?
     - Imam osećaj kao da se davim.
     - Daviš se u moru informacija, oh, ho! Informacije, informacije na sve strane! Informacije o spiralnoj školjki i o pesmi jata: informacije; informacije prolaze pod morem, prolaze od istinskih informacionih virusa do majki, i od majki do virusa; i virusi inficiraju vidre i oktopode, girice i diatome. Evo šta ti je istinski informacioni virus: stara se da DNK bude informisana o promenama u drugim vrstama. A potom informiše nas, mi informišemo život u moru, i ta se informacija prenosi, stalno se prenosi, od stvorenja do stvorenja, od biljke do bilje, pod morem i preko svih voda Agatange. Pusti da te otvorimo moru informacija.
     - Ne!
     - Ne boj se , sve će se vratiti.
     - Bojim se da ću umreti.
     - Informacija je kao voda, a ti umireš od žeđi.
     Nastupio je trenutak mira, teško ga je zapamtiti, a nemoguće zaboraviti. Otvorili su me, i talasi svesti su navalili. Verujem da sam postao deo Agatange, deo živućeg uma planete. Slušao sam neke stvari; osećao sam kako se planeta kreće ispod mene. Informacije su prelazile od mene u more, dok me je svako živo biće i biljka obaveštavalo o svom prisustvu. Moja svest bila je ovaploćena u svakoj školjki-zevalici, kitu ili morskoj zvezdi - siguran sam. Bio sam jastog koji svojim štipaljkama rije po pesku na morskom dnu, tražeći natrule zalogaje; bio sam zelenkasto - plava alga, koja plovi nošena strujom, upijajući u sebe sunčevu svetlost, i bio sam diatom, strelasti crv i sečivo koje otvara meka tkiva meduze. Bio sam ogromna glavata uljarka koja peva u zanosu parenja i jeca od sreće, rađajući mladunče. Bio sam mnogo stvari i jedna, grleći svet svojim pipcima, perajima, rukama. A informacija je sve vreme prelazila, sa biljke na životinju, sa pojedenog na proždirača, sa virusa na bakteriju, sa majke na kćer. Ta informacija imala je blistajući sistem, predstavljala je prizor čist kao dijamant, ali sada postoje još samo sećanja na taj prizor; kao zvezdana svetlost koja se rasipa kroz duboke, plave vode, tako su i memorije zamagljene. Bio sam istovremeno ja sam, sićušna ćelija sa sićušnom ljudskom svešću, i ogromno biće, svesno informacije koja ispunjava vaseljenu. Znao sam stvari. Za mene, kao čoveka, znanje je bilo nemoguće i složeno. Ali kao Agatanga, planeta, kada sam podigao pogled prema zvezdama, bio sam svestan lepote i jednostavnosti. Na neki način, još ne razumem kako, ta svest me je promenila i nikada nije prestala da me menja, i bojim se da nikada ni neće.
     Kada sam se probudio, ležao sam na peščanoj obali, peta ukopanih u vlažni pesak na ivici vode. Pesak mi je bio u ustima, kosi, ušima i očima. Pokrenuo sam sasušena, ispucala usta da progovorim, i zubi mi zaškripaše o zrna peska. Galeb kriknu. Svuda duž linije na kojoj su se lomili, talasi su bili beli i zapenjeni. Rumeno sunce klizilo je naniže na zapadnom nebu, i ja se zapitah koliko dugo već ovako ležim. Koža mi je bila vrela, izgorela od sunca i crvena kao nar. Podigao sam ruke prema glavi i provukao prste kroz kosu, opipavajući da nađem neki ožiljak, krastu ili pukotinu, koji će potvrditi da mi je mozak bio otvaran. Ali našao sam samo nekoliko krckavih, crnih morskih algi koje su mi se zakačile za kosu (Crnu i riđu kosu.) Zatvorih oči. Pogledah unutra, u unutrašnjost svog mozga; tražio sam memorije koje bi mogle izgledati nestvarne. Isprobao sam svoje matematičke sposobnosti. Napravio sam nekoliko proizvoljnih aksioma, zasnovao na njima logiku, i izmislio nekoliko ljupkih teorema. Radio sam i druge stvari. Dugo sam duboko razmišljao, utonuo u problem identiteta s kojim sam se prvi put suočio još u Entitetu. Kako ću znati da li mi se moje istinsko sebstvo promenilo? I ako se promenilo, tako neprimetno da nikada neću znati, da sam ja na neki način drukčiji ili umanjen, zar bi imalo značaja?
     Da, imalo bi. Oči su mi se kretale ispod spuštenih kapaka, dok sam razmišljao o Katarininim poslednjim rečima upućenim meni, i odjednom je to postalo važnije od svega u veseljeni. Najviše sam se bojao da će me virus Agatangijanaca lišiti slobodne volje. To se već ranije dešavalo, drugim ljudima. U izvesnom smislu, ta je tehnologija imala korene daleko u prošlosti. Pesnici-bojovnici sa Kvalara i odvratni vanzemaljci Skutari, kao što se zna, praktikuju tu varvarsku veštinu zamene mozga. Tu veštinu zovu 'genokradljiva imitacija', i zaista je užasna. Sićušni virusi genokradljivci - u stvari, to su računari - preplavljuju mozak žrtve. Najpre osnivaju kolonije na ključnim mestima po celoj moždanoj kori. Jedan po jedan preuzimaju programe funkcije. Tako mozak žrtve počinje da radi po programu novog gospodara. Na kraju, kad virus obavi svoj posao i čitav mozak preuredi, čovek postaje obična mašina.
     Ono što je u tebi nije ni pravi informacioni virus ni genokradljivac. Već smo ti rekli, to je božansko seme. Hologram je sačuvan.
     Ležao sam na peščanoj obali, osluškujući ritmove u sebi. Uistinu, osećao sam se kao uvek - možda tek nešto više složen, ljut, sumoran i malčice suviše pun sveta, ali... bio sam to ja. Ustao sam i bacio pogled preko talasa na pučinu, gde se okean nadimao i gde se okupilo Jato obnovitelja. Čuo sam u vlastitoj krvi pesmu Agatange. Iako sam još bio onaj isti gordi, tašti, ubilački čovek, znao sam da sam nešto više od toga. U meni je bila neka nova istina, nova strast - gotovo sam mogao da je osetim kako plamti u meni negde iza očiju. Gotovo sam znao šta je to. Nešto - i to ne samo Pesma Jata - bilo mi je dodato. Pogledao sam na more, osluškujući uzdahe plime, i znao sam da su Agatangijanci ostavili nešto nedorečeno, nešto neobjašnjeno.
     Preplivao sam lagunu i izašao na pučinu, preplivao iznad belih i ružičastih koralnih grebena i ušao u dublje vode. Delfini su, zviždeći, jurili ispred mene, a jedan grbavac iskoči iz vode i pade na leđa, uz divovski pljusak. Našao sam Balusilustalu kako pliva s Jatom. Gurnula me je nosom u stomak, kad sam joj se obratio jezikom Civilizovanih svetova. Još jednom sam je upitao o orkima, i ona mi još jednom odgovori zagonetkom. Stavila mi je posredno do znanja da je to tabu tema, nešto o čemu ona ne može ili neće da govori. (Interesantno, kod svih ljudi - čak i kod bogoljudi - postoje stvari o kojima se ne sme razgovarati. Devaki, na primer, gotovo nikada ne pričaju šta su sanjali, a postoje i mnogi primeri izbegavanja da se pomene seks i seksualnost. Čak i mi, piloti ne smemo da razgovaramo o onome o čemu ne smemo da razgovaramo.)
     Poslednji put su mi otvorile mozak, ali nisu to učinile fizički. Otvorile su me svojim mislima, i svojom ljubavlju. Svojom potrebom.
     - Obnovljen si, i vreme je da ideš.
     - Sada ima nešto u meni. Nešto što ne mogu sasvim da iskažem, čak ni da zamislim. Ključ - ispričajte mi o orkima.
     - Oseti slobodu talasa u sebi.
     - Zašto bog ne može čoveku dati jedan jednostavan odgovor?
     - Ostao si glupi čovek, ha, ha!
     - Niste mi sve rekli.
     - Rekli smo ti tajnu života.
     - Ne, nema tu nikakve tajne.
     - Glupane jedan, oh, ho!
     - Zašto ste me vratili u život?
     - Zato što je bilo zabavno.
     - Zašto?
     - Zašto, Zašto? Zašto? Zato što si ti Malori Ringes, pilot koji je svojevremeno ušao u Kalindu, i zato što je ona ušla u tebe.
     - Kalinda?
     - Ti je zoveš Tranzistorski Entitet, ali njeno ime je Kalinda. A Kalinda zna tajnu.
     - Tajnu života?
     - Zna tajnu Vilda. Slobodno možeš reći da je to tajna života u ovoj galaksiji.
     - Ne razumem.
     - Jata pevaju u slavu života na Agatangi i okeana, ponekad čak i sunca, ali ne možemo sprečiti zvezde u Vildu da eksplodiraju.
     - Niko ne može.
     - Ti možeš, ha, ha!
     - Nije tako, bojim se. Ja sam samo glupi čovek.
     - Oh, ho, ti si nešto više od toga!
     - Šta sam ja?
     - Jednog dana ćeš saznati.
     - Šta?
     - Šta? Šta? Šta? Ti si Malori Ringes, čovek kome je mozak povećan i postao ogroman kao more Agatange. Zar se ne osećaš ogromnim? Kao što se more nadima na vetru i kiši, tako ćeš se i ti podići u olujama svoga života. Postoje mogućnosti, Pilote Čoveče, i one će se razvijati, jedna po jedna. Jednog dana, kad budeš još ogromniji, pitaćeš Kalindu zašto Vild raste. Mi bismo je i sami pitali, ali Kalinda nas mrzi, a postoji i hijerarhija. Manji bogovi moraju da se klanjaju većima.
     - Nikada se neću vratiti u Entitet.
     - Jednog dana ćeš se vratiti, zato što ti je tako suđeno i zato što te molimo da se vratiš.
     - Zašto?
     - Zato što zvezde umiru i mi se bojimo.
     Često mi se čini da je strah nešto najgore što postoji. Jata Agatange rekoše mi tada zbogom. Otplivali su u najbrže struje. Jedna po jedna, glavate uljarke duboko udahnuše vazduh i zaroniše. Delfini se nasmešiše i odzviždaše mi pesmu za rastanak, pa pođoše za njima. I tada sivi kitovi i alovke, grbavci i plavi kitovi i ostali nestadoše pod površinom mora. Tog dana nisam video orke i nikada nisam saznao njihove mračne tajne. Svuda oko mene, od jedne do druge linije obzorja, voda je bila plava, prazna i mirna. U daljini me je svetlucanjem pozdravljao pesak mog ostrvceta. Zaplivao sam kroz vodu, otresavši kosu iz očiju, i pogledao malo bolje. To što je sijalo na suncu nije bio pesak već oklop šatla u kome je stizala moja majka. Jato ju je na neki način obavestilo o mom ozdravljenju i poslalo brod da je dovede. Čekala je da me povede kući. Kada sam započeo, plivajući, da prelazim dugi put do obale, čuo sam kako talasi svesti narastaju i huče u meni, i nikada u životu nisam se osetio tako preplašen i tako sam.









18. TIHOVA VEZA
     Mozak nije računar; mozak je mozak.

     Izreka akašika

     Neki kažu da je Nikadija istinski Večni grad, grad koji nikada neće umreti. Već tri hiljade godina, ona stoji kao svedočanstvo čovekove sposobnosti da istraje. U njenim granitnim tornjevima i kulama, u blistavim kupolama, usplamtelim ulicama, u očima njenih pilota i inostranaca gori hladni plamen naše besmrtnosti, duša čovečanstva. Ne znam da li će trajati još trideset hiljada godina, kao što su prorekli skrajeri, ili još trideset miliona godina. Hoće li i planete trajati tako dugo? A zvezde? Kao dete tog grada, oduvek sam verovao da je njegova sudbina isprepletena sa sudbinom čovekovom. On je topološka veza ove sjajne galaksije, a takođe je i Grad svetlosti, kome će jednoga dana svi tragaoci doći. U njemu su pokopane tajne, pokopana čuda, mnoge lepote i slave. Nikadija je, verujem, večita, onako kako su i naši snovi večiti; trajaće onoliko koliko i bića koja su je izgradila.
     Dakle, večna je, i prekrasna, i ovaploćuje samu čovekovu suštinu. Ali ne bih smeo da je opevam suviše snažno i predugo. Naša ljudska priroda je višeslojna. "Odista, čovek je zagađena reka", kako mi je jednom citirao Tranzistorski Entitet. A Nikadija, taj najsuštastveniji čovekov grad, takođe je višeslojna. U njoj žive najprefinjeniji matematičari, utiskivači i maštari, kako i ljudski talog autista, odabirača i genokradljivaca sa Jarkone. Najneobičnije nove sekte bez prestanka menjaju sastav gradskog stanovništva, ispunjavajući klizoulice zbunjenim (i zbunjujućim) svetom. Prelep je to grad - mislim da nikada neću preterati ponavljajući tu činjenicu - grad istine. Ali ona je i grad zagađen raznim politikama, spletkama i zaverama; često je nalik na živu, tako se iznenadno menja.
     Osamnaestog dana lažne zime, godine 2933, vratio sam se ulicama i tornjevima svoga detinjstva. Grad je delovao jedva primetno izmenjen. Naravno, nikle su nove zgrade. U Zoološkom vrtu nalazio se ogromni, ljubičasti aerodrom nalik na balon, u kome je stanovalo izaslanstvo novih, krilatih vanzemaljaca po imenu Elidi. (Moram napomenuti da se upravo odvijala žestoka rasprava između eshatologa i drugih stručnjaka da li su ti sićušni Elidi istinski vanzemaljci, ili samo jedna od mnogobrojnih i neznanih vrsta ljudskih mutanata. Bilo je to vreme žestokih rasprava, kao što ću uskoro otkriti.) Savet Lordova, tih okorelih starica i staraca koji su upravljali našim Redom, napokon je odobrio i dao da se podigne nova kula, u slavu osnivanja stručnog reda maštara. Kula maštara stajala je među ostalim kulama Starog grada. Bila je to neobična zgrada široko razmahnutih lukova i čudnih uglova, zgrada koja deluje uznemirujuće. Njena opalna fasada kao da je hvatala i zadržavala, u razna doba dana, sve boje Grada. Kao i tvorevine samih maštara; što bi čovek duže nastojao da ureže u sećanje sliku kule, tim više bi se ona preobražavala i menjala. Takođe su se pojavile nove sekte, šunjajući se niz sporedne klizosokake. U blizini Rolovog Prstena, u Četvrti Inostranaca, video sam neuropevača s njegovim kortikalno usađenim biočipovima, kako samome sebi peva beskrajne pesme pune električnog zanosa. Zbog njega sam se osetio nekako nelagodno, valjda zato što je izgledao toliko srećan. Presreo me je, zgrabivši me za rukav kamelaike, i stao da tvrdi kako smo srodne duše, kao što to neuropevači uvek čine kad sretnu pilota. Nakon što sam mu objasnio da je nama, pilotima, zabranjeno da beskonačno budemo uključeni u računar svog broda (ili bilo koji drugi računar), izbegavao sam dalji dodir s njim, što je bila dužnost svakog pilota. A bilo je takođe starih sekti: Prijatelja božjih sa Simuma, i prastarih Magida koji su pevali svoje narativne pesme, nazivajući ih Prvom dijasporom, kao i uvek prisutnih autista, harijana, hibakuša i izbeglica sa zvezda u Vildu. Bilo je takođe isuviše mnogo pesnika-bojovnika - kako mi je odmah palo u oči. Naravno, već jedan pesnik-bojovnik je prekobrojan, ali u Ulici Deset hiljada barova, i svuda duž Puta, i po kafićima, klizalištima i trgovima, nabrojao sam ih desetak za svega jedno jedino popodne. Zašto je, pitao sam se, toliko mnogo opasnih pesnika-bojovnika u mome gradu?
     Za mene je to bilo vreme mnogih pitanja i malobrojnih odgovora. Još na Agatangi majka mi je ispričala užasni kraj naše ekspedicije. Sećao sam se da mi je Soli otac. I još gorih stvari. Naravno, nijedno od nas dvoje nije moglo znati šta se dešavalo u Nikadiji tokom našeg dvogodišnjeg odsustvovanja. Odmah po povratku, zamolio sam Lorda Akašika da mi kaže šta ima novo, i bilo je i dobrih vesti, ne samo tragičnih: Bardo je bio živ! Kriolozi su ga otkravili, zacelili mu uništeno srce, i vratili ga u život. Sada je već bio otputovao negde u mnogostrukost, pilotirajući prvi put otkako je Vremečuvar oglasio potragu. Ali ostali nisu bili u životu. Klizao sam se niz uske klizosokake u gluvo doba noći i svuda sam viđao Šanidarovo bezubo lice kako mi se smeši iz mraka. Kad god sam mogao, izbegavao sam da se sretnem sa skrajerima. Dovoljno je bilo da ispred mene na ulici sevne neka bela odora ili krzno, pa da navrat-nanos uletim u neki čudni bar ili jazbinu maštara. Jednom prilikom, nabasao sam na prividno mrtvo telo jednog Skutarija u vreme mitarenja. Njegovi crveni, izuvijani mišići podsetili su me na mnoge stvari koje sam video kod Devakija. Sve me je podsećalo na ekspediciju. Nisam mogao da prestanem da mislim na Katarinu. Bio sam pun tužnih, sumanutih zamisli: vratiću se sam Devakijima i iskopaću Katarinino telo; potom ću je odneti na Agatangu i, kad je vrate u život, oženiću se njome i napustićemo Red, naći neku prekrasnu, nenaseljenu planetu i osnovati svoj vlastiti rod bića. U trezvenijim trenucima, bio sam spreman da priznam da je Katarinino telo sigurno već odavno istrulelo, ili da su ga pojeli medvedi; nije više postojalo. Bila je daleko van domašaja veštine oživljavanja Agatangijanaca, ili bilo kojih drugih bogova.
     Pošto je u meni gorelo božansko seme s Agatange, pošto je u meni buktala vatra straha, otišao sam Lordu Akašiku i zamolio ga da napravi model moga mozga. Ali on mi nije mogao pomoći. (Nisu mogli ni ketici, holisti, a ni utiskivači, kojima sam se, takođe, obratio.) U svojim mračnim odajama, obloženim drvetom, Nikolos Stariji je prstima prebirao po naborima sala koji su mu visili sa sitnog lica, dok je drugom rukom spuštao nad moju glavu kacigu računara, koji koriste akašici. Napravio je grafički prikaz osnovnih struktura moga mozga, amigdale i cerebeluma, limbičkog sistema koji proizvodi strah i nabora parietalnog režnja. Napravio je grafički prikaz mog mozga od korteksa do korena, a zatim je izradio model sinapsi i temporalnih režnjeva.
     "Pre svega, kao što i sam znaš, Malori, ne zaboravimo da je virus svojevremeno zamenio sve neurone u tvom mozgu. To je magija, naravno, i ne umem da je objasnim. Na primer, u centru ispod silvanske fisure - sve je novo. Tu se nalazi naš osećaj za vreme - u stvari, on je nigde i svuda, ali tu nastaje, razumeš?"
     "Da sam razumeo sve što su mi Agatangijanci uradili, ne bih dolazio k tebi, Lorde Akašiče. Moj mozak, hologram, moja ličnost - da li su isti, ili su se promenuili? To hoću da znam."
     "Kakvo čudo!" uskliknu on. Slegao je ramenima i povukao se za mlitavu ušnu školjku. "Eto, hologram jeste isti, da znaš. Mislim da je tako. Ne, ne, ne - nemoj se brinuti, i nemoj mi više dosađivati pitanjima. Vrati se ovamo desetog dana, i napravićemo novi grafički prikaz. Ne, neka to bude svakih pet dana - ovo je zaista retka prilika. Magija bogova! Šteta što ti ne možemo odvojiti glavu od tela, napraviti hranljivi rastvor, i izrađivati modele tvog mozga trenutak po trenutak - ne, ne, šalio sam se, ne gledaj me tako!
     Ubrzo nakon svog povratka pokušao sam da stanem i pred Solija. Ali on, tašti Lord Pilot našeg Reda, moj teča, moj otac, odbio je da me primi. Želeo sam da mu uzmem ruku u svoju i proučim oblik njegovih dugih prstiju, da nađem rešenje jedne svoje intimne zagonetke. Naterao bih ga da zajedno pođemo utiskivaču, da utvrdi naš genotip. Govorio sam sebi da želim dokaze da mi je on zaista otac, ali u stvari, očajnički sam žudeo za ma kakvim pokazateljem da mu ja nisam sin. Najveći deo prepodneva proveo sam čekajući u njegovom predsoblju u kuli Danladi. Najzad je iz zasvođenog, bazaltnog dovratka izronio jedan visoki, bubuljičavi iskušenik i objasnio mi: "Lord Pilot radi na jednoj teoremi. Možda ste čuli za nju - zove se Hipoteza kontinuuma. Zakleo se da će ostati zatvoren i nikoga neće primati sve dok je ne dokaže."
     Zabavljao me je iskušenikov grubi, oholi nastup. Soli je bio poznat po tome što je u svoju službu uvek uzimao ohole iskušenike. "Dobro, a koliko dugo već Lord Pilot radi na tome?"
     "Sam je već skoro sve godine."
     "Znači, Lord PIlot ne želi da me primi?"
     "Ne želi nikoga da primi."
     "Čak ni mene?"
     "A ko ste vi?" oholo me upita on. "Desetine pilota, majstora pilota kao što ste vi, već je pokušavalo da ga poseti, čak i njegovi prijatelji, ali on želi da bude sam."
     Bilo mi je drago što on, izgleda, nije znao da sam Solijev sin. Soli je, bez sumnje, hteo da sačuva tu tajnu. Iskušenik je počinjao da me nervira, i zato ustadoh i pogledah ga s visine. On porumene, a bubuljice mu postadoše još crvenije. Možda je već čuo da sam ubio čoveka; možda ga je samo zbunio osmeh na mom, još uvek, divljačkom licu, ili žestina u mojim očima, jer je odjednom postao učtiv.
     "Oprostite, Majstore Malori", promuca on. "Ali Lord Pilot ni u kom slučaju neće hteti da vas primi. Promenio se od kako ga je Justina napustila, posle vaše, uh... ekspedicije. A vi ste Bardov prijatelj, a Bardo i Justina su, uh... prijatelji, i to svi znaju, mislim. Pa, čuli ste ogovaranja, zar ne, Majstore Pilote?"
     Zaista, bejah čuo ogovaranja. Svi su govorili da je Justina napustila Solija zato što je on surov, težak čovek. Slomio joj je vilicu jednog dana, na ledu, kad se razbesneo. Da mu se osveti, tako se govorkalo, ona se zbližila s Bardom; šta više, počela je s njim da deli postelju. Neki čak tvrde da je počela da deli s Bardom kabinu njegovog broda bržeg od svetlosti, da su uzajamno otvarali svoje mozgove i puštali u njih jedno drugo, lebdeći zajedno, goli i srećni. Da li je to uopšte moglo da bude tačno? Zar su se njihova odvojena sebstva spajala sa neurologikama Blažene kurve! Zar su delili i taj prošireni mozak, rešavali iste teoreme, sagledavali mnogostrukost kroz isto unutrašnje oko, kroz iste misli? Iako nije bilo dokaza za tu zabranjenu telepatiju, bio je to skandal po naš Red. Mnogi od Justininih nekadašnjih prijatelja i prijateljica - odlični majstori piloti kao Tomot od Torskala, Lajonel Kilirand i Pilar Gaprindašvili - sada su govorili protiv nje, zahtevajući da je Vremečuvar kazni, ili da je čak protera iz Grada, i da kazni i Barda. Ostali su ostali verniji njima. Kristobol Hrabri je izjavio da će, ako Justina bude proterana, i on i njegovi prijatelji napustiti Red zajedno s njom. Možda će, rekao je, odleteti na Triju i pridružiti se trgovačkim pilotima; možda će naći neku novu planetu i sami osnovati svoj Red.
     Naravno, ta podla ogovaranja brzo su stigla do ušiju Vremečuvara. Smesta je taj natmureni starac podsetio Barda na njegov zavet da će tražiti tajnu Jeldri i naredio mu da krene u mnogostrukost.
     "Ali tvoj prijatelj će se vratiti", reče mi Vremečuvar jednog dana na vrhu svoje Kule. "Kao što si mi se i ti vratio. Sreća! Moja nesreća je što je Bardom ovladala njegova pohota. Ali zar ne vlada ona svima nama, a? Jesi li čuo šta se priča? Da, Grad se izmenio od one tvoje proklete ekspedicije. Neki moji piloti - neću im pominjati imena - pričaju da hoće da napuste Red. Da napuste, kažem! Ali ne, neće ga napustiti." On priđe stolici koja je stajala ispred prozora i ščepa njen izrezbareni naslon kao da ga nikad neće pustiti iz ruke. "Kada se Bardo vrati, razgovaraćeš s njim. Objasnićeš mu da ne priliči mom pilotu da vodi ljubav sa ženom Lorda Pilota. A sad mi pričaj o Agatangi. Sedi mirno! Kaži mi, kako to da mi se moj hrabri pilot vratio živ, umesto da padne u crnu rupu smrti?"
     Kada se Bardo vratio, trinaest dana kasnije, obreo sam se pred najmučnijom promenom koja postoji: promenom na čoveku koji se, poput mene, vratio iz crne rupe smrti. Sreli smo se u Hofgartenu i pili skoč i pivo, kao što smo, pre četiri godine, činili u baru majstora pilota. Proveli smo nesrećno, mučno popodne, ispunjeno ljutitim rečima i ćutanjem neshvatanja. Zato što je toga dana započela moja velika promena, moram te čudesne događaje podrobno zabeležiti.
     Čudno je već i to što sam tako malo do sada pominjao Hofgarten, jer on je, u izvesnom smislu, najznačajnije mesto u Gradu. Hofgarten, ogromni nadsvođeni krug kafana i barova, smešten je na okomitim stenama koje se nadnose nad more. Kafane su izgrađene u krug oko velike ledene ploče klizališta, i drže na sebi veličanstvenu kupolu od klarija, najveću, kako pričaju, u Civilizovanim svetovima. Svaka kafana - ili bar - ima dva velika prozora: konveksni, kroz koji se može posmatrati kako klizači prave krugove na ledenoj ploči, i konkavni, s pogledom na Stari grad i Četvrt Inostranaca, ili - zavisno od mesta koje zauzima data kafana u krugu - ledene vode Zaliva. Kafane su uvek pune inostranaca i vanzemaljaca koji se tu, u nezvaničnoj i opuštenoj atmosferi, susreću sa muškarcima i ženama našeg Reda. (I ponekad, nespretno naprave krug na ledu, vozeći se na klizaljkama.) To je veselo mesto, gde haikusti i mađioničari oduševljavaju ljude svojim otmenim predstavama. Ali kafane su takođe pretrpane i odabiračima, koji pokušavaju da ubede eshatologe u logiku svoje strategije gajenja novih živih bića, i pesnicama-bojovnicima, demokratima i trgovačkom elitom, i mnogim drugima koji spletkare, kuju zavere i prave planove. U kafani koja je bila najbliža ivici okomitih stena, zatekao sam Barda pognutog nad kriglom zapenjenog piva. "Alark Mandara mi je kazao da ću te ovde naći", rekoh mu.
     "Malori! Znao sam da ne možeš ostati ubijen!" On skoči sa stolice, odgurnu jednog prikradača koji mu se našao na putu, i steže me u zagrljaj. "Malecki, malecki", uzvikivao je, lupajući me po leđima, suznih očiju. "Živi smo! Pobogu, jesmo!"
     Privukao je gvozdeni stočić bliže spoljnjem prozoru, tako da smo mogli da se malo osamimo. Posedali smo na tvrde, gvozdene stolice. Posmatrao sam ga, sve vreme lupkajući vrhom čizme o crne i zlatne trouglove parketa.
     "Pobogu, u šta to buljiš?"
     Bardo, moja velika, snažna planina od prijatelja, beše se izmenio. Više nije ličio na Alaloija. Otišao je sekaču koji mu je vratio pređašnji izgled - gotovo da jeste. Sada je izgledao kao da je obrijao gustu, crnu bradu i da nema više otromboljeno salo na obrazima. Bez brade je izgledao mlađi; takođe, izgledao je ljut, bled i omršaveo, kao veliki beli medved na kraju duboke zime. Preterano, preterano omršaveo.
     "Ah, vidiš, istina je to što kažu - Bardo se ne oseća dobro. Je li tako? Ne, ne osećam se dobro. Dobro. Piću pivo i puniću stomak mekim odrescima, i opet ću se dobro osećati." Govoreći to, on iskapi svoju kriglu i naruči veliku činiju mesa i kafira i hleba s maslacem. Dok je punio usta, nervozno je bacao poglede na mene, kao da krije neku tajnu.
     "Nedostajao si mi", rekoh mu.
     Kafana je bila zagušljiva od mnoštva ljudi; bila je i bučna, ispunjena dimovima tulaša i duvana. Sto je bio pretrpan prljavim tanjirima i kriglama okorelim od ukiseljenih ostataka piva. Očigledno, Bardo je već duže vreme boravio ovde, možda čitav dan, jedući i pijući.
     "Dve godine te nije bilo", reče on. "Najteže dve godine u mom životu. Mislio sam da si mrtav. Oh, šta li sam sve propatio zbog tebe i tvoje proklete ekspedicije!"
     Iskušenik koji je imao zadovoljstvo da nas služi, plahi dečak sa ogromnim, preosetljivim smeđim očima, prinese mi lonče kafe i usu mirišljavu tečnost u veliku, plavu šolju. Otpio sam malo kafe - bila je to kafa iz Letosveta, gusta, aromatična, ukusna kafa - i zamolio Barda da mi ispriča šta se dogodilo. Dok je brisao mrve sa svojih preterano crvenih usana, tužno me je pogledao i poverio mi svoju najveću strepnju. Prstom se kucnuo po glavi, rekavši: "Kao pilot, upropašćen sam. Najbolji plod ovog prezrelog mozga - eto, njega sam ubrao i pojeo i ispljunuo koštice. Moja otkrića, moja nadahnuća, trenuci genijalnosti - nikad se više neće vratiti. Užasno je to, prijatelju moj. Kad znaš da je najbolje prošlo, i da dani koji su nam preostali vode samo u opadanje i trulež."
     On dozva momka i naruči još jedno pivo. Dok se kafana polako još više punila, on protrlja čelo i upilji se u mene. "Nisam to više ja, zar ne vidiš? Posle tvoje proklete ekspedicije - znaš li da je svi zovu Malorijevom ludorijom? - nakon što smo se vratili u Grad, kad su me kriolozi otkravili i sekači mi zacelili srce... pa, eto, pobogu, suviše su dugo čekali! Mozak mi je istrulio. Previše moždanih ćelija je izumrlo i raspalo se, ne valja. Nisam više onaj pilot koji sam bio. Nestalo je, malecki. Teoreme, asocijacije, lepota - sve je to nestalo. Pokušao sam da se suočim sa mnogostrukošću, ali ne mogu. Oglupavio sam."
     Naručih čašicu viskija - Bardo je izabrao jednu od svega nekoliko kafana u Hofgartenu koje služe viski - i iskapih je. Zatim još jednu, pa još jednu. Odjednom više nisam želeo da slušam njegovo pričanje, tu samosažaljivu kuknjavu. Pio sam brzo, ne bih li svoje moždane ćelije omamio i zaglupio, ali skoč kao da nije delovao. Možda sam, pomislih, popio previše kafe.
     "Sve je u redu s tvojim umom", promrmljah. "Vremenom će se sve povratiti. Matematika - ti si rođen za pilota."
     "Jesam li?"
     "Soli je jednom rekao da bi ti mogao biti najbolji."
     "Ja li? On je to rekao? Pa, lepo, nije bio u pravu. Obdarenost mi je umrla zajedno sa ćelijama mozga i.. i s nekim drugim stvarima."
     "Kojim drugim stvarima?" zapitah ga.
     "Drugim stvarima." Zurio je u cvetove ugravirane u ploču stola i izbegavao moj pogled.
     "Kaži mi."
     "Neću. Ne mogu."
     "Kaži mi", navaljivao sam.
     "Smejaćeš mi se."
     "Neću, obećavam ti."
     "Ne, ne mogu da ti kažem."
     "Kaži mi."
     "Stidim se, malecki, stvarno, stidim se."
     "Nekada mi nisi ništa tajio", bio sam uporan.
     "Ne znam kako da ti kažem."
     "Pa, prosto, kaži mi."
     "Ne mogu."
     "Ustima. Samo izgovori reči. Dakle?"
     "Ne, ne."
     Spustih pogled kroz praznine između nežnih, isprepletanih cvetova na stolu u pravcu njegovog krila. Vunene čakšire su mu bile preširoke oko stomaka. "Jesi li se izlečio od Mehtarovog otrova? Kaži mi."
     "Ah, pogodio si, zar ne? No, šta ima još da se kaže? Kada su me kriolozi otkravili otišao sam drugom sekaču koji je mom telu vratio nekadašnji veličanstveni izgled. On me je izlečio i od Mehtarovog otrova. Isuviše me dobro izlečio, pobogu! Da znaš, više ne patim od noćnog dizanja koplja; više ne patim od njegovog dizanja ni noću, ni danju, ni... nikada. Prestalo je. Bardovo moćno koplje je omekšalo kao truli panj. On, ne valja, ne valja!"
     Iako sam osećao želju da se smejem, nisam to učinio. Nisam se ni nasmešio. "Ponekad", rekoh, "lek te još više razboli."
     "Nemoj govoriti te otrcane fraze."
     "Oprosti."
     "Ah, pa šta bi drugo. Eto, potražio sam Mehtara, ali on je, izgleda, zatvorio radnju i pobegao iz Grada." Povukao je veliki gutljaj piva. "Toliko me je izbezumio gubitak mojih... moći, da sam dozvolio da mi taj sekač skine sve korene dlaka na licu. 'Niko više ne nosi bradu', eto, tako je rekao, i ja sam ga pustio da mi ogoli lice. I evo, sad sedim ovako, golobrad kao balavac. Znam da izgledam smešno. Ovakvog lica čovek treba da se stidi, i eto, zato si me ovako zatekao, kako čitav dan sedim ovde i ločem pivo."
     Kao da želi da podvuče svoju priču, on povuče gutljaj piva i pomilova glatku gornju usnu. Sada, kad su mu obrazi i usta bili otkriveni prvi put posle iskušeništva, morao sam, i protiv svoje volje, da zapazim najneprijatniju njegovu osobenost. Bardo, moj harizmatski, ružni prijatelj, nije imao bradu. Štaviše, njegova sklonost tromosti i kukavičluku izvajala mu je ćosavo lice kao što vreme vaja stenu. Ovako, bez brade, delovao je istovremeno dečački i surovo, svetački i osakaćeno. I nesrećno, isuviše nesrećno da bi to donelo dobra njemu - ili našem Redu.
     Pogladio sam svoju čekinjavu bradu preko snažne vilice i odlučio da sačekam još malo, pre nego što ću dati da mi se telu vrati pređašnji izgled. U stvari, nije mi smetalo da ličim na Alaloija.
     Ispili smo svoja pića i popričali o divnim pripravničkim danima u Resi i drugim stvarima koje nisu bile tako divne. Slušao sam kako njegov duboki bas treperi, nadjačavajući haotično zveckanje noževa i tanjira i tiho ključanje glasova oko nas. Osvrnuh se da pogledam kroz unutrašnji prozor na klizalište. Tamo su se nalazili pripravnici u svojim kamelaikama, majstori piloti, akademici i visoki stručnjaci - svi kružeći na klizaljkama i razgovarajući. Bardo pokaza prstom na Koleniju Mor, u trenutku kada je pokušala dvostruki obrtaj i pala na svoju debelu guzicu.
     "Jesi li čuo ogovaranja?" upita me on. "Ah, siguran sam da jesi. Justina je napravila grešku i poverila se Koleniji, i sada čitav Red zna o nama." Popio je još malo piva i promrmljao: "Bar misle da znaju."
     "Znači, istina je? Ti i Justina? Moja tetka Justina? Odkud to? Prema našem vremenu, ona je sto godina starija od tebe."
     "Vreme, šta je to vreme?" podsmešljivo odvrati on. "Oprosti mi što ću postati poetičan, ali nakon izvesnog vremena, nakon što žena postigne neku vrstu krajnje zrelosti, duša joj se otvori kao ognjeni cvet i nikakav protok vremena ne može više ugasiti taj plamen, niti prigušiti boje. A Justinina duša je savršen cvet, prekrasan kao ljubičasti zalazak sunca, bezvremen kao samo sunce. Njena duša je ono što volim, malecki. Njena duša."
     "Voliš je? Sećam se da si mi jednom rekao da čovek ne sme do kraja da voli ženu."
     "Je li? Pa, eto, bio sam glup, zar ne? Da, istina je, volim je. Bardo se predao - oh, kako sam se samo predao! Volim je iz dna duše; volim je bez prestanka; volim je bez ostatka; volim je strasno, i voleo bih je tašto, kad bih mogao."
     "Ali, ona je Solijeva žena."
     "Ne, više nije. Kada ju je Soli napustio, razveo se od nje duhom, iako ne po zakonu."
     Dim u kafani bio je gust i nadražujući; oči su me pekle, i ja ih polako protrljah. "Ali mi živimo u gradu gde se poštuju zakoni, zar ne? Zakoni našeg Reda."
     On liznu svoju ćosavu gornju usnu. "Da li ja to čujem glas Vremečuvara, koji govori iz tebe? Ili je to glas moga prijatelja koji meni soli pamet o zakonima?"
     "Moj je to glas", upadoh ja. "Govorim u svoje ime, kao prijatelj prijatelju: slušaj, Bardo, mi smo piloti, zar ne? Položili smo zakletvu."
     "Ah, ti mi zaista soliš pamet o zakonima, pobogu! Mislim da bi ti, pre nego bilo ko drugi, trebalo da shvatiš potrebu da se prekrši zakon."
     "Zašto? Zar ja nisam isti kao bilo ko drugi?"
     "Pa, oduvek si bio drugačiji, počev od svog prestupničkog začeća - rođen si kao nezakonito dete, zar ne? Kada je tvoja majka izvršila genokrađu Solijevih..."
     "Nije važno kako sam se rodio."
     "Oprosti, malecki. Samo sam hteo da podvučem kako je zakon relativna stvar. Zar nisi baš ti podneo molbu Vremečuvaru da dozvoli genokrađu plazme jadnih Devakija?"
     Progutao sam načeti viski i naglo iskapio još dve čašice. Ali bio sam tako opijen besom da alkohol nije delovao. "Postoji zakon Grada, i naravno, postoji i viši zakon. Voleo bih da znam koji je taj viši zakon."
     "Ali to ti nije ni najmanje smetalo da izvršiš nasilje nad Devakijima zbog njihovih tkiva, pobogu!"
     Spustih čašu i pritisnuh oči dlanovima. Glas mi je bio promukao, kad rekoh: "Nekada mi se činilo da tako jasno vidim te više stvari, ali video sam samo svoje želje, svoju taštinu, strast za nečim što sam mislio da je istina. Stalno sam zavaravao sebe da sam samo izvršilac, makar i jednog dela višeg zakona, višeg reda stvari. Mogao sam to da osetim, Bardo, povremeno sam čak mogao to i da vidim. Ali postoje lažna osećanja i prividi, zar ne? Šta sam, dakle, ja? Čovek sam, kao i ti, kao svi drugi. Jednom sam se uzdigao iznad ljudskih zakona, i sad je Katarina mrtva. I Liam. Ubio sam ga ovim rukama."
     "Postoji Zakon opstanka", tešio me je on. "To je najviši od svih zakona."
     Pomislih na Agatangu, i druge stvari, i zato rekoh: "Ne, nije to najviši zakon."
     "Zar ima nešto više od njega?"
     "Ne znam."
     Kasnije, pošto smo već završili večeru, Justina uđe u kafanu i priđe pravo našem stolu. Bardo hitro skoči na noge i uze je za ruku. Kao da mu je istovremeno i smetalo i prijalo što je dodiruje. "Mislio sam da smo se složili da se nećemo zajedno pojavljivati u javnosti", reče on.
     Ona mu dobaci pogled koji mora da je odmah shvatio, jer klimnu glavom. "Ah šta nije u redu? Šta se desilo?"
     "Zar nisi čuo vest?" Govorila je promuklo i zadihano, kao da dolazi sa dugog klizanja. Onda se seti: "Malori, baš mi je drago što te vidim!"
     Zagrlismo se i ja joj se poklonih. I ona se promenila za ove dve godine, od kada smo se vratili sa ekspedicije. Nestalo je njenog tela ko u Alaloija, nosa kao u Alaloija, čela kao u Alaloija, zuba i brade. Ponovo je bila izvajana u svoj stari oblik. S tim napućenim, punim usnama i dugom crnom kosom, bila je to ista ona visoka, lepa tetka Justina kakvu sam oduvek znao. Ako i nije bila više onako vižljasta kao nekad, ako su joj grudi i bile malčice punije, kukovi širi, bedra za nijansu previše zavodnički obla - ne mari, pomislih, Bardu se to sigurno bezmerno dopada.
     "Odužilo se!" primeti ona. Ovlaš mi dodirnu obraz, kao da ne može da veruje da sam ozdravio. Odvede me u stranu i tihim, slatkim glasom reče: "Čudo, da znaš. Jadna Katarina! Samo da smo se setili da... oh, oprosti, nije trebalo to da pominjem. Znam da su uspomene bolne, i staram se da se ne sećam, ali ne mogu, naročito u prilikama kao što je ova, na ovim javnim mestima gde Solijevi prijatelji - svi moji prijatelji, takođe - gledaju mene i Barda kao da smo, pa, genokradljivci, oprosti što to kažem, ali istina je, i hoću da znaš istinu, Malori, bez obzira šta ti drugi kažu, treba da znaš da smo Bardo i ja samo prijatelji, dobri prijatelji, možda najbolji prijatelji onako kako sam oduvek želela da Soli i ja budemo, ali nikada nismo mogli zato što, oh, znaš kakav je Soli, zar ne? Znaš, dabome, naročito sada kad... dobro, nećemo o tome, ali Soli, oh, on je tako prokleto leden, prokleto leden i to ne valja."
     Moram priznati da mi je smetalo što čujem Justinu da govori ružne reči, jer ona to gotovo nikad nije činila. Još više mi je smetalo što je usvojila neke od Bardovih izraza. "Pričaj mi o sebi. Šta ima novo?" predložih joj.
     Ona sede na stolicu pored Bardove, i bez izvinjenja, uze gutljaj njegovog piva. "Znači, niste čuli, je li? Meripenkova zvezda je eksplodirala; to je, doduše, supernova druge klase, po rečima vašeg prijatelja Li Toša koji se upravo vraćao kući kad je to otkrio, ali naravno, pri takvoj udaljenosti čak i supernova druge klase je..."
     Zaćutala je u pola rečenice i zagledala se u Barda. Bio je jako namršten; očigledno nikad nije čuo za Maripenovu zvezdu. I meni je to ime bilo nepoznato.
     "Koliko je daleko?" upita Bardo.
     "Meripenova zvezda je... ih, treba da kažem bila je, pa eto, to je jedna od zvezda iz Abelijanskog sazvežđa."
     Bardo i ja se zagledasmo i ja zavrteh glavom. Abelijansko sazvežđe bilo je blizu Nikadije; srednje rastojanje njegovih stotinak zvezda od Ledopada bilo je oko trideset svetlosnih godina.
     "Koliko ima od kada je eksplodirala?" upita Bardo.
     "Prema proceni Li Toša, dvadeset pet svetlosnih godina."
     Dok smo ovako sedeli i govorili, fotoni i gama zraci mrtve zvezde proticali su kroz vaseljenu u vidu sve šire i šire lopte. Za šest sekundi svetlost će preći više od milion milja; za nekih osam stotina miliona sekundi, frontalni talas lopte zapljusnuće Ledopad - i Grad - svetlosnim pljuskom čvrste radijacije.
     "Ah", reče Bardo. "Znači, evo nas, stigli smo do kraja. Ne valja."
     On hladnokrvno povuče gutljaj iz svoje krigle. Ipak, ja sam mogao da vidim da ga je ta vest zaprepastila, kao uostalom i mene. Iako smo je celog života očekivali, ipak smo ostali zatečeni.
     "Kojeg je intenziteta to zračenje", upitah. "Koliko će biti razorno?"
     Bardo baci pogled na Justinu i odgovori umesto nje. "Oh, biće sasvim loše; veoma loše, žalosno loše, možda tragično loše po nas."
     Supernova će otopiti ledene sante na morima; svojom svetlošću će sažesti zelene biljke, a ptice i životinje će oslepeti od nje. Možda će čak i sterilisati površinu Ledopada.
     Justina uze još jedan gutljaj iz Bardove krigle. Klimnula je u znak da se slaže. "Već se govorka o iseljavanju sa planete", mirno nas obavesti.
     Još neko vreme smo raspravljali o sudbini našeg grada, naše zvezde i čitave naše galaksije. Najzad je Bardu (i Justini) ta rasprava dosadila. Većina ljudskih bića su u stanju da se koncentrišu samo na događaje u bliskoj budućnosti, a Bardo je iznad svega bio čovek. Posedujući izvesni urođeni pesimizam, najčešće se zadovoljavao samo da zna kada će opet jesti.
     "Ahhh", polako izgovori Bardo, i u tom trenutku pogubna svetlost zvezde nam se približi za još pola miliona milja. "Zašto da se brinemo zbog te supernove, kad se svašta može dogoditi - recimo, neka još bliža supernova, ili zemljotres, ili da doživimo srčani udar, ili... oh, bilo šta može se dogoditi za dvadeset pet godina, mislim, pa zašto onda da traćimo svaki sekund pričajući o nečemu što najverovatnije nećemo ni doživeti?" On obrisa znoj sa čela. "A sada, gde li je taj prokleti iskušenik - baš bih popio još malo piva."
     Brinulo me je što su određene Bardove rečenice sumnjivo ličine na Justinine. I stvari, to me je mnogo neposrednije brinulo od supernove. Pomislih da su i oni svesni moje zabrinutosti i da im nije stalo, a to je bilo još više zabrinjavajuće. Ne mogu reći da sam ketik, ali činilo mi se da su u opasnosti da prekopiraju, ili čak da žive, program one druge osobe. U takvu opasnost zapadaju oni koji dele kabinu istog svetlosnog broda - ako se može verovati opomenama ketika i programera. Koliko mi je bilo poznato, dva pilota još nikad do tada nisu istovremeno ušla u isti misaoni prostor. Kad sam im nagovestio tu opasnost, i svoju zabrinutost, Justina pogladi nabore na svojoj haljini, ukočeno ispravi leđa i odvrati: "Ne razumeš."
     "Ah, ne možeš razumeti", složi se Bardo.
     "Nisi ti ketik."
     "On je pilot."
     "Možda najbolji pilot u istoriji."
     "Pa, sigurno je najsrećniji."
     "Ah, ali on je pilot koji nikada nije spoznao kako je kad se upravlja brodom zajedno sa, ah... prijateljem."
     "Ne valja po njega."
     "Oh, ne valja to pravilo da piloti ne smeju zajedno putovati."
     "U stvari, to je glupo pravilo, zastarelo."
     "Pravila treba menjati da budu u skladu s vremenom."
     "Ljudi ne bi smeli da se menjaju, samo zato da se uklope u pravila."
     "Kazaću i to Vremečuvaru, ako bude pristao da me primi."
     "Ali ni on te neće razumeti."
     "Ne, neće me razumeti."
     "I što je još gore, neće ni hteti da razume."
     Nastavili su tako još poduže vremena. Iako su im se lica i tela veoma razlikovala, Bardo i Justina su, činilo se, veoma ličili jedno na drugo. Da nisam znao da stvar stoji drukčije, možda bih pomislio da su brat i sestra, skrojeni od istih hromozoma. Kad bi se on nasmešio, nasmešila bi se i ona, i osmesi su im bili istovetni. Smejali su se istim malim šalama i na isti način; kao da su predosećali i čak podsticali te šale nekim usklađenim kretnjama tela, koje nisam mogao do kraja da odredim. Reč po reč, misao po misao, osmeh po osmeh, jedno od njih bi stvaralo ideju ili program, a drugo ga odmah dopunjavalo i završavalo. Ili ako bi se programi prekinuli na pola puta, razmenjivali bi ih međusobno bez prestanka, tako da je bilo nemoguće reći koje od njih i šta misli. Zvučali su kao dva raskošna papagaja sa Trije, koji krešteći dobacuju jedno drugome prazne reči. A kad bi se zamorili od govorenja i ostali zagledani jedno drugome u oči, čak su i disali istim ritmom, udišući u nečujnoj sinkopi.
     "Kako da objasnimo Maloriju kako to izgleda, to zajedničko učestvovanje u proširenom mozgu?"
     "Kad smo zajedno, nastaje, ah... sabiranje."
     "Naših sebstva."
     "Kad smo zajedno u našem brodu."
     "Ali kad smo zajedno unutra, onda je, hm, drukčije, nastaje, ah..."
     "Nastaje sabiranje nečega većeg nego što smo mi."
     "Stvori se naše zajedničko sebstvo."
     "Jedno plus jedno jednako je..."
     "Beskonačno."
     "Pa, u najmanju ruku, jednako je Alef dva."
     "Pobogu, evo matematike koju bi Vremečuvar umeo da ceni!"
     "Naša zasebna sebstva takođe su beskonačna, tako bar tvrde ketici, kad smo sami, oh, ti bi svakako rekao da smo zatočenici manjeg beskonačnog."
     "Kad uđemo zajedno u brod brži od svetlosti, ah, opiši Maloriju kako to izgleda."
     "Božanstveno je."
     "Ali i zastrašujuće, oh, tako se plašim!"
     "Kao da propadaš kroz tapiseriju istkanu od deset milijardi niti, i dodir svake pojedine je... ekstaza."
     "Neopisivo."
     "Zastrašujuće, u stvari."
     "Ne mogu mu opisati kako je to, zaista ne mogu."
     "Ni ja."
     "Najbolje što postoji. Nema ničeg boljeg od toga."
     "Ali ima to i svoju cenu."
     "Naravno, mora da je ima."
     "Plaća se."
     "Uvek se nešto mora platiti."
     Cena će, pomislih, biti smrt Barda i Justine koje mnogo volim, i to uskoro, samo ako nastave da putuju zajedno. Nije mi se dopadao taj novostvoreni entitet Bardo/Justina. Njihovi duboki, najintimniji programi još su radili, ali novi su ih nadjačavali, oblažući svojim slojevima njihova stara sebstva, kao što se pehar sa Trije oblaže zlatom. Bila je to njihova tragedija - nadam se da neće zaista postati tragedija - što su više voleli veštački sjaj svog zajedničkog sebstva od čelika koji se nalazio u njihovim istinskim identitetima, u njima. Nisu se istinski voleli; voleli su ideju da se vole. I uskoro, strepeo sam, uskoro će njihovi dubinski programi potpuno zamreti i neće više ostati ništa da se voli. Da li bi smeli dobiti pravo da se ubiju? Da li bi smeli dobiti pravo, uprkos zakletvama i pravilima Reda, da stvore nešto novo, izvan svojih bića?"
     Iz svojih vlastitih razloga želeo sam o tome da razgovaram s njima, ali pre nego što sam uspeo ma šta da kažem, Justina se izvini i ode da kaže vest Koleniji Mor. Pošto je otišla, ja se nagnuh preko stola i upitah: "Šta nije u redu s tobom?"
     Bardo obrisa znoj sa svog ispupčenog čela. "Šta hoćeš time da kažeš?"
     "Kada nam je Justina rekla za supernovu, kao da ti je laknulo."
     "Laknulo? Ne, toliko sam preplašen da bih bio u stanju da izbljujem sve ovo pivo."
     "Ne lažeš?"
     On baci pogled preko ramena na tri mehaničara koja su sedela za stolom u blizini našeg, ali niko nije na nas obraćao pažnju. "Ahhh... pa, eto, ja se i te kako bojim, ali u izvesnom smislu, ta supernova mi je pala kao kec na jedanaest, slažeš se? Daće nam opravdanje da pobegnem, ako budem morao."
     "Napustio bi Red?"
     "I ne bih bio jedini. Ne mogu ti nabrojati pilote koji su siti Vremečuvara i ostalih starkelja koji upravljaju našim Redom." On mahnu rukom iskušeniku i pokaza mu prstom svoju praznu kriglu. "A i meni je dosadilo da nemam slobodu."
     Ja ispih malo skoča i upitah ga: "Slobodu da deliš svoj brod sa Solijevom ženom?"
     "Ne govori o onome o čemu nemaš pojma. Volim je, malecki, pobogu, volim je!"
     "U tom slučaju, ona bi trebalo da pokrene brakorazvodnu parnicu sa Solijem.I..."
     "Neće joj on dati razvod; suviše je ponosan, proklet da je. Baš kao i njegov sin."
     "Ne zovi me njegovim sinom; to više da nisi izgovorio. Nikad više, Bardo, nikada."
     Oslonio sam lakat na hladnjikavi okvir prozora koji je gledao na more. Nisam mogao da ga pogledam, i zato sam uzeo da posmatram kreštave galebove kako se obrušavaju da bi ždrali ljuskare koje je more izbacilo na peščanu obalu ispod okomitih stena. Na suprotnoj obali Zaliva, glečer koji se udenuo između Vaaskela i Atakela počinjao je da se topi pod toplim zracima lažne zime. Poput velikog, tupog noža, glečer se lomio u komadiće, i čitava planina leda tonula je u more. Lomljava i tutnjava novonastalih ledenih bregova odjekivale su o južnu padinu Vaaskela tako snažno da sam osećao kako prozor pod mojim vunenim rukavom podrhtava.
     Bardov glas je takođe bučao, dok je govorio: "Promenio si se, prijatelju moj. Kao i ja, kao i ja."
     "Još davno", odvratih, "kada smo još bili pripravnici, časolozi i ketici su nas opominjali da je prijateljstvo dva pilota gotovo isto toliko teško koliko i brak. Zbog surovog vremena, rekli su, dugotrajnih odsustvovanja, menjanja."
     "Ah, istina je", upade on. "Ali ti nisi hteo da dozvoliš da surovo vreme - ili bilo šta drugo - stane između nas dvojice. Tako si mi, bar, tada rekao. Obećao si mi, malecki."
     "Znam."
     Ćutao sam, misleći kako su prijateljstva lomljive stvari. Šta je prijateljstvo, pitao sam se, ako ne lažno ogledalo koje držimo pred sobom, i koje nam vraća samo onu sliku koja nam najviše prija? A kad vidimo da su se te slike smanjile i otvrdle od mraza vremena, i ogledalo počne da puca, gde je tada prijateljstvo? Sedeo sam tu, nalik na tvrdo, ledeno ogledalo ispred svog prijatelja obuzetog patnjom, i mora da je on samoga sebe video kao natmurenog, izdajicu i zbunjenog. A ja, u ogledalima njegovih upalih očiju - ja ugledah sliku divljeg čoveka koji mi se nije dopadao.
     Neću ovde ispričati sve o čemu smo razgovarali te noći. Iako sunce nije zašlo sve do ponoći, i ponovo je izišlo samo nekoliko sati kasnije, ta noć se odužila. Sedeli smo za svojim stočićem, prazneći čašu za čašom, sve dok se kafana nije ispraznila. Pokušavali smo, nekako preko volje i kao da nam je to obaveza, da zbijamo šale jedan s drugim, da se prisećamo i smejemo nekadašnjim vicevima; razgovarali smo o svakoj mogućoj temi o kojoj bi dva prijatelja mogla da popričaju. I sve to vreme, Bardo je delovao natmureno, kao da mi nešto zamera, a neće da kaže šta. Najzad, kada nas je jutro već gotovo zateklo, pošto smo se zasitili od pića, ustao je od stola i okrivio me što sam mu ubio veru u njegovu pilotsku delatnost.
     "Ti si kriv", reče, udarivši pesnicom po stolu tako snažno da je gvozdena ploča zazveketala i ulubila se, kao koža na bubnju. "Zbog tebe sam ja propao čovek."
     "Ja sam kriv?"
     "Ti i tvoja prokleta potraga! Hteo si da znaš šta je to život, i eto, to je ono što nije valjalo. I ja sam hteo. Tvoj san, moj san - zarazio si me svojim prokletim oduševljenjem. Ahhh... nas dvojica smo bili duša te potrage, pobogu! Ali mi smo je i ubili, zar ne? Ništa nije ostalo. Ti si je ubio; ubio si i mene. Bardo nije više isti onaj čovek koji je bio, ne, ne, ne, ne valja."
     Bio je veoma pijan, ali ja sam bio trezan kao ketik. Možda me je božansko seme u mojoj glavi učinilo imunim na pijanstvo. Okrenuo sam se da odem, ali on me ščepa za ruku i reče: "Hajde da napravimo krug oko klizališta."
     "Suviše si pijan."
     "Nisam dovoljno pijan."
     Izišli smo iz kafane, pričvrstili klizaljke, i otklizali u središte Hofgartena. Nekoliko jardi od nas skupina pripravnika, tek ustalih iz postelje, vežbala je svoje jutarnje osmice. Pružio sam ruku da prihvatim Barda, koji se teturao na klizaljkama, držeći se za trbuh, naduven od piva. "Pusti me!" dreknuo je.
     "Slušaj, Bardo, ti si i dalje pilot, i dalje moj prijatelj, i..."
     "Pobogu, baš si sanjalica - to je prokleto loše!"
     "A ti se bojiš od..."
     "Ja da se bojim?" zaurla on. "Nisam te video dve godine, mislio sam da si mrtav, i evo gde celu noć sediš i pričaš o svemu osim o onome što je važno. Oh, znam ja tebe, malecki, isuviše dobro. Voliš da se praviš da si tvrd kao dijamant, ali tu unutra, u sebi, upišao si se od straha. Priznaj! Upadljivo, baš upadljivo se ustručavaš da govoriš o Agatangi. Misliš li da ne znam šta su ti uradili? Pa, lepo, znam. Gledao sam te kako odsutno zuriš, uvek unutra, u sebe, svu noć, uvek unutra kroz plave dijamante, kroz te tvoje proklete plave oči kakve ima i tvoj otac. Pogledaj me! Čega se plašiš? Reći ću ti: plašiš se da ne izgubiš samoga sebe, jesam li u pravu? Oh, poznajem te bolje nego što misliš? Bojiš se da ćeš izgubiti svoju čovečnost. Pa, lepo, ko se toga ne boji, kaži, ko? Svakome od nas, ona će se izmigoljiti, pre ili posle, zar ne? Trune, ćeliju po ćeliju, malo po malo, sve dok čitava ne iščezne. Dodali su ti neke delove mozga, pa šta? Voleo bih da su i meni ti prokleti bogovi napravili novi mozak. Tvoj mozak je tvoj mozak! Zar je važno da li je napravljen od silikona, ili prokletih neurona, ili rundavčevog sira? To je tvoj mozak, pobogu! Kada ostarimo i oči nam se zamute, zar je važno da li će nam sekač napraviti nove, ili ih zameniti očima od dijamanata, da sve vidimo ultraljubičasto, da vidimo nove boje? Važno je samo da vidimo, zar ne? Vidimo ono što želimo da vidimo - a ti s tim tvojim mozgom, ah, pa i ti misliš samo ono što želiš da misliš. I nizaćeš svoje proklete sumanute misli, kao i uvek. Hoćeš li da znaš čega se zaista bojim? Bojim se tebe, jer si podivljao i ličiš na ludaka!"
     Razljutio me je, i pustio sam mu rame. Šutnuo sam led vrhom klizaljke; podigao se oblačić snega. "Ne, bojiš se samoga sebe", rekoh mu. Onda čvrsto stegoh vilice, jer sam znao da u stvari optužujem sebe, a ne njega.
     "Kakav si ti to čovek? Podmetnuo sam se pod koplje koje mi je prošlo kroz srce da bih te zaštitio, pobogu! Jer sam znao tvoju tajnu, znao sam da se bojiš smrti, da si se upišao od straha!" Glas mu se utiša i on zatrepta, zureći u mene. "I zato što sam.."
     "Ne", upadoh ja, "ne verujem ti. Stao si pred koplje pukim slučajem. Ti si samo jedna obična mlitava, pijana kukavica."
     Zažalio sam zbog tih reči još u trenutku dok sam ih izgovarao. Bile su to užasne reči, reči koje jedan prijatelj nikada ne sme izreći, čak i ako su istinite. Pogotovo što su bile istinite. Nemo sam micao usnama, tražeći čime da poreknem ono što sam tako svirepo izgovorio. Ali prave reči nikako da mi dođu, a Bardovo lice se ispuni krvlju, i on izgovori nešto još svirepije: "A ti si kopile", reče mi. "I majka ti je prljava genokradljivica. Ti si podivljalo, opasno kopile, nastalo genokrađom."
     Osetio sam kao da me tresnuo u lice komadom leda. Mišići su mi podrhtavali, ali nisam mogao da se pokrenem. Bardo mi nestade iz vidnog polja, kao i ostali klizači u svojim šarenim kamelaikama. Samo mi je čelični sjaj leda probadao zenice tvrdim, usijanim bodežima svetlosti. Okean udaljenih glasova me proguta; čuo sam kako klizaljke zveckaju po ledu; osetio sam blagi povetarac i čuo stotine drugih zvukova sa klizališta, ali nisam mogao da vidim. Koliko sam proveo tako, zaslepljen besom, ne znam. Kad su se crvena, plava i zelena boja opet vratile u moje oči, iznenada, kao što cvetovi izniknu na snežnom polju u lažnu zimu, stajao sam sam samcit usred bučnog klizališta. Bardo, moj kukavički prijatelj, beše pobegao.

     Napustio sam Hofgarten, rešen da zaustavim Barda pre nego što naiđe na još neki bar, pre nego što se napije do besvesti i skljoka se u nekom mračnom sokaku, duboko u Četvrti inostranaca. Klizao sam ka ulici Deset hiljada barova. Jutarnja svetlost je tekla preko krhkih bazaltnih manastirskih skloništa za nemoćne i drugih zgrada. Raskrsnice su bile puste, a prema istoku su klizosokaci ličili na razjarenu vatru. Iz ulaza u jedno sklonište za bolesne i nemoćne izroni nekoliko Fravašija, koji su delovali umorno i izgladnelo. Trljali su oči, izbacujući iz njih mrtve ćelije i zviždali jedan drugome tako visokim tonom da sam mogao da razaberem samo deseti deo onog što su govorili. Kad su prošli pored skupine pospanih iskušenika, spustili su malo ton svojih zvižduka, tako da su njihove piskave, ćurlićuće molitve mogle da se razumeju. Iskušenici im uzvratiše nespretnim, neveštim zvižducima, zahvaljujući vanzemaljcima. Zapljeskali su rukama i počeli da se smeju, žureći dalje da vežbaju osnove meditacije. U svojim čistim, belim odorama, s belim rukavicama na rukama kojima su zaklanjali oči od jutarnjeg sjaja, izgledali su kao savršene lutkice koje salutiraju suncu koje se rađa.
     Niz sredinu ulice, svetložute saonice ispunjene do vrha namirnicama, vunenom odećom i ostalom robom, bez prestanka su se munjevito kretale pomoću svojih raketa. Saonice, sagorevajući vodonik i kiseonik u ravnomernim eksplozijama, izbacivale su vodenu paru. Upravo ta, sitno raspršena para iz saonica koje su hujale Gradom okamenjivala je sve unaokolo, zamrzavajući i posrebrujući zgrade slojem leda. Setio sam se kako je učitelj Jonat - istoričar koji je podučavao Barda i mene na drugoj godini u Borji - govorio da su na Staroj Zemlji, tokom Veka holokausta, saonice u mnogim gradovima bile postavljene na podmazane točkove, i sagorevale hidrougljenike u svom čeličnom motoru. Isparenja koja su bila posledica toga, tvrdio je, bila su nevidljiva ljudskom oku i nimalo štetna. On, koji je mrzeo hladne sumaglice što se tako često prikradaju našem Gradu, smatrao je da treba da razorimo svoje prelepe ulice i ugledamo se na taj primer. Zapamtio sam to što nam je rekao, zapamtio tako jasno kao što pamtim tablicu množenja. Dragi naš učitelj Jonat, sa svojim bradavicama i dugom, crnom kosom koja mu je visila u bičevima niz lice, strpljivo nam je držao predavanje, dok smo Bardo i ja razmenjivali bubotke na ružnoj, sivoj prostirci u njegovom stanu - kakav je to trik pamćenja koji nam dozvoljava da tako jasno vidimo same sebe u mlađim danima? Zašto događaji koji vremenski kasnije padaju - značajni događaji kao onda kada sam, kako tvrdi Bardo, izgubio strpljenje i gotovo ubio Mareka Kesa - zašto su u našim sećanjima tako često rasplinuti i nejasni?
     Ma kako da mi je bilo oštećeno pamćenje, uvek ću se sećati čuda koje se tog jutra dogodilo. Klizao sam niz Šetalište hiljadu spomenika kad mi osećaj za vreme odjednom stade da se gubi. Klizoulica se delila u dve široke narandžaste trake još u trenutku kad je moj um počinjao da deli odsečke vremena u beskonačno duge deliće sekundi. Razdvajajući severnu od južne strane ulice nalazilo se milju dugačko Šetalište s kipovima, obeliscima i drugim svedočanstvima nekadašnje slave, kao i one koja će tek doći. Kad sam prošao pored ogromnog, pečurkastog spomenika hibakuša, iskušenici u mojoj blizini kao da su se kretali izuzetno precizno i polako, polako, tako polako kao da su im udovi zaronjeni u poluzaleđenu vodu Starnbergerzea. Iznenada iskrsnu zaslepljujući niz boja. Ispred mene Tihova Taština je prosecala vazduh noževima od ametista i dijamanta i rubina. Čudovišni dragulji - neki od njih visoki kao smreke - uzdizali su se iz leda Šetališta. Spajali su se jedan s drugim, crveni s plavim, zlatni s ljubičastim, u čudnim, izvitoperenim uglovima. Mnogim hodočasnicima koji su dolazili u naš Grad ta konstrukcija mora da je izgledala kao zbunjujuća zbrka nemarno sastavljenog dragog kamenja, fantastično skupa džungla boja nabacanih bez reda. Pilotu je, pak, taj spomenik značio nešto drugo. Debele smaragdne kocke i ljupke safirne niti bile su fizički predstavljeni ideoplasti koje je Tiho koristio kad je formulisao svoju čuvenu vezu. Naredio je da se ovaploti najprefinjenije nadahnuće njegovog uma, i zato je, sedamdeset jardi uz i niz Šetalište, prva od dvadeset tri leme potrebne za dokazivanje veze bila uhvaćena u tvrde, nanizane dijamantske stubove, da bi bila ovekovečena. (Tiho je prvobitno zahtevao da sve dvadeset tri leme budu tako poređane, jedna za drugom, čitavu milju niz Šetalište. Ali takav plan se pokazao isuviše grandioznim. Troškovi uvoza dragog kamenja gotovo su upropastili Red, tada još mnogo bogatiji i moćniji nego što je sad.) Klizao sam pored izuvijanih rubinskih glifa koje su predstavljale dokaz teoreme fiksiranih tačaka, kad se trenutak usporenog vremena okameni, i vreme se gotovo zaustavi. Nikad pre toga nisam iskusio tako duboku trenutnost izvan neurologika koje zakrivljuju vreme u mome brodu; nisam verovao da je mozak sam, bez pomoći spolja, u stanju da zaustavi vreme. Na mojoj mrežnjači stajale su ugravirane slike zijajućih iskušenika, zamrznutih usred zamaha klizaljki poput belih kipova. Grmljavima saonica i klik-klak klizaljki proširiše se, razvukoše se i produbiše u tonu, okamenjeni u jedan jedini zvuk. S jednom rukom zabačenom unazad a drugom zamahnutom napred, dok mi je vrh klizaljke bio nepomičan i podignut, mora da sam neobično ličio na Tihove zamrzunute glife. Upravo u tom trenutku, dok su polarni gnjurci visili nisko i graciozno zamrznuti u letu i čitav moj Grad bio zaustavljen oko mene, pronašao sam Barda.
     Visio je sa jedne od glifa. Ručerde su mu bile obavijene oko kristala rubina koji ju je spajao sa drugom; sva težina tela bila mu je bačena napred, duge ruke istegnute i šake uhvaćene jedna za drugu. Lice zamrznuto kao maska. Delovao je istovremeno i uplašeno i oduševljeno, posramljeno i nestašno, kao neposlušni dečak.
     Kako može um postojati izvan vremena? Kako se mogu završiti misli i smišljati planovi kad su moždani neuroprenosnici mirni i ukočeni, poput leda u duboku zimu? Da li je moguće potpuno zaustaviti vreme? (Katarina je verovala da um stvara vreme. Verovala je da ljubavnici, u trenutku sreće, zajedno postoje u bezvremenim carstvima uma. Jednom mi je pokazala kako da postignem neku vrstu čiste trenutnosti, ali na ovaj ili onaj način, najveći deo života proveo sam zarobljen u vremenu.) Da li se vreme zaustavlja - ili se samo proširuje, tako da se ima utisak da se zaustavlja, pa jedan nanosekund postaje godina, dok se delić sekunda pretvara u večnost? Najveći deo mog mozga još je bio ljudski, mislio sam; sastojao se od krvi i neurona, ali neki delovi mene bili su uključeni u fazu računarskog vremena; božansko seme u meni bilo je električno, obrađivalo podatke na načine koje nisam poimao. Smešna slika Barda kako se klati kao majmun obešen o ruke za rubinsko koplje stajala je u mom umu, i ja se zapitah kako da ga spasem - i naše prijateljstvo - od crnog ćilibara vremena. Iznenada shvatih šta on pokušava da uradi. Tu, na ledu, kad je trenutnost prestala i svet odjednom oživeo oko mene i pojurio, znao sam da je Bardo došao ovamo da izvrši samoubistvo.
     Mome osećaju za prošireno vreme ono što se zatim dogodilo odvijalo se tako sporo, kao što morski crv gradi svoju školjku: Bardo se zaljulja tamo-amo, lomeći kristal svojom obešenom težinom. Prasak izlomljenog kristala još dugo je visio u hladnom jutarnjem vazduhu. Kao da je balon koji polako splašnjava, on pade na led. Krvavim rukama stezao je oštro, rubinsko koplje. Zatim ga zari u gomilicu smrznutog snega. Šiljati, nazubljeni vrh bio mu je uperen u grudni koš. Pogledao me je. Polako, tužno, polako - i žalosno razumevanje polako se preli preko njegovog izmučenog lica. Oči mu se pokrenuše. On steže zube. Srebrna kap vode mu polako slete s obraza. Pošto prevuče krvavim šakama preko crne odore, polako razvuče usta u osmeh. Tanka opna pivom natopljene pljuvačke razvuče mu se između gornjih i donjih zuba. Opna se nadu i proširi u mehurić, koji se ispuni vazduhom. Najzad, dok sam ga posmatrao, on se rasprsnu. Bardo položi pocrvenele šake preko nabora svoje odore, tamo gde su mu se prikupljali oko vrata, i razdrlji nabrane slojeve odeće. Crveno se upi u crno. On razdrlji grudi. Ugledah maslinastu kožu prekrivenu hiljadama kovrdžavih, crnih dlaka. On prsnu u smeh. Dubokoj tutnjavi kao da behu potrebni sati da stigne do mojih ušiju. Kao snežna planina koja se polako odvaljuje od glečera, on stade da se naginje ka nazubljenom rubinskom koplju. Očevidno, ako završi tom putanjom, koplje će mu se zabosti u gradi i polako prodirati kroz zgrčene mišiće. Možda će se i progurati između rebara. Nastupiće trenutak večnog bola. Biće surov. Koplje će dodirnuti veliko srce u prolazu između dva otkucaja. Ući će u njega. I Bardo će kriknuti, nahrupiće more krvi i Bardo će ostati večno uplašen.
     Odjednom, ja se pokrenuh. Svet oko mene se kretao izuzetno sporo, iako sam se ja kretao brzinom i grozničavošću kopca koji ponire ka žrtvi. Ja sam groznica, ja sam munja, pomislih, sve vreme ponavljajući u sebi izreku ratnika-bojovnika. Istog časa spoznao sam plameni zanos električnih neurona i brzosagorevajućih mišića i ubrzanog kretanja. Poput ratnika-bojovnika koji se ustremljuje da ubije svoju žrtvu, ja se ustremih na Barda, prolazeći dugo rastojanje između nas dvojice preko leda u deliću sekunde, zamrznutom poništenju stvarnog vremena. Ramenom ga gurnuh u pazuho, odbacivši i njega i sebe na led. Crveno koplje mu za inč promaši grudi.
     Ležali smo tako obamrli, dezorijentisani, dahćući. Pošto se vratih u stvarno vreme uz bolni grč uma, Bardo reče: "Pobogu, nemoguće je kretati se tako brzo!"
     Pokušao sam da sednem, ali tkiva mog tela gorela su i nisu htela da me pokrenu. "Da nisam, ti bi se ubio."
     Stajao je polusagnut, oslanjajući se rukama o bedra. Snebivljivo me je pogledao, rekavši: "Pa, možda i ne bih, u stvari. Bardo je prevelika kukavica da bi ubio Barda. Video sam te kako klizaš niz klizoulicu. Pomislio sam da bi mogao, ah... da mi vikneš da stanem."
     "Istina je, to bi bilo jednostavnije."
     "Pa, spasao si me, još jedanput", prihvati on. "Kao onda kad si šutnuo Mareka Kesea u glavu dok me je davio, sećaš se?"
     Uz njegovu pomoć, uspravih se na noge, ali rame me nije služilo. U zglobu me je peklo, kao da je iščašen. "Sećam se... sećanja."
     On protrlja krvave ruke i zakašlja se. "Nikako ne mogu da poreknem ono što sam rekao, je li, malecki?"
     "Ne."
     Iza nas se začuše glasovi iskušenika i Fravašija. Iskupiše se oko nas, očevidno preplašeni što je Bardo oskrnavio veliki spomenik. (I ništa manje preplašeni, pomislih, što sam se ja kretao isto tako brzo kao pesnik-bojovnik.
     "Šta buljite!" dreknu na njih Bardo.
     Pokušah da podignem ruku i oslonim se na njega, ali jedva sam mogao da je pokrenem. "Ni ja nikako ne mogu poreći ono što sam rekao", objasnih mu. "Ali ipak ću reći: ti nisi kukavica."
     Pogledao je u koplje od rubina koje ga zamalo nije probolo. Tako ga je žestoko šutnuo da se prevalilo i zveknulo o led. Mršavi, pegavi iskušenik šumno uvuče vazduh. Izgleda da nije znao da su ogormni kristali Tihove Taštine, iako ubistveno skupi da se naprave, potpuno bezvredni kao drago kamenje koje može da se iseče i prodaje. Tiho, taj tašti i lukavi čovek, smislio je kako da preduhitri upravo takva skrnavljenja i lopovluk, naredivši da se dragulji natope raznim nečistoćama i u njih ugrade greške.
     "Kukavica sam, nego šta", odvrati mi Bardo. "Ali kad smo bili mlađi, imao si toliko obzira da me nikada ne nazoveš kukavicom. Čak i kad sam bio kukavica."
     "Oprosti."
     On opet šutnu razbijeni dragi kamen, a zatim baci pogled na moje obešeno rame. "Prešao si u usporeno vreme, zar ne?"
     "Još gore od toga."
     "Bez uključivanja u svoj prokleti brod - usporio si vreme?"
     "Zaustavio sam ga."
     "Nemoguće", zapanji se on. "Niko ne može da zaustavi vreme."
     "Ja mogu."
     "Pobogu, to je pravo čudo!"
     "To u meni, ono što Agatangijanci nazivaju svojim božanskim semenom - prepravlja moje neurone, možda i moje nerve. Čak i sada, dok govorim, menja se... otkud da znam kuda te promene vode? Čini mi se da sam i dalje ja - ja, bar tako verujem, ali..."
     "Ti jesi ti. Zar ne bih ja znao da Malori više nije Malori?"
     "Oprosti mi za ono što sam rekao, Bardo. Žestok sam i nagao, i ne umem da se obuzdam."
     "Pobogu, pa to je Malori kakvog poznajem!"
     Stegoh rukom povređeno rame, rekavši: "I ja se toga plašim."
     "Ah, ništa nije gore od straha, zar ne?"
     "Bojim se da ću izgubiti samog sebe."
     On me obgrli i upola me podigavši, gotovo me prenese na klizoulicu. "Malecki", reče, "nikad ne možeš izgubiti sebe. I nikad ne možeš izgubiti prijatelje, bar ne ovakvog prijatelja kao što sam ja."
     On mi tada obeća da nikada neće svojevoljno napustiti Red, čak i kad bi se nebo ispunilo hiljadama supernova. "U dnu duše volim ovaj Grad i svoje prijatelje gotovo isto toliko koliko volim Justinu. Spasao bih je, da mogu. I upravo zato ću ti reći ovo što ću ti reći. Nemoj izgubiti dah, malecki, jer imam za tebe loše vesti."
     I tako saznadoh da se u Nikadiji, Gradu svetlosti, Večnom gradu, Gradu hiljadu pilota, kuje zavera za reformu Reda. Grad kao da je čekao da se ja vratim sa Agatange. Još od tada se jedna skupina pilota i visokih stručnjaka zaverila da promeni stvari prema svom nahođenju. A tvorac čitave zavere, tužno mi reče Bardo, oklevajući - vođa zavernika koji će srušiti Vremečuvara i možda sve ostalo, bila je moja majka, majstor kantor, Dama Mojra Ringes.









19. PARABOLA O MAHNITOM KRALJU
     Čemu služi bojovnik bez boja, pesnik bez pesme?

     Izreka pesnika-bojovnika

     Kanije tog dana pokušao sam da nađem svoju majku. Ali njena kućica u Četvrti Pilota bila je prazna. Otišao sam do njenih prijateljica, između ostalih do Helene Čarbo i Kolenije Mor, ali izgledalo je da niko ne zna gde je. I čini se da niko nije bio voljan da prizna postojanje zavere da se svrgne Vremečuvar, a još manje da se promeni Red. Bardo očigledno previše pažnje poklanja ogovaranjima, rekla mi je Kolenija. A prema Burgosu Harši, koji je nervozno čupkao svoje žbunaste obrve dok sam mu govorio, nije bilo nikakve zavere. "Istina je da su mnogi piloti nesrećni", rekao je. "Ali ko bi kovao zaveru protiv Vremečuvara? Ko - a mogu dodati da postoje piloti i profesionalci koji bi mogli biti voljni i da se bore za određene promene, ali promene unutar strukture kanona, razume se, zakonski, zakonski - ko bi bio toliko glup?"
     Kada je prošlo nekoliko dana, a moja majka se još nije vratila kući, počeo sam da brinem. Li Toš se kleo da je jedne noći video moju majku u društvu pesnika-bojovnika blizu Meripen Grina u Četvrti Inostranaca. To je bio dokaz da je živa, rekao je, i da ne treba da brinem. Možda je moja mati konačno našla ljubavnika. Ali ipak sam brinuo; bilo mi je zlo od brige. Nisam verovao da je našla ljubavnika. A zašto bi inače potražila pesnika-bojovnika? Zbog čega inače ljudi rizikuju kontakte sa pesnicima-bojovnicima, ako ne zbog toga da naruče ubistvo nekog svog neprijatelja? A ko je bio njen glavni neprijatelj, ako ne Soli? Ukrala je Solijevu DNK da bi stvorila mene, a to je bio veliki zločin. Soli je čak mogao zahtevati da joj Vremečuvar odrubi glavu, ukoliko bi taj isti Soli poželeo osvetu, ukoliko bi obznanio da sam njegov sin. Znao sam da Soli ne bi to nikada nikome priznao, čak ni samom sebi. Ali da li je moja mati mogla biti sigurna? Ne, nije mogla biti, i zbog toga je kovala svoje zavere, skrivala se u četvrti Inostranaca i drugovala sa ubicama - ne mučeći se da mi se poveri. Očigledno, nije imala poverenja u mene.
     Ukoliko sam ostavio utisak da je čitav naš Red bio zaglibljen u urote i politiku, nije bilo tako. Uvek je postojao naš zadatak. Još se dolazilo do velikih otkrića; za nekolicinu, bilo je to i dalje vreme nadahnuća i smelosti. Pre dve godine, dok sam lovio svilenotrpce u šumi Kveitkela, skupina od pet pilota zavetovala se da će prodreti u Silicijumskog Boga. Samo se jedna od svih njih, Anastazija od Nava, vratila da ispriča o divljim prostranstvima nepristupačnijim od Entitetovih. Drugi pilot, legendarni Kijoši, naišao je na planetu za koju se verovalo da je drevni dom Jeldri. Velika dela, velika nadahnuća: programer koji je radio sa vezačem i istoričarem (a kakva li su samo paklena trijada morali biti!) vratio se stazama evolucije i napravio model DNK ranih ljudi. Majstori vezači dali su se na posao oko dekodiranja tako modelovane DNK, u nadi da će otkriti tajnu drevnih bogova. I razume se, moram da pomenem fabuloga koji je napravio scenario prema kome Stara Zemlja nije uništena. To je navelo Senzima Vena, semantičara, da iznova rastumači značenje slikovne pesme Fravašija, što je za uzvrat nadahnulo jednog holistu da predloži drugačiji model za odvijanje Seoba. Fantasta koji je proučavao novi model povukao se u svoje prebivalište i stvorio hologram onoga što je nazvao 'Galaksija kakva je mogla biti'. Konačno je jedan pilot proučio taj hologram i uputio se u blizinu unutrašnjeg ruba Orionovog Kraka, gde je očekivao da će naći Staru Zemlju. Sve uzalud, razume se. Ali bio je to valjan pokušaj, premda u izvesnoj meri smešan i bizaran.
     Isto tako bizarno, na svoj način, bilo je sećanje - otkrovenje - majstora Tomasa Rejna, pamtioca. Zbog toga što je to otkrovenje zapodenulo gorku raspravu među eshatolozima i pokazalo se važnim u krizi koja je usledila nakon mog povratka u Grad, ovde beležim njegove slavne reči kako ih je svojim sećanjem doveo uz tamnu spiralu rasne memorije iz svoje daleke prošlosti.
     Ime mi je Kelkemeš, a moje ruke mlade su i smeđe kao kafa. Nosim kožu vuka koga sam ubio kada sam postao muškarac. Koža je vlažna. Stojim na visokoj planinskoj padini. Padala je kiša, i u zelenoj dolini ispod mene podiže se magla, a duga iznad. Tišina je sasvim stvarna. A onda se na nebu, na rubu duge, pojavljuje rupa. Pojavljuje se rupa u nebu i crna je kao oko moga oca. Iz rupe dopire srebrna svetlost, a potom bela svetlost; uskoro su čitava nebesa lopta svetlosti. Svetlost pada na mene kao pljusak. Kad otvorim usta da vrisnem, svetlost mi teče niz grlo. Kičma mi podrhtava. Svetlost mi se sliva niz kičmu sve do slabina. Moje slabine gore; moje slabine su u plamenu; moje slabine se pune plamtećim kišnim kapima svetlosti. To je bog Šameš unutar mene i on plamenom useca svoju sliku u moju put. Šameš je sunce; Šameš je svetlost sveta; Šameš govori, a njegov glas je moj sopstveni: "Ti si sećanje Čovekovo i tajna besmrtnosti počiva unutar tebe. Živećeš dok zvezde ne popadaju sa neba i dok poslednji čovek ne umre. To je moj blagoslov i moja kletva". A zatim svetlost nestaje. Duga bledi sa neba; nebo je plava ljuska jajeta bez rupa.
     Trčim niz planinsku padinu do koliba mog oca, Urmeša, šamana. Kada mu kažem da sam ispunjen božanskom svetlošću, on čupa svoje sede kose i gleda me u gnevu i zavisti. Govori mi da me je ugrizao demon; bogovi ne dotiču ljude svojom svetlošću. Priprema usijani vršak koplja da istera demona iz mojih slabina. Moja braća su pozvana da me drže. Ali ja sam pun plamena i svetlosti i ja se podižem i ubijam svoju braću i Urmeša, koji mi više nije otac. Bog Šameš je moj otac. Uzimam svoj okrvavljeni nož, umotavam se u vučje kože i silazim u doline da živim među ljudima sveta.
     Tvrdilo se da su sećanja velikog pamtioca lažna. Možda. Ili je možda zaista ponovo proživeo živote - i smrti - svojih predaka. Ja lično verujem da je iznova stvorio primalni mit o Jeldrama i kodirao ga kao sećanja. Ali ko to može stvarno znati? Tokom tih haotičnih, uzburkanih dana, ko zna koji su među nama bili pravi tragači, a koji su se samo zavaravali?
     Ubrzo potom, na dan kašastog pastnika, snega kakav obično pada tokom sredozimnog proleća, Vremečuvar me pozva u svoju Kulu. Iako je priroda života promena, ima nekih stvari u mom životu koje se izgleda nikada nisu menjale Taj bezvremeni, nepromenljivi čovek ponudi mi da sednem u poznatu stolicu podno staklenih prozora. Crni i crveni uklopljeni kvadrati od jedovine i lomnikovog drveta bili su tvrdi kao što su uvek bili. Časovnici su kucali; soba je bila puna pulsirajućeg, šištavog i ritmičnog kucanja satova. Jedan od njih - bio je to sat u kućištu od stakla čiji su vidljivi delovi bili rezbareni u jedovini - odzvonio je. Vremečuvar, koji je koračao napred-nazad pred zakrivljenim prozorima, uputi mi mrgodan pogled, kao da hoće da kaže da je sat odzvonio meni.
     "Dakle, Malori, danas izgledaš izuzetno oprezno."
     Obišao je moju stolicu, tako da je stajao zagledan u moj profil. Udahnuo sam miris kafe u njegovom dahu. Kada sam podigao glavu da pobliže pogledam paukovu mrežu linija u uglovima njegovih očiju, on reče: "Ne, ne okreći lice prema meni. Ostani u ranijem položaju - moram da ti postavim neka pitanja."
     "A i ja ću postaviti neka pitanja tebi", odvratih mu. "Ima li ičega zbog čega treba biti oprezan?"
     "Ha, mladi pilot bi da ispituje mene?"
     "Nisam više mlad, Vremečuvaru."
     "Nedavno, pre manje od četiri godine, sedeo si u toj stolici i hvalisao se da ćeš prodreti u prostor Entiteta. A sada..."
     "Četiri godine... mogu biti dugo vreme."
     "Ne prekidaj me! A sada sediš tu gotovo isto toliko mlad i dvaput budalastiji. Zavere! Znam da neki piloti kuju zavere protiv mene. Tvoja majka - kažu mi da je razgovarala sa ratnicima-bojovnicima. Nemoj ni pokušavati da poričeš. A želim da znam, moram da znam sledeće: jesi li sin svoje majke ili pilot svog Vremečuvara?" Lupnuo je noktima o metalno kućište jednog sata. Začulo se 'ping' zvonkog hroma. "Reci mi, Malori, gde se nalazi tvoja spletkašica majka, tvoja prokleta, spletkuša majka?"
     "Ne znam", rekoh. "I ne koristi više tu reč, šta god mislio da je učinila."
     "Znam šta je tvoja majka učinila", zareža on. "I znam ko ti je otac."
     "Ja nemam oca."
     "Soli je tvoj otac."
     "Ne."
     "Ti si Solijev sin - trebalo je da to shvatim još davno, ha? Ko je mogao i pomisliti da ti je majka toliko drska da sleluje njegovu prokletu plazmu? I tako, znam šta je učinila tvoja majka, i prilično sam siguran da namerava da ubije Solija, možda i mene - tvoja prokleta majka!"
     Uhvatio sam zakrivljene oslonce za ruke, koji su bili svetlucavi i pohabani od šaka hiljada drugih oznojenih pilota pre mene. Borio sam se da ništa ne kažem, da zadržim ruke prikovane na stolici.
     "I tako, izdala me je, ali ti me ne bi izdao, zar ne, Malori?"
     "Znači, misliš da sam izdajnik?"
     "Jesam li rekao da si izdajnik? Ne, nisi ti izdajnik, nadam se, ali šta je sa tvojim prijateljima?"
     "Bardo mi je dao reč da neće..."
     "Bardo!" zagrme on. "Ta vreća blebetanja, taj neposlušni mazgov! Čak i kada bih prešao preko njegovog bludnog ponašanja, njegove kukavičke reči već su zarazile tvoje prijatelje. Mislio sam na mlađe pilote: Džonatana Eda, Ričardesa i Deloru vi Tot. I na starije pilote, Nejta i Nonu, i na Harša, i još stotine drugih. Govori se o napuštanju Grada zauvek. Otpadništvo! Govore o otpadništvu, o uništenju Reda!"
     "Govori se o promenama", složih se ja.
     "Prevelika promena je smrt." Kročio je do prozora. Prislonio je čelo na smrznuto staklo, zatim je uzdahnuo. "Misliš li da sam gluv na ono što se govori? Znači, Red stagnira već hiljadu godina; znači, profesije i profesionalci okoštali su u svojim putevima razmišljanja; znači, potrebni su nam novi snovi, novi problemi, novi putevi. Jesu li? Šta ti misliš?"
     Mislio sam ono što su mnogi u mom Redu mislili: da se piloti, u zavisti ili suparništvu, prečesto okreću protiv svojih drugova pilota, da se jedna profesija suprotstavlja drugoj, a da su se unutar pojedinačnih profesija različite škole borile među sobom ne bi li svima ostalima nametnule svoje viđenje uloge Reda. Prvobitna, ujedinjujuća vizija čovečanstva koje cveta svemirom i otkriva svoje mesto i smisao u univerzumu rastočila se u stotinu različitih filozofija, mišljenja i shvatanja. "Ali nije li to onda sudbina svih religija i redova? Na kraju, podele i smrt?"
     "Misliš, podele i rat. Ukoliko dopustim svojim pilotima da idu odvojenim putevima, na kraju će doći do rata - velikog, prljavog, krvavog rata."
     Nasmešio sam se, jer sam mislio da Vremečuvar preterano dramatizuje stvari. Naveo sam istoričara koji je rekao: "Ratovanje je mrtva veština, mrtva kao Stara Zemlja. Postoje ograničenja, zar ne? Lekcije istorije? Ne verujem da iko u našem Redu može poželeti da nanovo izmisli rat."
     "A šta je sa ratom između Velike Cihele i Mio Luca?"
     "Bio je to okršaj", odgovorih. "Ne pravi rat."
     "Ne pravi rat! Ha, šta ti znaš o ratu! Tihisti su bacili fuzionu bombu na deterministe. Koliko ih je izginulo? Trideset miliona?"
     Zavrteo sam glavom, pokušavajući da se setim svojih lekcija istorije. "Ne znam", rekao sam konačno. "Trideset nečega." A onda su, nekoliko trenutaka kasnije, sećanja došla. "Trideset miliona četiri stotine pedeset hiljada - približno."
     "I to nazivaš 'okršajem'? Dobro, zovi ga kako ti drago, ali koji je razlog prema tvom mišljenju što se taj okršaj nije pretvorio u 'pravi rat'? Ograničenja, vraga! Šta misliš, šta drži Civilizovane svetove u miru? Razlog je što su ratovi uništavajuće skupi - to je najvažniji razlog. Iako su Velika Cihela i Mio Luc povezane jednim jedinim putem, nesposobnim pilotima tihistima sa njihovim prljavima fuzionim bombama - onoj šačici koji su preživeli mnogostrukost - trebalo je trideset godina da stignu do Mio Luca. Naši najnespretniji putnici obavili bi to putovanje za trideset dana."
     "Vreme je promenljivo", rekoh ja, rugajući se jednoj od njegovih slavnih izreka. Ali osmeh mi je nestao kada sam shvatio na šta cilja. Ukoliko bi putovanje kroz mnogostrukost postalo lako, rat bi takođe postao lak? A ko bi mogao da putuje toliko lako i elegantno kao piloti našega Reda? Šta bi moglo biti razornije između različitih struja unutar našeg Reda? "Ali čak i kada bi rat bio lak", usprotivio sam se, "bio bi previše užasan i mislim da niko ne bi pošao u rat protiv nekog drugog. Osim toga, okršaj ili rat, ljudi Velike Cihele i Mio Luca bili su ludi. Većina ljudi i planeta voli mir."
     Neočekivano, prišao je i stao iznad moje stolice. Namrgodio se i rekao: "Malori, Malori, tukli su te, sekli, vodili ljubav s tobom, mrzeli te, voleli i podučavali istini, pa ipak si i dalje naivan." Zabacio je sedu kosu sa čela i uzdahnuo. "Naivan, kažem! Koja je suština istorije? Želja za mirom? Ha! Rat je cena našeg pohoda za moći; rat je čovekovo proklestvo već dvadeset hiljada godina. U prirodi je stvari da niko ne može da odabere mir, ali svako može da natera sve ostale da se suoče sa ratom. Zbog čega misliš da je Zemlja uništena? Da ti ispričam parabolu o istoriji Zemlje?"
     Promeškoljio sam se u stolici, pokušavši da se što ugodnije smestim. Budući da nisam imao drugog izbora nego da poslušam njegovu parabolu, rekao sam: "Pričaj mi."
     Nasmešio se i pročistio grlo. "Nekad davno", počeo je, "svi ljudi živeli su u plemenima, vazduh je bio čist, bilo je hrane za sve, a mir je bio zakon Zemlje. Ali onda su se pripadnici jednog plemena, zbog toga što su više voleli sebe od majčinske planete, oglušili o taj zakon. I zbog toga su pomahnitali. Postali su previše veliki i moćni. Otkrili su da je lakše da kradu hleb od drugih nego da ga sami peku. Stvorili su carevinu, lagodan život. Slali su armije na zapad, protiv četiri najbliža plemena, od kojih je svako silno volelo mir. Ali mira nisu mogli imati. Prvo pleme sukobilo se kopljem na koplje, ali bilo ih je premalo i mahnito pleme poklalo ih je do poslednjeg čoveka. Žene su silovali i podelili im motike da robuju živote u tuđini sa svojom decom na žitnim poljima. Drugo pleme, videvši šta se desilo prvom plemenu, odbacilo je, za trenutak, koplja i poljubilo stope kralja mahnitog plemena. Molili su za svoje živote. Ukoliko im kralj bude dozvolio da zadrže svoje žene i decu, biće dobri ratnici i radiće šta god im kralj naredi. Na taj način je drugo pleme bilo upijeno, a mahnito pleme postalo je još veće. Treće pleme, koje je volelo slobodu baš kao i svoje živote, pobeglo je na jug u pustinju, gde je život bio težak i gde jedva da je bilo dovoljno hrane i vode za sve. Četvrto pleme nije želelo ni da bude istrebljeno, ni upijeno, niti da beži. Strasno su voleli svoju zemlju. I tako je njihov kralj, koji je bio čovek vizionar, naredio svojim ratnicima da prave duža koplja od ratnika mahnitog plemena. Kada je došlo do bitke, brojnije mahnito pleme bilo je zaustavljeno dužim kopljima četvrtog plemena. I tako nijedno pleme nije moglo da prevagne. Onda je kralj vizionar, koji je počeo da uživa u ukusu rata, shvatio da će se u sledeću bitku mahnito pleme vratiti sa još dužim kopljima. 'Moramo imati više ratnika!' uskliknuo je kralj vizionar. Onda je okrenuo pogled dalje prema zapadu i njegove armije porobile su zapadna plemena i počele da prave sve duža koplja. I tako je četvrto pleme postalo mahnito kao i mahnito pleme. Na taj način se, kao bolest, navika ratovanja proširila do najdaljih plemena Zemlje. Plemena su prerasla u carevine koje su uništavale okolne carevine i vajkale se da ne mogu da vode rat protiv nadaljih plemena, jer su rastojanja bila prevelika za armije. Najzad je jedan kralj, najmudriji od svih, pričvrstio za drške kopalja rakete, a fuzione bombe za njihove vrhove. Kada su svi kraljevi svih carevina na Zemlji učinili isto, mudri kralj je shvatio da je rat besmislen i nemoguć. Ako bi ijedna carevina bacila svoja koplja na drugu, rekao je, samo bi izazvala sopstveno uništenje, jer pred kišom kopalja sa fuzionim bombama na vrhu čak su i najfiniji i najskupoceniji štitovi bili beskorisni. I tako je na Zemlji vladao mir... sve dok dvorska budala nije podsetila mudrog kralja da je zaboravio jednu stvar."
     Tu je zastao usred svog vatrenog govora da bi obrisao znoj sa čela. Gledao me je pun očekivanja da vidim hoću li ga pitati šta je to mudri kralj zaboravio. Iako nisam želeo da čujem reči alegorijske budale, pitao sam: "A šta je to mudri kralj zaboravio?"
     Vremečuvar se isceri i odvrati: "Zaboravio je da su i on i svi ljudi njegove carevine i ostalih carevina sveta mahniti."
     Zadržao sam dah i upitao: "I onda?"
     "Znaš ti kraj parabole", reče on. "Znaš ti."
     Neko vreme bio sam zamišljen, kao što je bio red. Izuzev kucanja i škljocanja satova i našeg isprekidanog disanja, soba je bila tiha. Napolju je sneg padao u naletima. Bilo je hladno, ali on se znojio. Kapljice znoja kotrljale su mu se niz ravne obraze, niz oštru liniju njegove brade. Nisam mogao da se ne nasmešim i kažem: "Vremečuvaru, izgleda da si ti zaboravio jednu stvar?"
     "Ha?"
     "Treće pleme, ono koje je pobeglo u pustinju gde je život težak - šta je bilo sa njim?"
     Onda se nasmejao, dubokim, bogatim smehom punim ironije i tuge. Sedeo sam u stolici i stezao svoje podlaktice. Bila je to jedna od retkih prilika da sam ga čuo kako se smeje.
     "Mi smo to treće pleme", reče on. "A duboki svemir je pustinja. Svi narodi Civilizovanih svetova pobegli su od rata; svi smo mi hibakuša. A u galaksiji vlada mir, lomni, relativni mir, ali uvek ima novih plemena koja čekaju da ih obuzme mahnitost. Zbog čega misliš da moramo da tiranišemo otpadnike? Zbog toga što ne smemo dozvoliti tim plemenima da porastu. Naš Red i Red pesnika-bojovnika - održavamo mir već tri hiljade godina."
     "Pesnici-bojovnici!" uskliknuo sam. "Oni su ubice."
     "Tačno tako. Malo je onih koji to znaju, ali pesnici-bojovnici su osnovani upravo da bi istrebljivali mahnita plemena i mahnite kraljeve. Njihova alatka je bio teror, i oni su je dobro koristili. Nijedan kralj nije mogao da razmišlja o ratovanju protiv svog suseda bez straha da će ga pesnik-bojovnik usmrtiti."
     "Govoriš u prošlom vremenu, Vremečuvaru."
     "Tako je. A to je zbog toga što pesnici-bojovnici propadaju tokom poslednjih hiljadu godina. Sada nisu toliko obuzeti očuvanjem mira. U procesu odgajanja svojih ubica - a bila su im potrebna stoleća - razvili su religiju da im pomogne u suočavanju sa njihovim neizbežnim pogibijama. A često su to bile samoubilačke smrti, zbot toga što je kraljeve, lude ili ne, teško ubiti, ha? Ta religija postala je njihov razlog postojanja. A sada traže sledbenike, a ne mir."
     Ponovo je, kao ajkula, napravio krug oko moje stolice, počevši da pridikuje. Samo naš Red, govorio je, može da očuva mir. Ali ako se naš Red razdvoji u dva, neće biti reda (ovo su moje reči, ne Vremečuvarove. On je prezirao igre rečima kao i one koji ih koriste). Najzad će naše najdragocenije znanje biti rasuto kao biserje pod nogama harijana.
     Dugo sam razmišljao o njegovim rečima. Zbog toga što se nisam slagao sa njegovim osnovnim elitizmom, kao i zbog toga što sam naslutio protivurečnost u njegovim verovanjima, rekao sam: "Ali ne možemo zauvek zadržati svoje tajne. Informacije su kao virusi. Šire se."
     "Virusi se mogu zadržati u karantinu", zareža on. A onda, zlokobnije dodade: "Virusi se mogu i istrebiti."
     "Ali svrha Reda je da otkriva znanje", usprotivih se.
     Glas mu je postao dubok i gadan kao vučje režanje. "Nad znanjem treba bdeti i mudro ga koristiti, ha? A ne proćerdati ga kao budalasti pilot koji baca diskove Grada na dlan kurve."
     Leđa su me bolela i bio sam umoran, te ponovo počeh da se pokrećem u stolici. Uhvatio me je kako se okrećem prema njemu i zalajao: "Ne mrdaj sada! Ostani u ispravnom položaju."
     Odjednom više nisam želeo da ostanem u upsravnom položaju. Bio sam umoran od toga što on sve vreme bulji u mene, dok ja njega nisam mogao da pogledam. Ustao sam, okrenuo glavu i zatekao ga nespremnog. Izraz na njegovom licu me je iznenadio. Oči su mu bile širom otvorene, a usne okrenute u stidljivi osmeh, kao u dečačića koji po prvi put gleda vatropade. Gledao je unutar sebe, prisećao se, možda je čak bio zašao u trans pamtioca. Najpre nisam znao otkud to znam. Oči su mu bile tamni bazeni, slepi kao kod nekog skrajera. Razgledao je mnoga mesta odjednom, istraživao buduće mogućnosti i sanjao lične snove. To je trajalo samo jedan trenutak, taj pogled prihvatanja, tužne nevinosti i čuđenja. A onda, kao para daha u zimskom danu, nestalo ga je, a zamenile su ga oštre vertikalne linije prkosa i drevne tuge. Oči su mu blistale mračnom svetlošću, a usne mu se preokrenuše kada je zagrmeo: "Sedi! Suzdrži se i sedi, proklet bio!"
     Nisam seo. Odgurnuo sam stolicu stopalom i odvratio: "Umorio sam se od sedenja."
     Piljio sam u njega. Nisam mogao da zamislim kakva ga je prilika navela da misli počnu da mu vrludaju. A onda sam shvatio - i to je bilo jedno od bolnijih shvatanja u mom životu - video sam u trenutku da to nije bilo obično vrludanje misli. On je bio razdeljen čovek, tragač mučen večnim unutarnjim ratom između sopstvenih snova i gorkog iskustva - to sam oduvek znao. Ali iznenada sam shvatio još nešto. Osetio sam pojedinosti oko njega: zatezanje malih mišića iznad očiju; arhaične govorne navike; njegove oštre poglede na svet; njegov kiselkasti vonj; i hiljade drugih stvari. Na neki način sam procesovao tu bogatu struju informacija. Bio sam siguran da ga čitam. Dok većina takvih ljudi (Soli, moj mrgodni otac je jedan od njih) provodi većinu svojih trenutaka klizajući između svetlosti i tame poput prestravljenog deteta koga dvojica njegovih drugova bacaju napred-nazad preko ledenog prstena, Vremečuvar je živeo unutar protivurečnih stvarnosti istovremeno. Bio je zaista čovek koji je živeo na vrhu smrznute, unutrašnje planine, iznad ostalih ljudi. Za njega dobro i zlo nisu postojali. Ili tačnije, postojali su ne kao suprotnosti, već kao različiti ukusi stvarnosti, poput meda i crne, otrovne kafe, koje treba oboje okusiti, progutati i, ako je moguće, svariti. Rečeno terminologijom Entiteta, bio je višestruki čovek, delom heroj, delom nitkov, jeretik, tihista, determinista, ateista i verski zanesenjak - sve te stvari odjednom i još mnoštvo drugih. U licu koje je pokazivao Redu i ambasadorima Civilizovanih svetova bilo je to samotno, ozbiljno lice pravednog tiranina, bilo je to lice koje je lično odabrao da nosi. Još više, izabrao je da bude ta osoba. Bilo je bolno shvatiti da ima toliku moć izbora. Uvek sam o njemu razmišljao kao o čoveku koji je u potpunosti podeljen između stvarnosti umiranja i smrti. Sada sam video da nije tako. Poput svih velikih ljudi, imao je viziju. Bila je ono zbog čega je živeo. Ta vizija, sićušni deo koji sam nazreo, bila je stvar koja me je prestravila
     "Dakle, mladi Malori, u šta to gledaš; šta vidiš?"
     "Šta bi trebalo da vidim? Jesam li ketik, da mogu da čitam tvoje programe kao pesme u tvojoj knjizi?"
     "Ja lično pitao sam se šta si ti, šta bi mogao da postaneš."
     Protrljao sam nos sa strane, a onda sam rekao: "Vidim čoveka naizgled rastrzanog protivurečnostima. Ali u samoj osnovi postoji jedinstvo, zar ne? Nikada ne bi dozvolio inostrancima da vide ni najprostiju od naših tajni, a bio si i ostao sumnjičav u pogledu tajni Jeldri. Vidim..."
     "Ni jedan jedini čovek nikada mi do sada nije tako govorio. Ni jedan jedini čovek!"
     "Vidim tu tvoju strast da zaštitiš, a istovremeno si..."
     "Mir sada! Ne mogu dozvoliti da me moji piloti - ili ma ko drugi - čitaju, zar ne? Vidiš prokleto previše."
     "Vidim ono što vidim."
     "Opasno je videti previše", primeti on. "Skrajeri to znaju. Kako beše ona njihova mala uzrečica? 'Oči koje je nekada zaslepljivala svetlost sada su zaista slepe?'"
     Njegove oči bile su usplamteli kamenovi dok je to govorio, a onda je pognuo glavu i protrljao svoje snežne slepoočnice. Uvek sam pretpostavljao da je prema meni razvio neku vrstu ljubavi dede prema unuku, ali sada sam video da zahtevi njegove lične vizije uvek potiskuju i potapaju njegovu dobrotu. Kada je njegovim ciljevima odgovaralo da me spase moje sopstvene naglosti, dao mi je knjigu pesama i spasao mi život. Ukoliko bi moja smrt poslužila njegovim snovima ili planovima - pa, kao što je rekao, virusi se daju istrebiti.
     "Zašto si me pozvao?" upitah ga.
     "Zbog čega moraš da me propituješ, proklet bio!" Stegao je pesnice i mišići na vratu mu se zategoše. Bilo je to kao da očvršćava pred tegobnom odlukom, koju nije želeo da donese. Pomislio sam da će, pošto ima toliko malo milosti prema sebi, na kraju odabrati najbolniju mogućnost. Mora da se plašio da bi ga samilost prema drugima mogla oslabiti i nagristi čeličnu oprugu njegovog bića kao što rđa polako proždire unutrašnjost časovnika.
     "Zbog čega sam ovde?" ponovio sam.
     Otkoračao je do prozora i zagrebao staklo noktima kao da je medved koji kopa po sloju leda. Nokti su se vukli i škripali, ostavljajući oštre, čiste pruge koje su presecale belo inje. Na trenutak je bio tih, a onda je dah odjednom pokuljao iz njega.
     "Bila je to najveća katastrofa", rekao je, "kada bi neko od mojih pilota rešio hipotezu kontinuuma samo da bi se tajna proširila kao virus. Trenutni pad sa jedne zvezde na drugu - dakle, shvataš, samo moji piloti smeju posedovati to znanje."
     "Hipoteza se možda ne može dokazati", odvratih mirno.
     "Bilo bi dobro kada bi bilo tako."
     "U svakom slučaju, ja je nisam dokazao. Tiho i Dov Danladi, isto tako i Soli - čitavog života su se upinjali da dokažu Veliku Teoremu. Ko sam onda ja da je dokažem?"
     "Ha, promenio si se!" naruga se on. "Ko si ti? To bih i ja voleo da znam. Šta su ti prokleti bogovi učinili? Svi bismo voleli to da znamo, ha? Vraćaš se sa Agatange kao duh i iznenada, tako bar izgleda, naučio si se smernosti... i drugim stvarima."
     "Na šta misliš?"
     "Znaš ti, Malori, znaš. Pre deset dana tvoj Bardo uništio je deo Tihovog spomenika, zar ne? Reci mi, šta se desilo tog dana?"
     "Bardo se napio do besvesti i polomio jedan od kristala."
     "Moji iskušenici kažu mi da si zašao u sporo vreme - je li to istina?"
     "Kako to može biti istina? Kako je moguće ući u sporo vreme bez pomoći kompjutera?"
     Tresnuo je pesnicom o prozorski okvir i zarežao: "Zbog čega moraš da odgovaraš na pitanja drugim pitanjem, proklet bio! Reci mi, jesi li ušao u sporo vreme?"
     "Neki kažu da jesam", složio sam se. "Ali prava istina je da sam zaustavio vreme."
     "Zaustavio vreme? Ha, nisam ni pomislio da je to moguće! Ali ti si istinoljubiv čovek, zar ne? Ne bi ti lagao Lordu Časologu. Zašto, Malori, zašto si toliko obuzet tim svetim mišljenjem o istini?"
     "Ne znam."
     "Razmetanje! Postoje istine i istine. Istina je promenljiva kao i vreme."
     "Ne verujem u to."
     Protrljao je oči i pogledao me. "Moraš mi obećati jednu stvar, mladi Malori. Ukoliko ikada otkriješ dokaz Velike Teoreme, ne smeš obavestiti ni ketike, ni akašike, ni kantore, ni tvoje drugove pilote. Ne smeš reći nikome osim meni."
     Stajao sam nepomično dok sam velikom brzinom razmišljao. Ukoliko ikada budem rešio Hipotezu i potom se poverim Vremečuvaru, znanje bi nestalo poput svetlosti u crnoj rupi.
     "Zavetovao sam se da tragam za istinom", rekao sam napokon.
     "Zavetovao si se da tragaš za istinom, a ne da je seješ na sve strane i raspršavaš kao starac mokraću."
     "Pred tobom, u Dvorani pilota, pre četiri godine, dao sam zavet da ću tragati za mudrošću i istinom čak i ako to traganje može da dovede do pustošenja i smrti."
     "Pustošenja i smrti! Čije smrti, proklet bio! Zar je mudrost dopustiti da istina razori Red?"
     "Čitavog života sanjao sam o tome da dokažem Veliku Teoremu."
     "Snovi, šta su snovi? Zbog čega si tako prokleto tvrdoglav? Zašto? zbog čega?" A onda je zaječao: "Čija smrt? Čija će to smrt biti?"
     "Čitavog života, i dan današnji, sanjam o Redu, o čitavom univerzumu u kome su mudrost i istina jedno."
     "Plemenite reči, naivne reči - kako sam samo umoran od reči!" U njegovom glasu osećala se gotovo nepodnošljiva napetost, u svakoj od njegovih čeličnih reči. "Ili mi se zakuni ili nemoj."
     "Ne mogu ti se zakleti."
     "Tako."
     Tu poslednju reč izgovorio je turobno, sa puno žaljenja, kao da ne može da podnese da mu usne obikuju tako jednostavnu skupinu glasova. Zvuk je visio u vazduhu poput tihog brujanja zvona. Neko vreme me je gledao. A u njegovim očima behu ljubav i mržnja i još jedna strast o kojoj sam razmišljao kao o želji, ili želji za usudom, njegovim usudom i možda univerzalnim usudom, za koji mora da je shvatio da predstavlja najstrašniji i najsamotniji usud od svih. Onda se namrštio, odmahnuo rukom i okrenuo od mene, zagledan kroz prozor. Potom me je otpustio. Pre nego što sam napustio Kulu, kako sam mislio, poslednji put, i ja sam pogledo napolje, dole na iskušenike koji su se klizali po okolini, nesvesni suda koji je upravo izrečen nad njihovim snegom posutim glavama.









20. PRSTENOVI KVALARA
     Kada bih ikada mirna nebesa nad sobom raširio i vinuo se na sopstvenim krilima u svoja nebesa; kada bih radosno zaplivao u dubokim svetlosnim razdaljinama i kada bi ptica mudrosti došla - ali ptica mudrosti ovako govori: "Čuvaj se, ne postoji gore, niti dole! Okreni se, uzmakni, vrati, ti koji si svetlost! Pevaj! Ne govori više! Nisu li sve reči teške i stvorene smrti radi? Nisu li sve reči laž za one koji svetlost jesu? Pevaj! Ne govori više!" Oh, kako da ne žudim za večnošću i za venčanim prstenom prstenova, prstenom ponavljanja?
     Nikada do sada ne nađoh ženu od koje bih želeo decu, osim žene ove koju volim: jer tebe volim, večnosti.
     Jer tebe volim, o večnosti!

     Sedma meditacija smrti pesnika-bojovnika

     Istoričari veruju da su pred kraj drugog stoleća Seoba pesnici-bojovnici usavršili veštinu korišćenja biokompjuterskih sklopova da bi zamenilil delove mozga. Ali za razliku od Agatangijanaca, pesnici-bojovnici primenili su svoju veštinu u druge svrhe. Slel-mimikrija, taj neizrecivi zločin pri kojem vispreno izrađeni programi pesnika upravljaju mozgom žrtve, samo je jedna od primena. Poznato je takođe da pesnici uništavaju delove sopstvenih mozgova. To čine da bi sebi dali moć nad osećanjem vremena, tako da bi mogli usporiti vreme bez pomoći spoljnjeg kompjutera. I iz drugih razloga. Govori se i da menjaju najtemeljitije programe sopstvenih mozgova ne bi li izbrisali svoj strah od smrti. Zaista, ketici veruju da su oni u potpunosti lišeni osećanja straha. U tom pogledu, pesnici su neprirodna bića, jer strah je za čoveka isto toliko prirodan kao i disanje. Živeti, osetiti zvezdanu svetlost u svojim očima i radost dubokih svetlosnih razdaljina biti - to je sve što znamo. Ne biti - nezamislivo je i prema tome zastrašujuće. Ptice koje šire svoja krila na suncu, srebrne ribice sa dna koje klize kroz svoj svet tame, čak i svesni kompjuteri, u svom ekstatičnom unutarnjem pucketanju elektriciteta i munjevitim protocima informacija - sva živa bića, u nekom najsićušnijem deliću svojih bića, moraju osetiti strah pred konačnom misterijom.
     Kada sam počeo da ispitujem različite gradske pesnike-bojovnike, da ih ispitujem po barovima, svratištima, ledenim prstenovima i kafeima u koje su često zalazili, Bardo me je naizmenično optuživao da sam ostao bez straha i da želim da patim zbog ove misterije. "Jesi li lud?" rekao mi je nekoliko dana nakon mog susreta sa Vremečuvarom. "Oh, jesi lud - uvek sam znao da jesi. Ti pesnici ubijaju zato što vole smrt, zar ne znaš?"
     "Istina je", složio sam se. "Oni obožavaju smrt. Ali želim da pronađem svoju majku - brine me način na koji je nestala."
     Bio sam veoma zabrinut zbog njenog spletkarenja sa pesnicima-bojovnicima. Planirao sam da pronađem pesnika-bojovnika sa kojim se družila proteklih dana. Ali zog toga što sam bio novjalija u traganju za ljudskim bićima, on je umesto toga pronašao mene.
     Pokraj Vrtova Hijacinta, duž Toka, tamo gde ovaj ponire južno prema Starom Gradu, nalazi se skupina od dvanaest zgrada napravljenih u potpunosti od egzotičnih vrsta drveća. Neke od građevina predstavljaju zdanja puna šupljina po kojima su smešteni artefakti i relilkvije istoričara; neke su malo manje. Njihove elegantne odaje od uglačanog ružinog drveta prepuštene su isključivo prikazivanju umetnosti, tuđinske i ljudske, drevne i moderne. Iako je svih dvanaest zgrada povezano sa Muzejom umetnosti, baš te manje građevine sadrže freske i slikovne pesme Fravašija, ledene skulpture sa Uradeta i druga blaga. Najmanja zgrada, klasična četvorougaona dvorana sa stubovima od lomnikovog drveta na pročelju, naziva se Kućom Sećanja. Njena četiri odeljka ispunjena su mnoštvom prostorija, ali najpoznatija je Galerija Hibakuša. Tamo počivaju neke od najstarijih fresaka, koje prikazuju neverovatne prizore haosa i rata. Tamo se slikovne pesme obrazuju, kovitlaju i stapaju, prikazujući epske bitke Stoleća Holokausta. Došao sam da vidim slavnu fresku 'Uspon čovečanstva', koja se pružala duž stotinu stopa severnog zida. Kad god sam bio zabrinut ili umoran i pun hladnoće od klizanja ulicama Grada, voleo sam da sedim na nekoj od klupa Galerije, da udišem mirise toplog drveta i cveća; voleo sam da posmatram freske kako se kreću, njihove lepe boje. Bila je to jedna od mojih omiljenih zabava.
     Bilo je kasno popodne, i nisam bio sam. Pokraj mene, u blizini središta duge prostorije, bio je par fabulista, bez sumnje u potrazi za nadahnućem za sopstveno delo. A na rubu tepiha iza moje klupe, u blizini fontane mehurova, nalazila se skupina Prijatelja Božjih sa Simuma. Svi su bili vrlo visoki i mršavi i osećali su se na beli luk, kozji koren i druge egzotične začine. Imali su naviku da tresu srebrnim lancima koji su im vezivali dugu, crnu kosu. Ta navika me je nervirala, kao i njihovo šuškanje. Dok su šaputali, šuškali su, zubni glasovi su im izletali na usta u žurstrim, poluprigušenim naletima. Jedna od njih reče: "Vidiš? Eto dokaza da su Seobe počele za vreme Stoleća Holokausta, a ne posle njega. Baš kao što se misli." Pogledao sam mehurastu plavu, zelenu i belu boju slike. Gledao sam srebrne rakete kako se dižu iz okeana Stare Zemlje, ali da li su rakete bile brodovi lansirani prema zvezdama ili projektili natovareni fuzionim oružjem, bilo je teško reći. A onda se jedna raketa podelila u dve, dve u četiri i tako dalje, i iznenada su to bile blistave zvezde u maglini Ete Karine, a četiri broda pretvorila su se u četiri hiljade traka svetlosti. Svetlost se prostirala napolje u velikim, blistavim loptama. U jednom blesku ispunila je maglinu prozračnim belilom. Na trenutak je čitav središnji deo slike bio beo, a zatim se nasumce pojaviše mrlje sivila da upravljaju blistavilom. Belina je potamnela do nebesko plavog kada su mrlje počele da uzimaju određeni oblik, i hiljadu crnih, pečurkastih oblaka poče da se diže iz atmosfere Stare Zemlje. Nisam nimalo bio siguran da je slika predstavljala 'dokaz' za kojim su tragali Prijatelji Božji. Činilo mi se verovatnijim da je za Fravašija koji je napravio fresku Seoba bila holokaust.
     Nakon izvesnog vremena postao sam svestan neosetne promene u prigušenim zvucima i mirisima u prostoriji. Zadah kozjeg korena i belog luka se povukao; uznemireni glasovi i žustro šuškanje tkanine zamenili su došaptavanje. A onda je sve utihnulo i ja sam osetio iznenadni miris kana-ulja. Ratnici-bojovnici, znao sam, bili su poznati po svom korišćenju mirisa od isparljivog kana-ulja. Okrenuo sam glavu i tamo je stajao čovek veoma razvijenih grudi i srednje visine, koga očigledno nije zanimalo gledanje slikarije. Posmatrao je mene. Proučavao mi je lice kao majstor igrač šahovsku tablu, sa jakom, gotovo fanatičnom koncentracijom. Smesta sam znao da je pesnik-bojovnik; svi pesnici-bojovnici otesani su iz istih ćelija. Imao je talasastu crnu kosu, bakarnu kožu i izvijen vrat, tipičan za njegovu vrstu. Bio je izuzetno lep, kao što je to često slučaj sa vrhunski rasplođavanim rasama. Kako su pravilno izgledale proporcije njegovog prefinjenog nosa i širokih jabučica, kako uravnotežena njegova izvajana vilica, kakva divna, zastrašujuća simetrija! Ali jedinstvene oči pesnika bile su obdarene najupečatljivijom lepotom: njegove oči bile su tamne boje indiga, gotovo ljubičaste; oči su mu bile žive, bistre, duševne, prepune prisustva duha - u potpunosti lišene straha. Iako je izgledao mladoliko, mislim da je morao biti star, jer samo čovek koji je mnogo puta vraćan u mladost može da ima takve oči. Ali ne, setih se, pesnici-bojovnici ne vraćaju sebe u mladost. Obožavajući smrt kako to oni već rade, smatraju da je najveći greh - zapravo jedini greh - produžiti život nakon 'trenutka mogućeg'. Pesnik-bojovnik je znači bio mlad koliko i ja.
     Sišao je do ruba tepiha sve dok nije stajao gotovo povrh mene. Pokreti su mu bili skladni, žustri, precizni. "Ime mi je Davud", reče on, a glas mu je tekao kao rastopljeno srebro. "A ti si Malori Ringes, zar ne? Čuo sam najčudnije stvari o tebi."
     Osim titrave, drhtave slike i ostalih fresaka na daljem zidu, prostorija je bila prazna. Niko ne veruje pesniku-bojovniku, pomislio sam. Pogledao sam crni, hermelinski ogrtač i upadljivu kamelaiku duginih boja pod njim. Odeća mu je bila bogata i divna, iako je bilo poznato da pesnici ne mare za bogatstva i vrlo malo za lepotu. Obratio sam pažnju na njegove ruke, u potrazi za prstenovima. Svi pesnici-bojovnici nose dva prstena, po jedan na malom prstu obe ruke. Prstenovi se prave od različitih metala i mogu biti raznih boja, zelene ili žute, indigo ili plave. Ima sedam boja, i kao što su poređane u spektralnom nizu, svaka označava stepen dostignuća pesnika-bojovnika. Ljubičasti prsten znači da je sedmi i najniži krug; crveni prsten se dodeljuje onim retkim pojedincima koji dostignu prvi krug. Prsten na levoj ruci je prsten pesnika, dok je na desnoj ruci prsten ratnika. Govori se da niko do sada nije bio dovoljno veliki pesnik i ratnik da ponese dva crvena prstena. Na malom prstu njegove leve ruke bio je zeleni prsten. Bio je, znači, četvrti krug pesnika; njegova pesnička veština nije bila izuzetna. Ali na drugom prstu nosio je, izrezan od jednog od veštačkih materijala sa Kvalara, crveni prsten. Prsten kao da je plamteo da bi se usaglasio sa crvenilom slike, i on reče: "Tražio si me, tako mi kažu."
     "Poznaješ li moju majku? Jesi li ti pesnik koji... poznaješ li moju majku?"
     "Dobro znam tvoju majku."
     "Gde je?"
     Prečuo je moje pitanje i uglađeno napravio naklon glavom. "Poželeo bih da te sretnem u svakom slučaju, da upoznam sina takve majke. Prikupljao sam priče o tebi. Jednog dana, ako poživim, napisaću pesmu. Čuo sam da si zaustavio vreme pre petnaest dana i spasao svog prijatelja smrti."
     "Ne bi trebalo da slušaš ogovaranja."
     "Ni ti nije trebalo da spasavaš svog prijatelja pred njegovim trenutkom. I koliko mi je poznato, nije posredi ogovaranje. A znam i za Agatangu. Mi pesnici smo upoznati sa..."
     "Da", upadoh mu u reč, "majstori ste slel-mimikrije."
     "Koristiš taj klevetnički izraz."
     "Vi stvarate ljudska bića lišena slobodne volje."
     "Misliš li da znaš šta je to slobodna volja?" odvrati on uz smešak.
     "Vi ste ubice koje ubijaju radi zadovoljstva."
     "Misliš?"
     Bio sam zbunjen, pometen njegovim zubima i prijatnim osmehom, uljuljkan njegovim toplim, umirujućim ponašanjem. Upitao sam: "Pa, onda, da li ubijate?"
     "Često."
     "A vaše žrtve su ponekad nevine?"
     Nasmešio se ponovo, a oči mu se zaiskriše. "Nikada nisam video nevinu ženu ili čoveka, nisam, čak, video ni nevino dete - a ti, Malori Ringesu? Ti znaš da nema prave nevinosti. Ne, nemoj se buniti, jer vidim saznanje u brazdama na tvome čelu."
     Protrljao sam kožu iznad svojih očiju i optužio ga: "Vi pesnici - vi ste obožavaoci smrti, čini mi se."
     "Razume se. Ako hoćeš - pričaj mi o obožavanju. Ili da ja recitujem tebi? Dario Crvenprsten je jednom spevao pesmu o obožavanju. Da ti je izdeklamujem?"
     "Ne", gotovo se obrecnuh. "Mrzim poeziju."
     "Ako je to istina, onda si bogalj u duši. Ali ne čini mi se da mrziš poeziju."
     "Gde je moja majka?"
     "Čeka me."
     "Gde čeka?"
     Opet je prenebregao moje pitanje i pokazao ugao slike; unutrašnjost Orionove magline bila je osvetljena zvezdama gde su neki od prvih ljudskih iseljenika podigli svoje nove domove. "Zgodno", primeti on. A onda: "Hej, šta misliš, da li je lepota ove slike zaštićena?"
     "Ne znam na šta misliš."
     "Kada bi neko hteo da uništi ili ukrade sliku, šta bi se dogodilo?"
     "Zbog čega bi iko želeo da uništi sliku?" upitah ga. "A i kada bi je iko ukrao, roboti bi ga, čini mi se, zaustavili pre nego što napusti muzej."
     "A kada bi nekim slučajem i roboti bili uništeni, za kakav prekršaj bi taj zamišljeni lopov bio optužen? Krađu? Vandalizam? Ubistvo?"
     "Ne možeš ubiti robota." Slegnuo sam ramenima, već i zato što nisam znao na šta će ovaj sled misli da iziđe.
     "Drago mi je da shvataš, Malori - u stvari, ne možeš ubiti robota."
     Stegao sam pesnicu i rekao: "Ljudi nisu roboti."
     Ćutao je i smešio mi se.
     "Ti oblikuješ reči da bi poslužile tvojim ciljevima", nastavio sam.
     "Istina, pesnik sam, na kraju krajeva. A ti počinješ da gledaš očima bojovnika: ne možeš ubijati robote jer oni u stvari nisu živi. Ne mogu da se programiraju i nemaju pravu svest."
     Ustao sam i zatvorio svoju kamelaiku. "Ne bi trebalo da razgovaram sa tobom. Ne shvatam zbog čega vam Vremečuvar dozvoljava da se krećete našim ulicama."
     "Zato što je Nikadija slobodan grad, a pesnik-bojovnik mora da ima svoju slobodu."
     "Slobodu", ponovih i zavrteh glavom.
     "A postoji i drugi razlog. Tvoj Vremečuvar ima svoje robotske strahove baš kao i svi drugi. Gotovo svi."
     "Znači, pretite i Vremečuvaru?"
     "Nisam rekao baš tako."
     "Nagovestio si to."
     "Pesnika moraš slušati veoma pažljivo", upozori me on i dotače usne zelenim prstenom. "Govorimo srebrnim jezicima, a reči nam ponekad imaju višestruka značenja."
     "Ovde sam da bih gledao sliku, a ne da bih slušao."
     Nesmešio se, naklonio slici i rekao: "Ukoliko će te to zadovoljiti, ja ću slušati tebe. Pričaj mi o Solijevim odajama, a ja ću slušati. Postoji li spoljašnja soba koja se spaja sa unutrašnjim - da li je to istina? Kolike su prostorije? Koliko stepeništa vodi do njih?"
     Razgovarali smo neko vreme, ili tačnije, on mi je postavljao pitanja na koja ja nisam odgovarao. Želeo je da zna koje vrste hrane Soli najviše voli, u kom položaju spava i druge lične stvari. Pažljivo sam slušao njegove reči. Smesta sam shvatio da namerava da ubije Solija.
     Stajao sam vrlo mirno pre nego što sam rekao: "Odlazi. Neću ti pomoći da ubiješ bilo Solija, bilo koga drugog."
     Dodirnuo je crvenim bojovničkim prstenom svoje crvene usne. "Ima priča o tvom putu do Alaloija - govori se da znaš šta je to ubistvo."
     "Šta ti je moja mati ispričala?"
     "Da je Soli tvoj otac; da ga mrzi; da on mrzi tebe."
     Zurio sam u njega, a mišići su mi se zategli; pitao sam se, ako bi se moj osećaj za vreme rastegao, da li bih bio dovoljno brz da ga ubijem pre nego što on ubije mene. Piljio sam u njegov prsten. Nisam mislio da bih bio dovoljno brz.
     Čitao mi je sa lica i rekao: "Ne plaši se previše bliskog prilaženja smrti. Ne plaši se umiranja."
     "Sva živa stvorenja se plaše smrti."
     "Ne, u potpunosti grešiš", reče on i ponovo se nasmeši. "Jedina istinski živa bića su ona koja se ne plaše smrti."
     Stegao sam pesnice i rekao mu: "Nagoveštavaš, znači, da ljudska bića nisu u potpunosti živa. To je besmislica."
     "Ljudeska bića su ovce", odgovori on.
     "A šta su to ovce?"
     "Ovce su kao rundavci, samo gluplje. Na Staroj Zemlji, a i danas na mnogo planeta, drže ih u stadima radi vune i mesa."
     "Ljudska bića nisu ovce."
     "Misliš? Jesi li ikada čuo parabolu o ketiku i njegovoj ovci?"
     Gledao sam u sliku, u progresiju rasprskavajućih zvezda koja je predstavljala početak blistavog haosa Vilda. Čuo sam kako ljudi prolaze kraj galerije, ali se nijedan od njih nije odlučio da uđe. "Vremečuvar obožava parabole", rekoh, gotovo sam za sebe.
     Mora da je to shvatio kao znak ohrabrenja, jer je nastavio: "Bio jednom na Uradetu ketik koji je imao veliko stado ovaca. Ali ketik je bio vrlo zauzet pravljenjem metaprograma za koje se nadao da će moći da kontrolišu njegove sopstvene osnovne, telesnije programe. Usled toga, imao je premalo vremena da pazi na svoje stado. Često bi mu ovce zalutale u šumi ili upale u snežne nanose i još gore, bežale su jer su znale da ketik želi njihovu vunu i meso."
     Bacih pogled prema vratima, odmeravajući rastojanja svojim očima, dok je Davud nastavljao sa svojom parabolom. "Jednog dana ketik pronađe odgovor na svoj problem. Programirao je ovce da poveruju da su besmrtne. Ubedio ih je da ih nikakvo zlo neće zadesiti kada ih oderu; ovce su verovale da će to biti dobro za njih, čak i prijatno. Onda je napisao program da natera svoje ovce da veruju da je on dobar gospodar, koji toliko voli svoje stado da bi sve učinio za njega. Treće, kroz glupe mozgove ovaca pustio je program koji ih je uverio da, ukoliko bi im se nešto loše desilo, to sigurno neće biti odmah, u svakom slučaju ne tog dana. I tako su one mogle da nastave sa svojim mehaničkim mislima o ispaši, parenju i izležavanju na suncu. A poslednje - i to je bio ketikov najlukaviji program - ubedio je ovce da one uopšte nisu ovce; neke je ubedio da su vuci, neke da su ovčarski psi, druge da su ljudi, a neke da su izuzetno vispreni ketici.
     Nakon toga sve njegove brige sa ovcama su se okončale. Posvetio je svu svoju umešnost ponovnoj razradi svojih najdubljih programa. Ovce više nikada nisu bežale. Ćutke su čekale dan kada će ketik doći po njihovu vunu i meso. A ketik..."
     "A ketik", umešah se ja, "živeo je dugo i srećno. Mislim da mi se ne dopada tvoja parabola - ljudi nisu ovce."
     Palo mi je na pamet da se bunim previše vatreno, preglasno. Ploče od ružinog drveta nad slikom odjekivale su od mojih reči poricanja. Pokušao sam da shvatim verovanje pesnika-bojovnika da neko, da bi stvarno živeo, mora da 'živi kao da je već mrtav'. Bila je to čudnovata, nemilosrdna filozofija, ali opet, pesnici-bojovnici su čudni koliko i sistem koji ih je stvorio, i ne znaju za milost. Plode se za savršenstvo; govori se da su se njihovi vezači pozabavili muškim i ženskim genomima, u potpunosti izbacivši suvišnu i neprikladnu DNK. Na Kvalaru, svake godine se odgaji milion identičnih zigota i milion identičnih, savršenih beba ugleda svetlost dana. Ali one u stvari nisu tako savršene. Neke bivaju nasumice ubijene neposredno nakon što udahnu prvi dah. To treba da bude demonstracija da živimo u nasumičnom, nemilosrdnom univerzumu. Mnogi bivaju ubijeni zbog toga što ne mogu da nauče smrtonosne veštine bojovnika ili prefinjene reči pesnika. Kada napune dvanaest godina, pesnicima-bojovnicima daju noževe i grupišu ih po dvoje. Samo jedno iz svakog para preživljava tu surovu borbu, a zatim se parovi prave ponovo i ponovo, sve dok ne preostane možda desetina od prvobitnog miliona. Sličan postupak na poetskim nadmetanjima izdvaja najpoetskiju decu. Gubitnike, decu koja mucaju, koja ne mogu da izbace divne, mudre reči pred licem smrti, pozivaju da se sama ubiju. One koji su prevelike kukavice da bi izveli taj 'najplemenitiji' čin ostali muče do smrti. Mučenje, pričala mi je jednom Kolenija Mor, nije zamišljeno kao kazna. Ono treba da natera nesrećno dete da reprogramira svoj strah od smrti u poslednjem trenutku, da bi mu se omogućilo da konačno spase svoj kratkoveki život makar i u trenutku dok mu izmiče. Postoje i druge, gore probe koje pesnici-bojovnici moraju da pretrpe dok odrastaju. Tu su izmene tela i mozga, neprimetno modelovanje čovekove duše. Niko, čak ni eshatolozi, ne zna mnogo o tim probama. Ali dve stvari su izgleda sigurne: da je zamišljeno da svaki trenutak njegovog života pesnika-bojovnika vodi glatko prema smrti, i da od početnog miliona samo stotinak poživi da ponese prstenove Kvalara.
     Davud se nasmeši i prodorno zagleda u mene, kao da može da pročita moje najdublje programe. Bio je to čovek koji se prečesto smešio, ali moram priznati da je imao divan, prodoran osmeh. Na neki način, bio je najprodornija osoba koju sam ikada sreo. "Ketik koji je osnovao Red pesnika-bojovnika", reče on, "nije živeo dugo i srećno. Na kraju krajeva, šta je sreća? Taj ketik je, nakon mnogo teškog rada, najzad uspeo da dekodira program svoje smrti, ili bolje bi bilo da kažem, svoj program straha od smrti. Očistio ga je iz mozga, iz samih neurona. I gle - mnoge su pesme napisane o tome - ketik je otkrio da nas u stvari strah od smrti porobljava. Mogao bi reći da nas užas pred umiranjem sopstvene ličnosti šalje da se slepo teturamo po svakodnevnim dužnostima kao da nismo ništa drugo do roboti koji hodaju u snu, programirani da se hrane, piju i pare. Strah je droga koja nas tera da usnemo. Ali kada straha nestane - ne, pilote nemoj baš sada ići - kada se strah ugasi, to je kao kada skočiš u bazen hladne vode. Buđenje je divno. Videti jasno, osetiti jačinu svakog trenutka života - to je učenje pesnika-bojovnika; to je razlog našeg života; to je razlog našeg umiranja."
     Tada sam pošao odatle. Nisam želeo da mi ubica priča kako treba živeti svoj život. Ali Davud podiže svoju veliku, četvrtastu šaku i reče: "Molim te, ne idi. Mnogo je toga od pesnika u meni što govori bojovniku u tebi. A u tebi - takve tajne! Reci mi, pilote, jer toliko sam prešao da bih to saznao: kako to izgleda kada umreš?"
     "Šta mogu da ti kažem što već ne znaš?" upitah ga. "Jesam li umro? Neki kažu da jesam, ali onda, šta je smrt? Sada živim, i to je ono bitno - umoran sam od razmišljanja o životu i smrti, muka mi je od razmišljanja o smislu ili nepostojanju smisla. Ti, sa svojom potrebom da prigrliš sopstvenu smrt, da živiš žestoko - ili da umreš - bez obzira na bol koji nanosiš sebi ili drugima - ti misliš da možeš probuditi žestinu u čoveku, ali pakleno je biti previše budan, previše svestan, zar ne?"
     A on samo reče, navodeći svoje gospodare: "Onaj ko nosi svetlost mora da otrpi plam."
     Protrljah slepoočnice zagledan u rub tepiha na uglačanom podu. "Daj mi onda tamu", rekoh.
     "Kako to izgleda ponovo živeti?"
     Zbog toga što su me njegova pitanja zamarala, zbog toga što sam iznenada osetio inat i prkos kao da sam mladi putnik, rekoh grubo: "Da bih živeo, umirem."
     "Dopada ti se da se rugaš ljudima, je li? Molim te, nemoj mi se rugati; bilo bi besmisleno rugati mi se. Voleo bih da znam o Agatangijancima, o njihovoj konstrukciji, njihovim programima, o tebi."
     "Nije li veština Agatane slična veštini pesnika-bojovnika?"
     "Slična je, ali ne i jednaka."
     "Vi, pesnici - kada vi preprogramirate svoje žrtve..."
     "Nisu oni 'žrtve', pilote. Oni su preobraćenici za Put Bojovnika."
     "Ali vi im oduzimate slobodnu volju, tako kažu."
     Zabacio je rub svoga ogrtača i ogolio mišićavu ruku. "To pitanje slobodne volje je složeno i varljivo i mi ga ovde nećemo rešiti. I bolji ljudi od nas zarobili su svoje umove razmišljajući o slobodi volje. Recimo da je živo biće slobodnije, relativno slobodnije, ukoliko je njegova nezavisnost od okoline veća. Što više zavisi od drugih živih sistema, utoliko više su njegove aktivnosti oblikovane podražajima iz okoline. Nezavisnost se povećava sa složenošću; što veća složenost, veća je sloboda volje. Virus, na primer, uglavnom mora da čini ono za šta je programiran. Čovek je složeniji."
     "Znači, ipak podrazumevaš da ljudi imaju slobodu volje?"
     "Ljudi su roboti i ovce."
     "U to ne verujem."
     "Neki ljudi imaju slobodnu volju u nekim trenucima", reče on i ponovo se nasmeši.
     Posegao sam u nožni omot svoje kamelaike i izvadio jednu od svojih klizaljki. Držao sam je u ruci. "Verujem da imam slobodu volje da ovo ispustim ili ne, kako god poželim."
     "Slobodna volja je varljiva."
     "Neću je baciti", rekoh i vratih klizaljku u omot. "Slobodan izbor, slobodno donešen."
     "Ali ipak ne baš toliko slobodan, pilote. Zašto si odabrao da je ne baciš? Zbog toga što je ovaj fini, drveni pod tako lepo uglačan? Ne bi valjda napravio brazdu u tako finom podu, zar ne? Imaš poštovanja za lepo izrađene stvari - toliko vidim. Ali odakle to poštovanje? Ko ga je programirao u tebe? Ne možeš mi to reći, ali mogu ja tebi: bila je to tvoja majka, pre mnogo godina, kada si bio dete. Učila te je lepoti bez reči, načinom na koji je cenila lepotu, nemuštim jezikom svojih očiju i ruku. Tvoja majka voli lepe stvari, iako čak i ne zna za tu svoju ljubav, makar je i poricala kada bi je pitao."
     Ponovo sam izvadio klizaljku i uperio je u njega. "Bojim se da pitam otkud znaš toliko mnogo o mojoj majci."
     "Tvoja majka je složena žena, ponekad smušena, ali sam joj pomogao da stvari sagledava jednostavnije."
     "Reci mi."
     "Tvoja majka došla je slobodno do mene. Slobodnom voljom me je zamolila za pomoć. Tako je sa svima kojima pomažemo."
     "Znači, pomogli ste joj da izgubi sebe. Vi pesnici..."
     "Mi pesnici menjamo beskorisne programe novima. Da bismo im pomogli da izivršavaju svoje..."
     "Moja majka nije robot, proklet bio!"
     Koraknuo je unazad i nasmešio mi se. Iako mora da je znao da sav podrhtavam od želje da ga ubijem, bio je sasvim opušten. "Metaprogram tvoje majke ponovo je napisan", reče on gotovo nemarno. "Njen glavni program, program koji je definiše - isti je slučaj sa svim preobraćenicima, religijskim ili drugim."
     "Reci mi, onda, kakav je taj novi program."
     "Hoćeš li mi ti, Malori Ringesu, reći kod svojeg novog programa? Programa koji su Agatangijanci upisali u virus?"
     "Jesi li zbog toga došao?"
     "Program, Malori, metaprogram - reci mi. Šta upravlja tobom? Šta te pokreće?"
     Stegao sam klizaljku, a njena oštrica zari se u meso mog dlana. "Kada bih znao, kada bih znao - kako ti mogu reći ono što ne znam, proklet bio!"
     "Svi treba da znamo kod svojih programa", prošapta on. "Inače nikako ne možemo biti slobodni."
     To rekavši, okrenu lice slici i uzdahnu. "Fravaši su veoma vešti sa svojim živim slikama. Ovo je lepa slika - uvek sam uživao da posmatram kako se kolonije bakterija kreću preko slike. Program je tako elegantan, kontrolisan, pa ipak nepredvidljiv."
     Kao da freska sluša njegove reči (ili je možda Davud odmerio kada će izgovoriti svoje reči sa neizmernom preciznošću), upravo tada, u središtu slike, zvezdano jato pojavi se i zablista. Najblistavija zvezda bila je Pesnikova Slava; u orbiti oko te paklene, plave binarne zvezde nalazila se mala, žutomrka mrlja koja je predstavljala planetu Kvalar. Kako se perspektiva menjala i uvećavala, planeta poraste do veličine snežne jabuke. Davud me pogleda, nasmeši se, zatim zaroni ruku u pregibe svog ogrtača. Izvadio je nož; bila je to dvosekla ubilačka, blistava stvar. Držao ju je preda mnom. "Da li je moja volja slobodna?" upitao me. "Mogu li da pustim ovaj nož ili ne, kako god poželim?"
     Iznenada sam postao svestan prodorne ljutine kana-ulja, jezive sporosti svog udisanja. Sklopio je prste oko noža. Kretao se veoma brzo. Bio je uravnotežen i fluidan dok je zalazio u stanje usporenog vremena pesnika-bojovnika. I moj sopstveni osećaj vremena počeo je da se rasteže i usporava, inače nikada ne bih uspeo da uđem u trag njegovim pokretima. Držao je nož između palca i kažipsta. Šibnuo je rukom napred. Nož rascepi prozračnu spoljnu membranu slike i zari se u srce crvene sfere koja je predstavljala Kvalar. Tamo ostade, drhteći. Gusta masa crvene i narandžaste boje briznu iz rane, obojivši nož tečnom rđom. Brizganje oslabi, uspori se u pulsirajuće curenje, a zatim sasvim prestade. Poput lave koja brzo očvršćava, boja je potpuno prekrila sečivo noža. Delovala je poput vulkana koji se odigao sa površine slike.
     "Pogledaj sliku, pilote."
     Užasnuto sam gledao vandalsko delo. Dok sam zurio, primetih neobičnu stvar: slika se sama zaceljivala. Davud, kakve god da su mu bile namere, nije uspeo da je uništi. Došlo je do divlje navale grimiza i brizgajućeg narandžastog dok su se boje preuređivale, otkrivajući najneverovatniju osobinu konstrukcije. Video sam fresku mnogo puta, ali nikada nisam posmatrao dramu koja se odvijala pred nama. Sa razlivene površine Kvalara izbi crvena mrlja boje i poče da putuje duž slike. Dok se kretala, blistala je, razuđivala se i rasla. Mrlja - sve je više ličila na fetus star dvadeset dana - padala je kroz crno jezero žive boje sve dok nije dospela do male, žute zvezde koju prepoznah kao Darein Luc. Zatim se tamo stvori mnoštvo zvezda, i na trenutak crvena mrlja nestade u poplavi svetlosti. Iznenada, u prostoru iza Darein Luc, među belim zvezdama, počeše da se izdvajaju okrugli, crveni meseci. Bilo ih je mnogo. Meseci se ugnezdiše u maglini koju sam dobro poznavao. Odabrali su zvezde Tranizistorskog Entiteta. Meseci počeše da pulsiraju, a crvene trake svetlosti izbiše sa njihovih površina, dodirujući jedna drugu, spajajući mesece u mrežu crvenih vlakana. Shvatio sam, razume se, da je trebalo da meseci predstave mozgove - mozak - Tranzistorskog Entiteta. Ali nisam mogao da shvatim zašto i kako bi freska Fravašija mogla da nagovesti (ukoliko slika može zaista da nagoveštava) da postoji neka veza između planete pesnika-bojovnika i tajanstvenog porekla Entiteta. Možda je Davudov nož trajno poremetio šaru slike; možda nije bilo nikakve veze.
     "Programi, pilote, šta kontroliše programe?"
     Pohitao sam na njega, nadajući se da ću ga dohvatiti svojim rukama, da ću ga zadržati dok ne stignu roboti da ga odvedu. Ali dok sam ja gledao sliku, on izvadi iglastu strelicu iz ogrtača. Dograbio sam ga i pokušao da ga oborim na tepih, ali on zabi iglu postrance u moj vrat. Mora da je na vrhu strelice bila nekakva droga, jer moje moći gotovo trenutno počeše da otkazuju i ja nisam mogao da se pokrenem. Razdvojio je moje ruke koje su ga obavijale i odgurnuo me. Stajao sam tamo paralizovan, sleđen. Nisam čak mogao ni da trepnem.
     Nasmešio se, posegao i dodirnuo mi kapak, pritisnuo oko, isprobavajući. Prsti su mu bili tvrdi, uvežbani i blagi. "Ovo je elegantna droga", reče on. Preurediće tvoje bio-programe - za izvesno vreme. Tvoji mišići i dalje će slušati tvoj mozak, ali ti nećeš kontrolisati signale svog mozga. Ne, i tokom nekoliko sati, nećeš imati kontrolu nad sobom. Gde ti je sada slobodna volja, pilote? Ko programira programera? Možeš li mi to reći? Ne, ne možeš pokrenuti jezik, iako osećaš da je oslonjen na tvoje zube. A sada, pilote, moram poći do tvoje majke. Zbogom."
     Ostavio me je da stojim tamo, ćutke i slobodno proklinjući svoju neslobodu. Nisam mogao da izbegnem da gledam sliku. Boje su bile divne i nisu prestajale da se kreću.









21. OČI DETETA
     Prvi i najteži nauk naše profesije uvek mora biti sagledavanje sveta očima deteta.

     Marinar Adam, dvanaesti Lord Ketik

     Ne vidimo stvari kakve jesu; vidimo ih kakvi jesmo.

     Izreka ketika

     Dejstvo Davudove droge nije trajalo nekoliko sati, već nekoliko minuta. Uskoro sam ponovo mogao da se krećem vlastitom slobodnom voljom i smesta sam osetio strah pred značenjem te slobode. Da li je božansko seme pronašlo i neutralizovalo - progutalo - napadačke droge, kao što je pronašlo i zamenilo mi mrtve moždane ćelije? Ili je izmenilo neke neuroprenosnike, ostavivši me imunog na dejstvo droga? Nisam imao vremena da se čudim nedelotvornosti droge, pogotovo ukoliko sam nameravao da sledim pesnika-bojovnika do svoje majke. Isteturao sam se iz sobe i potrčao praznim hodnikom koji se pripajao Galeriji hiljadu ledenih hijeroglifa; nadao sam se da ću tom prečicom stići do ulice na vreme da bih ga spazio. Kada sam prošao između blistavih ulaznih stubova otkrio sam da je već sišao niz pedeset i četiri stepenika i nestao u gužvi klizajući donjim klizobulevarom. To mi je rekao časolog koga sam zaustavio. Kada sam počeo da trčim niz stepenice, on pokaza dugim prstom stazu prema zapadu i doviknu: "Nikada nećeš stići pesnika-bojovnika - jesi li pomahnitao?"
     Bio sam pomahnitao, ili sam bar bio veoma besan, i zato sam se probio kroz grupu fabulista. Jedna od njih, koščata, tanana žena blede, plavičastim venama prošarane kože i nemirnih očiju, rekla mi je da je pesnik-bojovnik nedavno prošao Dargini Rotundu. A kada sam obišao tu ogromnu, cilindričnu građevinu, jedan crvotrkač promrmlja nekoliko mrgodnih reči. Pesnik-bojovnik, reče on, ušao je u Vrtove Hijacinta. Osetio sam prizvuk straha u njegovom glasu kada je protrljao bradu i rekao: "Ali zbog čega želiš da nađeš pesnika-bojovnika? Kakva korist od baktanja sa tim ludacima?" Na taj način, zastajkujući i naizgled nasumce ispitujući ljude, stigao sam preko duge ledene trake do Vrtova Hijacinta.
     Bio je to mučno neefikasan način za napredovanje - to sam gotovo smesta shvatio. Spust je bio krcat primernicima i harijanima koji su došli da posmatraju plave snežne georgine i drugi biljni svet Vrtova. U zamrljanoj, neravnomernoj svetlosti kasnog popodneva, gomila je izgledala gladna, da li za usplamtelom crvenom divotom alpskog vatrocveta ili za svojom večerom, bilo je to teško reći. Vetar je stizao u naletima i udarima, a nebo je bilo puno natuštenih oblaka koji su povremeno zaklanjali sunce; snežne pahuljice zavejale bi ledenom silinom, da bi zatim, nekoliko trenutaka kasnije, prestale da padaju, i došlo bi do trenutka mira i naglog probijanja sunca. Posledica tog varljivog vremena bila je da su ljudi bez ikakvog upozorenja naglo, škripavo zastajali da bi raskopčali ili namestili pregibe svojih odora ili da zatvore ili otvore svoje kamelaike. Ovde bi Prijatelj Božji zastao da obriše sa čela užegli znoj koji je vonjao na beli luk, a tamo, četvrt milje dalje, zadrhtao bi, prošaptao tihu kletvu i pogurio se u svojoj odori dok je pokušavao da se divi zasadima drveća. Mnogi su klizali u zagrejane paviljone i iz njih; normalni protok saobraćaja raspao se u stoine virovitih nakupina ljudi i žena u potrazi za toplotnom utehom. Morao sam da se guram i probijam da bih uopšte napredovao. Sa moje desne strane bila su polja litlita i tuđinskog dveća, a iza njih, široki, plavi odsjaj Toka, tamo gde je zaokretao kraj ruba Četvrti Pilota; sa moje leve strane, izvitopereni, divni oblici zimskih bonsaija rasli su u skladu sa hirovima vezača koji su ih stvorili; pravo napred, tamo kuda sam klizao, bili su ljudi, duboka reka ljudi, prokleto previše ljudi.
     Blizu središta Vrtova, tamo gde su svetlucale ledene skulpture, a vazduh mirisao na snežnu georginu i slatki, tuđinski miris nalik na metvicu, primetih otisak straha na licu jedne astrijerke. Zastao sam da je upitam da li je videla pesnika-bojovnika. Smatrao sam da je pesnik-bojovnik u žustrom prolazu mogao ostavljati trag straha. Bila je to krupna, zgodna žena i stajala je poput stene između mene i svoje četrnaestoro dece, napola prkosno, napola u strahu. Poricala je da je videla pesnika-bojovnika. Najpre joj nisam verovao. Propustio sam dragocene trenutke dok je stajala sa rukama na bokovima i piskavim glasom me obaveštavala da se pesnici-bojovnici, striktno zavetovani celibatu i večito u potrazi za smrću, razlikuju od astrijera kao dan od noći; da je videla pesnika-bojovnika, rekla je, navukla bi kapuljače preko očiju dece, da bi ih zaštitila od zla. Prišao sam joj bliže, da bih joj bolje pogledao lice, a ona izbaci bradu, kao da me odbija od sebe. Upijao sam gusti, ženski mošus koji je izbijao iz njene pletene odeće; slušao sam fini tremolo njenog glasa. Čuo sam strah u napetosti njenih samoglasnika, brze, mucave zvuke uznemirenosti i sumnje. Osetio sam slabi miris njenog straha. Odjednom - nisam znao kako sam došao do te veštine - shvatih da nije reč o strahu od pesnika-bojovnika, ili bar, da nije u pitanju određeni pesnik-bojovnik. Osetio sam strah koji je na neki način bio opštiji, strah od svih stvari koje bi joj mogle ugroziti decu. Ona, koja je bez sumnje ostavila stotine svoje najmlađe dece u bezbednom okrilju svojih supruga na Dobromiru, bila je tiho, mada nesvesno, uplašena od svake osobe na spustu. Da je videla pesnika-bojovnika, njen strah bi se nagrdio do urlika i provrištao iz njenih očiju. Možda bi stegla šake i znojila se obilnim, oštrim znojem dok je njeni bio-programi pripremaju da se bori ilil pobegne. Uzbuđeno sam shvatio da strah ima mnogo boja, nijansi i tonova. Trebalo je da budem pažljiv da bih, ukoliko nameravam da nađem pesnika-bojovnika, razlikovao hladnoplavu boju opreza od slepe, grimizne panike.
     Izvinio sam se što sam je uznemirio i skliznuo dalje niz spust. Videh jednog autistu koji se očigledno nečega uplašio. Počeh da pitam otrcanog, prljavog, bosonogog čoveka da li je video 'smrt na srebrnim klizaljkama' (čovek je morao da prevodi reči na neobične fraze autista, inače su se pretvarali da ne razumeju ni najprostije stvari). A onda, ponovo, zatekoh sebe kako spontano koristim veštine ketika. Otkrih da mogu da čitam program straha autiste. Video sam da nije reč o strahu od bola ili smrti od ruku pesnika-bojovnika. Zaista, on se nije plašio patnje i jedva da se plašio smrti. Kao i svi mi, plašio se da izugubi ono što mu je najdraže. Bio sam iznenađen da vidim kao autisti - ukoliko je ova trula, bedna, smrdljiva olupina od ljudskog ića bbila tipičan primerak - žive isključivo radi zadovoljstva. Mogao sam to da vidim u njegovom osmehu, u neprekidnom pokretanju usana isto tako jasno kao što sam video prazne osmehe ledenih skulptura niz ulicu. Ali zadovoljstvo za kojim je tragao nije bilo punoća utrobe nakon ukusnog obroka ili seksualne ekstaze; to nije bila čak ni tulaška zanesena euforija ili oluja brojeva onih brojnih pilota koji su previše voleli matematiku. Ono što je najviše zadovoljavalo autistu bio je život u potpunosti unutar sveta koji je sam stvorio. Njegovo je bilo zadovoljstvo fantazije i bega od stvarnosti; za njega su predeli njegovih misli bili isto toliko divni i stvarni koliko i jednom detetu ledeni dvorci Uradeta. A stvar koje se plašio iznad svega bilo je prodiranje spoljašnje stvarnosti - ono što autisti nazivaju manje-stvarnim - i uništenje savršenog predela misli za kojim je tragao, stvarnostvarnosti. (Nervirajuća činjenica je da autisti tvrde da su duhovni srodnici sa pilotima. Šta je mnogostrukost, pitaće oni, ako ne tvorevina brodskog kompjutera i uma pilota u begu od stvarnosti? Ništa ne vredi, razume se, objašnjavati da je pilotova matematika vizija najdubljih struktura vaseljene. Samo će piljiti u vaše oči i izblebetati: "Brate pilote, stvarnostvarnost je jedna od mnogostrukih divota u bogoglavi, kada je dobri bog u stvarnoj glavi.") Jedan autista radije će trpeti sva moguća telesna poniženja nego da izgubi prizor svoje dragocene stvarnostvarnosti.
     Ispitao sam mlitavi izraz autiste i video da je za njega smrt samo apstraktna misao koju treba odložiti na nekoj proizvoljnoj adresi njegove svesti; smrt je bila nikad stvarnost. Pošto nije verovao da on stvarno postoji, nije se mogao plašiti ni da će izgubiti sebe u smrti. Nije bilo straha od smrti u njegovim mlečnim, bolesnim očima. Bio je tu samo nagoveštaj tihe tuge i žalosti što će divota predela njegovih misli iščileti u ništavilo kada njegovog uma nestane. A te konačne tragedije malo se plašio, zbog toga što neće biti unutar-stvaran da bi se osvedočio u to. A onda, tu je i vera autista, gde god bili, da: "U oblasti stvarnog, gotovo-stvarno postaje ponekad-stvarno, zavisno od stvarnosti stvarne glave. Ponekad-stvarno je stvarnost koja treba da se ponovo rodi u stvarnostvarnosti. U oblasti stvarnostvarnosti, postoje mnogi slojevi stvarnosti; stvarnostvarnost se može stvoriti, ali ne i uništiti."
     Sve to, trebalo bi da naglasim, video sam u trenutku. Mislim da sam čitao većinu od njegovih programa; možda sam mu čitao misli. Nisam uopšte razgovarao sa njim (ukoliko iko može stvarno da razgovara sa autistom), niti sam se petljao da ocenim prefinjenosti svojih novih moći. Klizao sam niz spust pokušavajući da ustanovim razliku između različitih tonova straha na stotinama lica. Sa izuzetkom pesnika-bojovnika, svi se mi plašimo nečega, a nekim delom svojih bića plašimo se u svakom trenutku svog života. Brzo sam se prilagodio čitanju programa straha drugih ljudi. Prošao sam kraj princa-trgovca koji se plašio da ne izgubi svoje dragulje i svilu. Jedna hibakuša, sitna žena smeđe kože odevena u zakrpljenu vunenu odeću, prišla mu je moleći ga da joj plati skupu proceduru koja bi joj mogla povratiti zdravlje. Ali trgovac nije mogao videti očajanje (i strah) u očima prosjakinje, zbog toga što nije hteo da je pogleda u oči. Nije hteo da je pogleda u lice puno bola, u ćelavu glavu na kojoj je iznad visokog okovratnika visilo samo nekoliko vlaknastih vlasi niti. Glasno se nakašljao i požurio dalje, pazeći da nijedan deo njegove odore ne dotakne jadnu ženu. Video sam: afazičarku koja se plašila da bi joj mentalna upotreba reči ili bilo koje vrste simbola mogla vezati misli i time joj uništiti slobodu uma; tuce ljudi iz Samotnog Džeka koji su uplašeno izbegavali sve tuđince, čak i blage Prijateljice Ljudi; pilota kukavicu po imenu Dikson Dar; arhatkinju naizgled izgubljenu u blaženstvu, prekrivenu nežnim pahuljicama i namirisanu sihu parfemom. (nisu mi bile potrebne moći ketika da bih primetio da se arhatkinja plaši da ne pomisle da je u stvari varalilca - što je zapravo i bila. Slabo je čuvana tajna da se sihu ulje apsorbuje kroz kožu i izaziva veštačku nirvanu na koju su arhati toliko neiskreno ponosni); preplašenog, usamljenog iskušenika koji je upravo stigao u Borju; stotine ljudi, žena i dece koji su svi odavali svoj strah. Zamahivao sam nogama kraj preplašenih, pognutih tela i uleteo u mehur vrućeg, gotovo tropskog vazduha. Gomila je postala toliko gusta da sam morao da hodam na klizaljkama po ledu. Bilo je tu magida, nimovrta i primernika prikupljenih na gomilu, koji su zijali na polja hijacinta sa obe strane spusta. Vazduh je bio otežao od cvetnog mirisa. Iznenada je postalo toplo i vlažno i zato sam otvorio svoju kamelaku do trbuha. Jedan magid uskliknu kako je to pravo čudo da tropsko cveće može da raste na ledenoj planeti. Pogledah kroz uzgibanu gomilu na deset hiljada nežnih, obešenih vitica ružičastog, belog i plavog. Bili su divni. Uhvatio sam pogled nekog debelog istoričara i ćutke zavrteo glavom, deleći naš zajednički strah: da će troškovi održavanja spoljašnje mikroklime i drugih sličnih ekstravagantnih stvari jednog dana srušiti Red - ukoliko neizbežni raskol to zaista ne učini i ranije.
     Nakon što sam se probio u hladniji vazduh na zapadnom rubu Vrtova, počeh na licima sve proređenije gomile da opažam onu posebnu vrstu straha koja je nagoveštavala nedavni susret sa pesnikom-bojovnikom. Nazvao bih to strahom od ludaka, jer većina ljudi je smatrala pesnike-bojovnike pravim ludacima. Kada sam bio dete često sam primećivao da se odrasli neobjašnjivo plaše mnogih blebetavih ludaka kojima su bile krcate gradske ulice. Većina ludaka, razume se, bila je - i jeste - potpuno bezopasna. Kako onda objasniti otkud, na primer, u majstorima pilotima toliki strah od njih, u onima koji su toliko puta nadvladali višestrukost? Nikada nisam shvatao tu pojavu, ali odgovor je odjednom izgledao očigledan: ludakovi trzavi pokreti, njegove besciljne reči, divlji odsjaj u očima. Sve što čini kao da izvire iz nekog ličnog izvora duboko unutar njegovog bića. To je bunar iz koga izbijaju akcije naizgled bez ikakve kontrole. A zbog čega ludak kao da nema nikakve kontrole? Zbog toga što se, kako izgleda, ničega ne plaši; to jest, nedostaje mu određena vrsta straha. Ne plaši se da ponizi sebe ili druge životinjskim kricima i nerazumljivim proročanstvima. To nepostojanje straha veoma ugrožava tipičnu civilizovanu osobu zbog toga što ona shvata, u nekom deliću sebe, da je jedino strah od toga šta će drugi pomisliti o njoj sprečava da se spusti niz ulicu gola, zavijajući na mesec, kada teškoće života postaju veće nego što može da podnese (zapravo, ukoliko živi na jednoj od osamdeset šest civilizovanih planeta koje imaju mesece). Strah je lepak koji drži civilizaciju u jednom komadu. Bez straha od posledica, ljudi bi silom uzimali žene koje im se svide, elidijska deca bi čupala krila svojim najmlađim srodnicima, a žene bi govorile muževima svoje najskrivenije misli. I to bi bio kraj sveta, kraj svih svetova u kojima žive ljudska bića. Bez straha leteli bismo nasumce poput milijardi nepredvidljivih atoma. Moram ponoviti da se ljudi ne plaše ludaka zbot toga što su ovi opasni; ludak uliva strah zbog toga što izgleda da nema straha, pa je prema tome nepredvidljiv i mogao bi učiniti bilo šta. A isto je sa pesnicima-bojovnicima. Čovek ih se ne plaši zato što su opasni; na kraju krajeva, i sunce je opasno. Ali sunce je predvidljivo (ili je, bar, bilo pre nego što je Vild počeo da eksplodira), a pesnici-bojovnici, ti kvalarski fanatici bez straha, nisu. Često delaju nasumce. Njihov prolazak ostavlja trag straha, straha od neustrašivosti, koji je u suštini strah od nasumičnosti. Živeti u vaseljeni koja ne sluša našu želju za redom i smislom naš je najosnovniji strah i toga se plašimo više nego smrti. Taj trag haotičnog straha, zaostao iza pesnika-bojovnika Davuda, sledio sam preko Velikog Kruga kraj Hofgartena i niz narandžastu stazu duboko unutar Četvrti Inostranaca.
     U blizini Meripen Grina, gde su ulice uske, a mnogi fini, trospratni crnkameni štite bogatije inostrance, razgovarao sam sa ketikom koji tek što je stigao sa Meltina. Imao je izmoždeni, pomalo opori izraz potujućeg profesionalca; prva misao mi je bila da je putovao među planetama kao što su Oridži i Jasmin i podučavao svojim veštinama zaostale iskušenike nižih škola Reda. Zaudarao je na putovanja, i na strah. Zaustavio sam ga pred njegovim hotelom i brzo objasnio za čime tragam.
     "Da, istina je", reče on, brišući znoj sa čela narandžastim rukavkom. "Pre nekoliko minuta, pesnik u kamelaiku boje duge - ali kako si znao?"
     Zbog toga što sam želeo da se uverim da sledim baš Davuda, a ne nekog drugog, upitao sam: "Njegov ratnički prsten - da li je bio crven? Da li je nosio zeleni pesnički prsten?"
     "Njegovi prstenovi?"
     "Brzo, hajde, koje su mu boje bili prstenovi?"
     "Nisam opazio njegove prstenove; gledao sam mu u lice."
     "Prokletstvo!"
     Brzo, bez daha objasnio sam da sledim trag straha za pesnikom-bojovnikom; pošto je bio ketik, mislio sam da će umeti da ceni moju malu potragu. Ali kao i mnogi niži profesionalci, bio je previše gord i podozriv prema svakome - prema pilotima ništa manje nego prema drugima - koji bi mogli osporiti njegov slabašni autoritet. "Čovek mora biti oprezan kada čita programe straha, veoma oprezan. Koliko misliš da ima vrsta straha, pilote?"
     Koliko vrsta programa pokreće meso i um ljudskog bića? Ubrzao sam uz ulicu i skrenuo na kliznik, pitajući se o tome. Kliznik je vodio kraj Zimskog Prstena. Ovde su bili opsidijanski crnkamenovi, visoki po osam spratova, zakrivljeni zidovi iskrzanog stakla unutar kojih su apartmani bili sićušni i natrpani jedan na drugi poput dečjih kockica. Ranije sam retko zalazio u ovaj deo Grada i čudio sam se da toliko nepoznatih ljudi može da živi toliko blizu jedni uz druge. Uputio sam se prema rubu Prstena. Tu je bilo mnogo klizača koji su se odmarali na propalim, iscepkanim klupama postavljenim oko Prstena. Između klizača i narandžaste trake ulice, koja je pravila krug oko severne polovine Prstena, na približno svakih stotinak metara stajala je ledena statua nekog od slavnih pilota našeg Reda. Bilo je petnaest takvih monolita. Vetar, sunce i ledene magle ostavili su traga na crtama statua; bilo je gotovo nemoguće razlikovati izbrazdano, gospodstveno lice Tisandera Opreznog od Tihovog ptičjeg mrštenja. Otklizao sam nazad do Prstena, obuzet jedan trenutak luckastom idejom da pročitam Tihove programe sa deformisanih crta njegove statue. Ali to je bilo nemoguće učiniti na takav način. Čak i ako je skulptor nekada uspeo da uhvati Tihovu suštinu i da je ukleše u led, iako su se lica ponovo vajala otprilike svakih godinu dana, lagano otapanje vremena upropastilo je sve informacije vezane u kristalima leda i učinilo program nečitljivim.
     Gotovo nečitljivim. Jedan trenutak, borio sam se protiv svojih čula, u sebi i van sebe, i u glavi mi se zavrtelo. Obazreo sam se i pogledao naviše. Vrtoglavi efekat poticao je od koncentričnih krugova: satenskog, beličastog kruga Zimskog Prstena, tamo gde su se inostranci smejali, vrteli i zabijali svoje klizaljke u led, krug plavih i crvenih klupa i ledenih statua okruženih zakrivljenom narandžastom ulicom, a nad ulicom, nastambe koje su blistale poput staklenih planina i daleko gore, mermerna kruna neba. Okrenuo sam glavu, osvrćući se za pesnikom-bojovnikom, ali njega nigde nije bilo. Iako sam silno želeo da ga nađem, osetih da moram da obratim pažnju ovoj svojoj novoj percepciji, ovom svom novom načinu gledanja.
     U mojoj blizini jedan harijan teturao se unaokolo na klizaljkama prevelikim za njega. Bio je to divlji, usukani čovek odeven u ljubičastu parku i žute pantalone tako uske da mu se video organ, nebrekao pod prljavom svilom. Zbog toga što su mu čizme pružale premalo oslonca za zglobove na nogama, nije imao osećaja za krajeve oštrica svojih klizaljki. Teturao se okolo grabeći ruke okolnih inostranaca radi oslonca. Na neki način, podsetio me je na Barda. Pogledah pažljivije i videh odlučnost i pečat surovosti na njegovim tankim usnama. Na drugi način podsetio me je na Tiha, na sliku Tiha sa kojom sam se sreo unutar Entiteta. Piljio sam u harijana i to je bilo kao da piljim u Bardoa i Tihoa. Svako od njih, pomislih, nosi nit surovosti, samoživosti i drske seksualnosti. Dobro sam znao kako su te crte - ti programi - bili oblikovani u slučaju Bardoa. Ali kako je bilo što se tiče Tihoa i komično odevenog harijana? Vrtelo mi se kada sam se okrenuo i zagledao u Tihovo ledeno, napola otopljeno lice. Iznenada sam znao jednu stvar: grubost Tihoa, harijana (a takođe i Bardoa) bila je programirana grubošću njihovih očeva. Ne želim time da nagovestim da svi grubi ljudi imaju grube očeve. Izvor surovosti dubok je i uzburkan kao okean. Ali sa harijanom je sigurno bilo tako; mogao sam da pročitam program njegove surovosti isto tako lako kako sam mu čitao strah.
     Sagao sam se, spustivši ruke na kolena. Zadahtao sam ne bih li došao do vazduha. Na sve strane bili su deca, muškarci i žene, i statue mojih predaka pilota, a u svakom od njih video sam skupinu mišića i nerava koja je odavala njihove programe. Žena vitkih grudi i krupnih, zaobiljenih bokova nespretno dovrši valcerski skok i ja shvatih - 'videh jednim pogledom', kako to kažu ketici - mnoge godine vežbe i blago pogrešno programiranje zbog koga je zakačila spoljašnji rub klizaljki i gotovo pala. Ovde je sladak dečačić osujećeno plakao jer nije mogao da izvede valjanu osmicu, a tamo se drugi smejao da prikrije identično osećanje, program koji je verovatno naučio od svog stoičkog oca. Koliko mnogo programa upravlja mišićima i mislima ljudskog bića! Ima jedan milion dve hiljade sedam stotina i šest takvih programa (šalim se, naravno. Zapisujem to samo zbog toga što se jedan bedni ketik jednom dao na zadatak da izbroji i klasifikuje sve moguće programe, pa se predao nakon što je dostigao taj broj. Broj i podvrste programa potencijalno su beskonačni, baš kao i čovek.) Postoje programi koji određuju ravnomernost naših zamaha za dostizanje brzine, kao i programi koji nas vode da sapunjamo svoja tela na identičan način svaki put kada se kupamo. Programirani smo da se plašimo tame i glasnih zvukova, a sami sebe programiramo da se plašimo hiljada različitih stvari, neuspeha i bede, na primer. Video sam te programe na licima inostranaca: seksualne programe, ljude požudne za ženama, ženama tamne kože ili gojaznim, koščatim ili visokim; žene sa svojim prefinjenim jezikom tela, koji je pokretao i često upravljao muškim seksualnim programima, različitim nijansama i pojavnim oblicima žudnje; i još seksualnih programa, decu programiranu snenim, moćnim hitnjama, u potpunosti nesvesnu svojih programa; programe ljubavi, užasa, ponosa, sramote, simpatije, žalosti, melanholije i radosti, programe mržnje i besa; postojala su verovanja i programi vere u očima budista sa Letosveta, verovanja u ciklične vaseljene, ponovno rađanje duše i mnoga, mnoga još čudnija verovanja; bilo je programa za kontrolu verovanja, a povremeno, na nekim golim licima, otisak verovanja koja su kontrolisala programe. Video sam jednu ženu, mudru, neopisivo lepu ženu koja je na sebi imala vezenu odoru neurologa sa Uradeta, koja je nosila plam samosavlađivanja u svojim blistavim očima. Samo malo ljudi, oni retki, činilo se, ponekad su bili sposobni da obuzdaju svoja verovanja i vode sopstvene programe. Kako me je to opčinilo! Ti programi verovanja, koji mogu da pišu, uređuju i naređuju ostalim programima nazivaju se glavnim ili metaprogramima. Pitao sam se koje je poreklo tih programa koji nam uređuju živote. Zbog čega je jedan čovek hitar, a drugi spor? Zbog čega će se jedna žena smešiti sa razumevanjem dok govori o anankeu i konačnoj sudbini, dok će njena sestra poricati smisao svemu i drogirati se tulašom i seksom? Da li je moguće, kao što vezači tvrde, da je početna skupina naših programa u potpunosti pisana našim hromozomima?
     Ne verujem da je tako. Ah, ali otkud stiže to neverovanje, taj program skepticizma - takođe iz mojih hromozoma? Slučajnom evolucijom? Od Boga? A ko je, onda napisao božanski program, ili programe prirodne vaseljene? Ko programira programera? Čovek bi mogao da poludi mozgajući o takvim beskonačnim lancima dejstava i posledica. Ne verujem da može biti prostog objašnjenja. Neki programi - sigurno su zapisani u našim hromozomima. Drugi programi su kopije programa naših roditelja; ponekad svet u kome živimo upisuje programe u naše nerve zadovoljstvom ili, previše često, vatrom i bolom. Poreklo nekih programa je tajna koja će možda zauvek ostati neznana. Da li mozak sadrži tajnu u načinu na koji se oblikuje da bi se prilagodio svom sićušnom uglu vaseljene, milijarde neurona upletenih u jedno, koji obrazuju trilione međusobnih veza? Akašici veruju da je tako, pa ipak nikada nisu ostvarili svoj san kartografisanja i spoznaje ljudske duše. Jasno je da svako ljudsko biće poseduje jedinstvenu skupinu programa. Svako od nas izuzetno se ponosi tom jedinstvenošću; često opravdavamo svoje postojanje tako što pogledamo na zvezde i primetimo da u čitavoj vaseljeni nema drugog bića koje je u potpunosti kao mi. Mi smo, verujemo, posebni i prema tome neprocenjivi. Na neki način, mi smo sopstvena vaseljena, isto toliko vredna postojanja koliko i ona veća vaseljena koja nas okružuje. I ja sam uvek verovao u to; uvek sam smatrao programe svoje naduvenosti, taštine i besa dražesnim greškama bez kojih bi blistavi dragulj koga sam znao kao Malorija Ringesa nekako propao i prestao da blista, poput dijamanta sa samo jednim, naprslim licem. Sada sam se obazirao preko ledenog prstena po licima svojih bližnjih ljudskih bića i više nisam bio tako siguran. Video sam naduvenost kada je jedan primernik dovršio komplikovani aksl i taštinu u držanju zgodne, tamnopute matrone sa Letosveta. Svi programi koji su me silili da promenim svoje meso, da volim, da ubijem, da tragam za tajnom života - svaka čestica moje ličnosti bila je negde duplirana unutar ličnosti drugih ljudi, žena i dece. Moji programi nisu bili jedinstveni; bio je to samo njihov naizgled nasumični raspored unutar mene. Zbog čega bih se ponosio programima koji su poticali iz nakupine nasleđenih hromozoma ili od bolnog štipanja majke dok me je programirala da ne lažem? Zbog čega bih uopšte bio svestan sebe kao zasebnog bića?
     Za mene je problem jedinstvenosti zapravo bio gori nego što sam ga predstavio. Bio sam pun svoje nove moći očitavanja programa ljudi; kada sam pogledao u sebe mogao sam zamalo da pročitam sopstvene. I video sam užasnu stvar: ne samo da moji programi nisu bili jedinstveni, već u mnogim pogledima nisam ništa bolje upravljao svojim programima nego što pas upravlja repom kojim maše. Čak i najbolja ljudska bića - kao žena neurolog sa Uradeta - mogu da upravljaju samo delom svojih programa. A što se tiče drugih, harijana, kurvi i crvotrkača koje sam video, pa, pesnik-bojovnik je na kraju krajeva bio u pravu. Mi smo ovce koje čekaju klanicu vremena; mi smo nakupine moždanog tkiva i hrpe mišića, mesnate mašine koje skaču na dodir najneposrednijih strasti; mi - već sam to rekao ranije - mi reagujemo, a ne delamo; imamo gotove misli umesto razmišljanja. Mi smo, naprosto, roboti; roboti koji su svesni da su roboti, ali su svejedno roboti.
     Pa ipak. Pa ipak smo nešto više. Video sam kuju, Jurijevu voljenu Kjoku, dražesnu zver čiji su se programi uglavnom sastojali od njuškanja i gladi, režanja i mirisa, kako prevazilazi svoje programe straha i bežanja da bi se bacila na velikog belog medveda, iz čiste ljubavi prema svom gospodaru. Čak i psi poseduju iskricu slobodne volje. A što se tiče ljudskih bića, u svakome od nas, verujem, gori plam slobodne volje. U nekima je tegoban i mutan poput škriljčanog plamena; u drugima gori vrelo i blistavo. Ali ukoliko nam je volja zaista slobodna, zbog čega robotski programi upravljaju našim telima i umovima? Zbog čega ne upravljamo svojim programima? Zbog čega ne pišemo sopstvene programe? Da li je moguće da bi se svi ljudi i žene mogli osloboditi i na taj način postati sopstveni gospodari?
     Ne, nije bilo moguće. Gledao sam lica tahiste i džakarandanske kurve i njihova ružnoća sveg me je preplavila. Kako je to samo ružan skup gorkih iskustava, linija i brazda vremena! U svojoj konačnoj zrelosti, kako su ružna i tragikomična ljudska bića uapravo bila! Očima na trenutak slobodnim od izvitoperujućih sočiva mojih sopstvenih programa - očima deteta - video sam tragičnu stvar: svi smo zarobljenici svojih prirodnih mozgova. Kao deca rastemo, a novi programi se prikupljaju sloj po sloj, smeštaju u pihtijastu masu našeg mozga. Dok smo mladi, pišemo mnoge od tih programa ne bismo li se prilagodili bizarnoj i opasnoj okolini. A zatim još odrastemo. Sazrevamo. Nalazimo sebi mesto po gradovima, u društvu, u sebi. Obrazujemo hipoteze o prirodi stvari. Te hipoteze zauzvrat oblikuju nas, pa se piše još programa, sve dok ne dostignemo određeni nivo odgovornosti i gospodarenja, čak i uživanja, unutar sopstvene vaseljene. Zbog toga što nam naši programi dozvoljavaju to gospodarenje, koliko god ograničeno, počinjemo da uživamo i u sebi. A tada više nema potrebe za novim programima, nema potrebe za brisanjem ili uređivanjem starih. Čak i zaboravljamo da smo nekada bili sposobni da programiramo sebe. Mozgovi nam postaju neprobojni za nove misli, kruti poput stakla, i programi nam se zamrzavaju za čitav život, ožičeni, da se tako izrazim, unutar naših okorelih mozgova. A stvoreni smo da budemo takvi. Evolucija nas je naterala da rastemo, da odrastamo, da imamo decu, da im prenosimo svoje programe i onda da umremo. Život tako teče. I na taj način plamen gori slabo, ali slobodno, zarobljen unutar staklene kugle. Gorimo sa dovoljno svetlosti da osvetlimo kod svojih programa, ali nedostaju nam sredstva. Ne znamo kako i plašimo se, prestravljeni smo od razbijanja stakla. Pa čak i kada bismo uspeli da zagospodarimo svojim strahom, šta onda?
     Kada bih ja mogao da nađem hrabrosti, upitah se, šta bih video? Da li bih se postideo načina na koji su programi uređeni - zapravo svoje ličnosti - van moje kontrole? Ah, ali šta ako bih umeo da napišem nove metaprograme koji bi upravljali tim uređenjem programa? Onda bih možda jednog dana mogao da dostignem jedinstvenost i vrednost za koje sam video da toliko nedostaju i meni i ostatku moje rase; kao što umetnik komponuje tonove svoje pesme, mogao bih da stvorim sebe i da ovaplotim divne nove programe koji nikada nisu postojali u talasavim plimama vaseljene. Tada bih najzad bio slobodan, a plamen bi goreo poput zvezdane vatre; tada bih postao nešto novo, onako nov samom sebi kao što je to jutarnje sunce novorođenčetu.
     Kuda odlazi plamen kada se plamen rasprsne?
     Na ledu Zimskog Prstena, okružen ljudima koji su se klizali, smejali, skakali, kreveljili i vikali, dok sam zurio u smrznuto, unakaženo Tihoovo lice, u lice harijana u žutim pantalonama, u lica svih ljudi na ledu i po čovekovim svetovima, dok sam zurio u sopstveno lice, u jednom trenutku sanjao sam da budem nešto novo. Ali bio je to samo san. A kada sam digao pogled preko Prstena, video sam Davuda kako kliza prema ženi nalik na moju majku, i moja vrtoglavica ustupi mesto besu i ja ponovo postadoh robot.

     Ubrzavao sam preko leda, izbegavajući ljude najbolje što sam umeo. Vetar mi je zviždao u ušima i grizao lice. Izvio sam ramena da obiđem polugolu kurtizanu. Kada je uzdrhtala, poplavela žena videla kako joj se približavam ludačkom brzinom i kako klizam pravo prema pesniku-bojovniku, izustila je jedno 'oh' od straha svojim tetoviranim usnama. Skočila mi je sa puta. I Davud me je ugledao. Bio sam možda trideset metara od njega, ali sam mogao da vidim da se smeši. Bio je to smešak divljenja, i pomalo, iznenađenja. Naklonio mi se. Mišići poskočiše na njegovom vratu, a kovrdžava kosa zavijori mu se na vetru. Moja mati otvori svoj krzneni okovratnik, i on odmah zabi jednu od svojih igala u njen vrat. A zatim pohita prema istočnoj polovini Prstena. Moja majka, verovatno sledeći njegov osmeh, okrenu se, ugleda me, nakrivi glavu i otisnu se u suprotnom smeru.
     Mogao sam da sledim samo jedno od njih, i zato sam pohitao za svojom majkom. Dostigao sam je na rubu Prstena, kada je prošla kraj mlečne, svetlucave statue Tisandera Opreznog. Dograbio sam kapuljaču njene bunde i trzajem je naterao da stane. Nije se opirala. Okrenuo sam se upravo na vreme da vidim Davuda u kamelaiki duginih boja kako nestaje niz jednu od osam ulica koje su vodile na klizobulevar oko Prstena.
     "Majko", zadahtah, "zbog čega si bežala od mene?"
     Par uplašenih arhata prikupiše svoje narandžastocrvene odore i udaljiše se, iako su nas gledali sa strahopoštovanjem koje inostranci tako često osećaju prema pilotima. (A šta je to strahopoštovanje, shvatih iznenada, ako ne mešavina ljubavi i straha?)
     "Kuda je otklizao pesnik? Šta ti je uradio?"
     "Malori", reče ona i zatvori oči. Kapci su joj teperili kao da prolazi kroz najdublji san. Teško je disala, a oko joj se blago trzalo. Bio je to stari program. Mislio sam da ga je Mehtar isekao iz njenih mišića kada joj se oblikovalo lice, ali program je očigledno imao duboke korene. Otvorila je oči i zažmirkala kada je nakrivila glavu i upitala: "Zašto si me sledio?"
     "Gde si bila?"
     "A zašto ti moraš da odgovaraš na pitanje drugim pitanjem? Zar te nisam učila da je to nepristojno?"
     Ispričao sam joj o svom susretu sa Davudom u Galeriji Hibakuša i o svemu što je proisteklo iz toga. Digao sam čizmu na najbližu klupu, grebući staro drvo oštricom svoje klizaljke. "Zašto si se srela sa pesnikom-bojovnikom, majko?"
     "Bio je to slučajan susret."
     "Ti ne veruješ u slučajnosti", rekoh grubo.
     "Misliš da lažem? Ne lažem: moja mati me je učila. Da ne lažem."
     Tada se nasmejala, uznemirujućim smehom, kao da zbija neku privatnu šalu sa samom sobom. U njenom smehu osećala se duboka napetost. Opazio sam slabašno zatezanje neistine i otkrio - na svoje zaprepašćenje - da mogu da čitam taj program kod svoje majke. Jednostavno je lagala.
     "Šta ti je onda pesnik zabio u vrat?"
     "Ništa", odgovori ona i posegnu rukom, dotakavši ružnu drvenu pribadaču koja joj je držala krzno. "Vraćao mi je pribadaču. Bila mi je ispala. Našao ju je na ledu."
     Pogledah za sobom na ulice koje su se zrakasto prostirale od Prstena, zasecajući prsten nastambi. Porazmislih da li da pojurim za Davudom, ali sam se plašio da ne izgubim majku. A njoj je očigledno bilo jasno šta mislim. Očigledno je nameravala da me odmami od njega.
     "Pesnik-bojovnik bi mogao da te ubije", rekoh joj.
     "Zveri-bojovnici mogu da ubiju koga god hoće."
     "A koga hoće da ubije Davud?" upitah je. "Solija?"
     "Otkud ja znam?"
     Laži, laži, laži.
     Oči joj tada zaigraše, i ja videh ono što je trebalo da vidim još davno: moja se majka bila odala tulašu - facijalni grčevi bili su posledica njenog skrivanja te sramote pred njenim prijateljicama, kao i pred sobom samom. Video sam i druge stvari, druge programe: slojeve masnoće preko njenih usana, koji su joj odavali snažne programe za jedenje i ljubav za čokoladnim napicima i slatkišima; njen nadmeni način govora, iseckane komadiće rečenica koji su nagoveštavali njeno verovanje da su ostali previše glupi da bi mogli da shvate išta izuzev najkraćih naleta informacija (a nagoveštavali su i njenu osnovnu stidljivost); način na koji se programirala da žmirka umesto da se smeši. Ketici nazivaju te telesne signale koji otkrivaju programe 'govorima'. Pretraživao sam joj lice u potrazi za mrštenjima, pokretima očiju i treptajima koji bi ispričali priču o sebi. Video sam... preneražavajuće stvari. Uvek sam znao - makar i ne bio svestan tog znanja - da ima neku vrstu lenjive pohotljivosti. Sada sam video još nešto; sada se otkrila njena mnogolika seksualnost. Na moje neizmerno zgražanje, video sam da bi bila u stanju da se pari sa primernikom, detetom, ženom, tuđincem ili životinjom - pa čak i sa snopom čiste zračne energije, samo kada bi takva vrsta sjedinjavanja između puti i svetlosti bila moguća (arhati, razume se, veruju da jeste). Ukoliko je u svakodnevnom životu bila uzdržljiva, to nije bilo usled nedostatka želje. Verujem da sam od majke nasledio svoju neobuzdanost.
     Ruke su mi utrnule od stezanja drvenih letvica klupe i zato ih protrljah. Oko Prstena, plamene lopte počeše da blistaju. Led je blistao stotinama svetala. Klizači su u velikim skupinama odlazili u okolne kafee. Samo je nekoliko skupina harijana ostalo u blizini ruba Prstena. U tami koja se spuštala, njihovi povici izgledali su oštri i prebliski.
     "Mislim da postoji zavera da se ubije Soli", napola sam prošaptao. "Šta znaš o tome, majko?"
     "Ništa."
     Po zategnutosti njenih usana video sam da zna sve.
     "Ukoliko Soli bude ubijen, ti ćeš biti prva na koju će Vremečuvar posumnjati. Odvući će te pred akašike, razgolititi ti mozak."
     Zažmirkala je i rekla: "Postoje načini. Da se prevare akašici i njihovi primitivni kompjuteri."
     Iz sopstvenih razloga bio sam vrlo zainteresovan za sva moguća ograničenja kompjutera akašika, i zato sam upitao: "Kakvi načini?"
     "Načini. Zar te nisam učila da uvek postoji način da nadmudriš takmace?"
     "Takođe si me učila da je pogrešno ubijati."
     Nakrivila je glavu i klimnula. "Dete mora da nauči određene... određenosti. Inače će ga vaseljena progutati. Ali kada je žensko, uči šta je dozvoljeno."
     "Ubila bi Solija? Kako samo spokojno govorimo o ubijanju."
     "Ti govoriš. Ja nikada nisam ubila živog stvora."
     "Ali bi poslala pesnika da ubije mesto tebe. Da li je to dozvoljeno?"
     "Sve je dozvoljeno. Onima koji vide potrebu. Određeni ljudi su odabrani. Za njih, zakon mnoštva ne važi."
     "A ko ih bira, majko?"
     "Bira ih sudbina. Sudbina ih označava i oni zato moraju ostaviti svoj znak."
     "Ubij Solija i ostavićeš krvavi znak."
     "Veliki činovi u istoriji", reče ona, "ispisani su krvlju."
     "Vidiš Solijevo ubistvo kao čin veličine?"
     "Bez Solija više ne bi bilo razgovora o raskolu. Red bi bio očuvan."
     "Tako misliš?"
     Nasmešila se svojim poremećenim taštim osmehom, a vetar poče da duva. Bio je to gorak vetar koji je nosio prvu hladnoću noći. Moja majka prikupi okovratnik oko svoga vrata. Odeća joj je bila aljkava i neodgovarajuća; shvatio sam da iz navike nosi takvu prostu odeću kao neku vrstu prikrivanja. Ljudi bi pogledali bezoblične nabore i zaključili da je pred njima bezlična žena koja malo mari za kaćiperstvo i razmetanje. Ali spoljni izgled, pomislih ja, vara. U suštini, moja mati je veličala sebe kao da je još devojčica.
     "Kako samo mrzim Solija!" uzviknu ona.
     Zabio sam vrh svoje sličuge u led i rekao: "A ipak si ga izabrala da mi bude otac."
     "Odabrala sam njegove hromozome da bih stvorila tvoje", ispravi me ona.
     Skinuo sam rukavicu i prošao prstima kroz kosu, u potrazi za vlasima riđe kose, koje su bile grublje i kruće od crnih. Ali prsti su mi iznenada bili previše hladni i ukočeni da bih osetio bilo šta. "Zašto, majko?" upitah iznenada.
     "Ne postavljaj mi takva pitanja."
     "Reci mi - moram da znam."
     Uzdahnula je i usisala sopstveni jezik kao da je čokoladna kuglica. "Ljudi su alatke", reče ona. "I njihovi hromozomi su alatke. Slelovala sam Solijeve hromozome da bih stvorila tebe. Lorda pilota našeg Reda."
     Protrljao sam postrance svoj nos i pogledao je. Žmirkala je na mene, grickajući usnu i gladeći gojazni podbradak. Činilo mi se da sam shvatio kostur njenog plana. Pustiće da budem proglašen za Lorda Pilota, a zatim će manipulisati mnome kao da sam lutka nekog fantaste. Kada sam je optužio za to, ona me upita: "Kako mogu da manipulišem sopstvenim sinom? Ti sam manipulišeš sobom. Ja nemam želju da manipulišem. Budućim Lordom Pilotom."
     Kada se nasmejala za svoj račun, pomislih kako sam slep bio za osnovnu suštinu njenog duha. Pogledah je u oči, koje su bile tamnoplava jezera pod dubljom tamom njenih veđa i videh naduti ponos i ambiciju. "Ali Redom upravlja Vremečuvar, a ne Lord Pilot", rekoh ja.
     "Vremečuvar", složi se ona.
     A tada sam znao; tada sam bio u stanju da shvatim puni blesak njene silne strategije. "Vremečuvar", a u slogovima te reči stajao je nepodnošljivi naboj. Majka mi je bila ambiciozna žena. Daće da ubiju i Vremečuvara. Još više - spletkarila je da učini sebe Lordom Reda.
     Taštino, taštino, taštino.
     "Ne, majko", rekoh, čitajući znake na njenom licu, "nikada nećeš upravljati Redom."
     Vazduh joj izlete iz pluća u jednom brzom 'vuuš'. Pljesnula se rukama po stomaku kao da sam je udario podno srca. "Moj sin ima moć", reče ona. "Umeš da me čitaš, čini mi se. Rođenu majku."
     "Mogu da pročitam neke od tvojih programa."
     "Šta su ti to uradili?" Gledala me je kao da me vidi po prvi put, dok joj je užas skupljao nemirno žmirkanje. (A šta je užas ako ne mešavina mržnje i straha?)
     "Šta ti je pesnik uradio, majko?"
     "Ne odgovaraj na pitanje pitanjem! Zašto si uvek toliko neposlušan? Mislila sam da sam te naučila. Poslušnosti, odavno."
     Nije mi se dopalo u kom pravcu je krenuo naš razgovor. Mrzeo sam način na koji je izgovarala reč 'poslušnost'. Bila je to ružna reč; uz način na koji ju je izgovarala, postajala je reč prepuna neobičnih podznačenja i užasnih značenja. Sećao sem se da su pesnici-bojovnici ozloglašeni zbog usađivanja nepovratne i potpune poslušnosti. Kakve je otrove usadio Davud u njen mozak? Genotoksine da se pomešaju sa njenim hromozomima i neosetno joj izmene najdublje programe? Da li joj je u krv ubacio slel-virus koji će joj proždrati mozak i zameniti ga, deo po deo, preprogramiranom neurologikom? Poslušnom neurologikom? Da li joj je slel-mimikrirao mozak? Moja majka zurila je u tamni krug Prstena, a ja sam se pitao koliki je deo njene slobodne volje već rastvoren i zamenjen voljom pesnika-bojovnika.
     "Taj pesnik je veoma opasan", rekoh ponovo. "Ubio bi te kao muvu, samo da poželi."
     "Svi umiru."
     "Ubio bi ti dušu."
     "Ne plašim se smrti."
     "Uvek sam mislio da se plašiš."
     "Ne, ne plašim se. Zar nas prihvatanje smrti ne oslobađa straha? A ako smo slobodni, nije li sve moguće? Ne, ne plašim se."
     Otro sam led sa brkova. "To su pesnikove reči, čini mi se, a ne tvoje."
     Jače je pritegla kapuljaču uz glavu. Počela je da govori laganim ravnim glasom, kao da iskušeniku objašnjava teoriju prstena. Iako je smirila glas, mogao sam da čujem ritmove novih programa u njenom glasu. Njene reči, način na koji je naglašavala i uobličavala određene glasove (ulagala je previše daha u suglasnike koji se obrazuju zaustavljanjem protoka vazduha jezikom), iseckano fraziranje njenih rečenica i misli - sve u vezi s njom bilo je isto, pa ipak malo različito. Mogao sam da je čitam, ali nisam mogao da kažem da li novi programi potiču isključivo iz Davudovih ideja i verovanja, ili joj je zapravo bio preobličio mozak. Uzdrhtah kada je rekla: "Misliš da Davud manipuliše mnome? Ne, ja sam ta. Koja manipuliše njim. On misli da je pronašao način. Da na kraju uspostavi kontrolu nad mojim programima. Nazovi to slel-mimikrija, ili ga nazovi kako već hoćeš. On misli tako. Ali odakle potiče ta misao? Ja sam mu dala te misli. To je najprefinjenija vrsta manipulacije; moja majka učila me je kako da manipulišem."
     Da li joj je Davud prepravio softver ili slomio hardver? Drhtao sam ne bih li to saznao.
     "Možda bi akašici mogli da ti pomognu", rekoh, odjednom, gotovo molećivo.
     "Ne verujem."
     "Mogao bih da te odvedem do njih. Ali moraš mi reći kako da te nađem."
     "Nisu li ti prijatelji već rekli? Da sam postala učenik pesnika-bojovnika?"
     "Gde da nađem pesnika?"
     "A zašto bi moj sin tražio pesnika-bojovnika?"
     "Možda, da bih ga upozorio da se njime manipuliše." Zapravo, želeo sam da ga ulovim pre nego što bude imao priliku da prepravi mozak moje majke, ukoliko to već nije učinio. Želeo sam da ga ubijem.
     "U prirodi je manipulacije", nastavi ona, "da će obaveštenje da je manipulisan samo pomoći da bude manipulisan, da će učiniti da poveruje da može da manipuliše manipulacijom manipulišući mnome, da poverujem da ja manipulišem njime. Složena je stvar. Učini kako god hoćeš". Nasmešila se i klimnula, zašavši na svetlo. Senka joj se izdužavala u crno koplje, a zatim skraćivala, napred-nazad po sjajnome ledu. "Na kraju krajeva, tobom niko ne manipuliše."
     "Oh, bože!"
     "Zar te nisam učila da ne huliš?"
     "Gde je pesnik, majko?"
     "Jesam li ja čuvar svoga gospodara?"
     "Gde, majko?"
     "Ako već umeš da me čitaš, onda reci ti meni."
     "Poslala si ga da ubije Solija."
     "Soli", ponovi ona. Zatvorila je oči, zato što mora da joj je najzad postalo jasno da mogu da je čitam.
     "Zašto bi uopšte pesnik ubio za tebe?"
     "To je razmena, razume se. Privrženosti. Pesnici-bojovnici tragaju za preobraćenicima, zar ne? Prema tome, postala sam privrženik postojanja. Kao pesnici-bojovnici. A u zamenu za to, Davud će..."
     "Kada, majko. Oh, Bože, već je prekasno, zar ne?"
     "Kako mrzim Solija!"
     "Majko?"
     "Ne traži pesnika-bojovnika", reče ona, "možda bi ga, čak, mogao i naći."
     "Ubiću ga."
     "Ne, Malori, ne ostavljaj me. Pusti ga da obavi svoj posao. Zašto bi ti spasavao Solija? Dok govorimo pesnik se najverovatnije penje uz Solijevu kulu. Ili obilazi Solijevu stražu. Ili pita Solija za pesmu."
     Lupio sam klizaljkom o led da bih povratio malo krvi u utrnula stopala. Bilo mi je hladno i bio sam zbunjen, pa sam upitao: "Kakvu pesmu?"
     "To je tradicija pesnika-bojovnika", odgovori ona. "Zarobe žrtvu i učine je nepokretnom. Zatim recituju deo starinske pesme. Ukoliko žrtva ume da je završi, poštedeće je. Razume se, niko nikada ne zna pesmu."
     Odbih se od nje i počeh da se odgurujem preko Prstena. Nisam mogao da joj poverujem. Podsmevala mi se. Pesnik-bojovnik sigurno ne bi tražio vreme da žrtvu propituje o pesmi.
     "Kuda ćeš?" doviknu mi ona pre nego što sam otklizao desetak metara.
     "Da upozorim Solija na ludaka!" povikah.
     "Ne ostavljaj me! Molim te!"
     "Zbogom, majko."
     Nakrivila je glavu na jednu, zatim na drugu stranu, pa doviknula za mnom:

     Zato što ne mogu da zaustavim Smrt...
     Ona blago staje radi mene.
     Ali kula prima samo Nas
     I Besmrtnost.

     "To je ta pesma. Da znaš, ukoliko pesnik-bojovnik zarobi i tebe."
     Nisko sam se povio i duboko udisao vazduh dok sam joj mahao i klizao po ledu. Nisam nameravao da dozvolim ubici - majstoru slel-mimikrije, ludaku - da me zarobi. Nameravao sam da ja zarobim njega.









22. HANUMAN-ORDANDOV PARADOKS
     Biti sasvim živ znači biti sasvim na oprezu Biti sasvim na oprezu znači biti pun straha Strašiti se znači umreti

     Izreke pesnika-bojovnika

     Trčao sam prema istoku noćnim ulicama. Pošao sam prečicom kroz srce Četvrti Inostranaca. Pesnik je imao prednost preda mnom, ali nije mogao poznavati Grad kao ja. Niti je, nadao sam se, mogao da kliza toliko brzo ili daleko bez odmora. Nejasne boje klizobulevara i manjih klizoulica kao da su tekle i slivale se jedna u drugu, crvene u narandžaste, ljubičaste u zelene. Sa prijatnih zgrada duž neobično uske ulice neuropevača, ukrašenih balkonima i čipkastim kamenitim rešetkama, visile su ledenice sa kojih je kapala voda. Pravo ispod, kapi su se smrzle u džunglu ledenih neravnina, tokova i majušnih vulkana. Klizanje je bilo nesigurno i zato sam skrenuo u Ulicu isparenja. Tu led nije bio toliko nepravilan, ali je bilo drugih opasnosti. Bezbrojni mirisi izvijali su se iz poluotvorenih ulaza nastambi pamtilaca. Vazduh je vonjao na mehrove vrelog katrana, miomirisna ulja za kosu, nove tkanine i hiljade drugih mirisa i mirisnih droga. U trenutku sam se setio hitanja niz ulicu na dan trke pilota (činilo mi se neverovatno da je već tri godine prošlo od tog dana). Sećanja me obuhvatiše. Gotovo sam mogao da vidim Solija kako glatkim zamasima juri pedeset metara preda mnom; gotovo sam mogao da čujem klik-klak njegovih dugih, blistavih oštrica na klizaljkama. Prolazio sam kraj jedne od većih nastambi kada vrata otvori par običnih kurvi. Usne su im bile obojene u crveno, a dah im se osećao na alkohol. Stajale su držeći se za ruke pod loptom hladnog plamena, jednom od onih providnih, sa plazmom koja je unutra pucketala njihovim bojama. Zatvorile su mi put i smesta se privukle uz mene. Viša od njih - kosa joj je bila poput tamnog, crvenog vina - raširi svoje krzno. Ispod nije nosila nikakvu odeću; koža joj je bila naga i bela. Ponudila je da me odvede niz jedan od prolaza koji su vodili sa ulice, da raširi krzna i legne poleđuške na sneg, da se smesta pari bez ikakve naplate. Bila je veoma pijana. Bez sumnje se sećala prethodnih, vatrenih zadovoljstava koja je iskusila pod vrelom kupkom alkohola. Takvo je ograničenje te droge; donosi sećanja na neka druga vremena dok je čovek pijan, ali malo šta drugo. Namirisao sam opojne estre skoča i setio se večeri u baru za majstore pilote kada sam se prvi put sreo sa Solijem. Mrzeo sam Solija, setih se, i zbog čega sam onda toliko hitao da odgurnem dve kurve, da prejurim pola grada da bih ga upozorio? Zbog čega ne bih ostao i uživao sa kurvom? (Bila je vrlo lepa - jedna od onih retkih kurvi koje se kurvaju zato što vole muškarce.) Zbog čega ne bih dopustio da Soli umre?
     Iako sam brzo napredovao, prešavši široki, mlečni led Puta pre nego što su noćne gomile pokuljale u Četvrt, brinuo sam se da će Davud stići do Solijeve kule pre mene. U stvari, nisam želeo da Soli umre. Bio je moj Lord Pilot, moj ujak, moj otac; bilo bi pogrešno dopustiti pesniku-bojovniku da ga ubije. A isto tako - a to je bilo krajnje sebično sa moje strane - mislio sam da mogu zaslužiti njegovu zahvalnost. Kada bih mu smekšao srce, mogao bi da oprosti Bardu i Justini (i meni) i mogao bih da zaustavim ovaj raskol pre nego što zapravo počne. Razmislih da pozovem sanke. Ali po uskim, krivudavim ulicama Starog Grada kroz koje sam morao proći, sanke bi mi samo smetale. Bila je to jedna od retkih prilika u mom životu kada sam poželeo pogodnosti fona. Tada bih mogao prosto, i u trenutku, da ga upozorim da se smrt zaputila ka njemu. Ali kao što bi to rekao Vremečuvar, kada bi on dozvolio fone, ljudi bi neprekidno fonirali jedni drugima o svojim najneposrednijim i najbanalnijim mislima. Dogovarali bi se da se sretnu jedno sa drugim u određeno vreme, pa bi zahtevali upotebu časovnika i privatnih sanki da ih voze preko Grada. Ulice bi se ispunile eksplozivnim, bučnim mašinama i drugim bučnim stvarima, jer kada bi se jednom zver tehnologije oslobodila svog kaveza, ljudi bi počeli da traže kreštave privatne radio-uređaje, privatne senzorne kutije i gomile drugih stvari. Kada sam bio pripravnik, često sam se prezrivo cerio toj teoriji o tehnologiji-gospodaru, ali kasnije, kada sam video Triju i Gehenu i druge paklene planete koje su odlučile da ne ograničavaju svoju tehnologiju, zaključio sam da su u toj stvari odredbe Vremečuvara bile opravdane.
     Pa ipak, kada sam stigao do ulaza Kule Danladi, prokleo sam i Vremečuvara i njegove odredbe. Vetar je brisao sa sablasnog brežja Urkela, niz opustelu Dvoranu drevnih pilota i Šahovski paviljon, zviždućući preko spavaonica i manjih zgrada na ivici Rese. Šibao je oblacima ledene prašine otvorena vrata Kule. Čuo se užasan, sisajući zvuk, kao od vazduha koji se proteruje kroz cev. Četvrtasta drvena vrata, ravna i gruba kao i zloglasni lord Danladi, škripala su dok su se kretala napred-nazad; bila su isprskana krvlju. Svuda je bilo krvi. Iza vrata, hodnik je bio prekriven leševima. Bilo ih je šest. Jedna pripravnica ležala je nauznak, vrata rasečenog kao da se na njemu nalaze druga crvena usta; kraj nje - napola preko nje - zgrčio se leš Timona Ekvivokatora, pilota koji je diplomirao godinu dana pre Bardoa i mene. Niz leševa pružao se hladnim, zamuklim hodnikom prema stepeništu. Očigledno, piloti i pripravnici pokušali su da zaustave pesnika-bojovnika, a on se zaleteo među njih držeći brzi, ubilački nož kao ludak među decu. Sveže okupano telo iskušenika zatvaralo je stepenište, obgrlivši prvih nekoliko stepenika. Morao sam da ga preskočim. Njegova nekada besprekorna odora sada je bila umrljana. Iznad srca imao je crveni krug. Izgledao je kao znak iznad trgovine sekača. U vazduhu se osećao svež, sapunasti miris, kao i mirisi krvi i straha.
     Uspinjao sam se kružnim stepeništem što sam tiše mogao. A potom kroz kratki hodnik do Solijevih odaja, a sve vreme moje čizme šljapkale su o kamen, a dah mi je eksplodirao iz pluća poput raketnih gasova. Plašio sam se da bi buka koju stvaram mogla upozoriti pesnika-bojovnika, ukoliko zaista nije bilo prekasno za upozrenje. Belo krzno unutrašnje odaje bilo je natopljeno krvlju Solijevog mehaničara, Markomana li Tota, koji je klečao poleđuške na mrtvim nogama, isturene ruke i zabačene glave poput lutke. Vrat mu je bio presečen i slomljen, a tanke usne povučene uz njegove fine, bele zube. Ostatak sobe - tapiserije na zidu, niski ležaji i stolovi, molitvene knjige, šahovski komplet i pribor za kafu - nisu bili ni dirnuti. Vrata prema unutrašnjoj Solijevoj prostoriji bila su otškrinuta i zato sam ih odgurnuo i kročio unutra. U haos. Nikada ranije nisam bio u tom svetilištu, i iznenadio sam se kada sam video da je Soli držao cveće. Svuda je bilo zelenih biljaka i cvetova; bilo je biljaka u saksijama, biljaka na policama, biljaka koje su visile sa iskošene, crne ploče na opsidijanskoj tavanici. (Kula Danladi, čini mi se, jedina je zgrada u Gradu koja je u potpunosti napravljena od te staklaste supstance). Svuda je bio lom. Biljke i saksije bile su porazbijane u kaminu; prugasta masa unakaženih biljaka stajala je upletena između kaminskih držača i pucketavih cepanica. Meka, crna zemlja i krhotine opeke pod mojim čizmama. Osetih miris zgnječenog šira cveća. A onda, kroz lišče napola prevrnutog grma, videh njega. Kraj prozora, pesnik je vezao Solija uz stablo spinakar drveta. Čaura lepljivih, čeličnotvrdih proteinskih vlakana, od one vrste koja se uzgaja na Kvalaru, bila je obmotana oko Solijevih grudi, urezavši se u koru drveta iza njega. Borio se mahnito kao riba u mreži, potezao čauru, bacakao se tamo-amo, pokušavajući da preturi drvo. Ali drvo je bilo ogromno. Raslo je iz ogromne posude postavljene u otvor u podu. Grane su mu se pružale pod svetiljkom dvadeset stopa nad nama. Lišće se treslo i šuštalo, a nekoliko trouglastih, žutih cvetova drveta u lenjoj spirali pade na pod.
     "Ne prilazi bliže, molim te, Malori."
     Ovo je stiglo od pesnika-bojovnika, koji je stajao napola sakriven drvetom. Boje njegove kamelaike bile su zaprljane krvlju; krv je umrljala drvo tamo gde je pesnikova odeća dodirnula sivu koru. Vrh svoga tankog, ubilačkog noža držao je prislonjen uz ugao Solijevog oka. On mi doviknu: "Upravo sam nameravao da mu ovo zabijem duž optičkog nerva, ali ponovo si me iznenadio."
     Solijeve drogirane oči bile su širom otvorene i kolutave. Gotovo svaki mišić njegovog lica bio je zgrčen, a kapljice znoja su mu se slivale sa čela. Zaudarao je na strah.
     "Pusti ga", rekao sam.
     Koraknuh bliže, a Davud ispruži ruku. "Tvoja majka nije trebalo da otkrije naše planove. Kako si je naterao da govori?"
     Pokazao sam na Solija i ponovio: "Pusti ga."
     "Ali još nismo došli do pravog trenutka", odvrati Davud. "U svakom slučaju, moji naručioci isplatili su me za njegovu smrt."
     "Da, znam. Reci mi šta si učinio mojoj majci."
     Nežno je položio ruku na Solijevu glavu. Nije se obazirao na moj zahtev. "Tvoja majka je dobro platila za ovu mogućnost."
     "Mogućnost?" Nisam znao na šta misli. Soli je prazno zurio kao da ništa ne shvata. Lice mu je bilo praznije od lica autiste. Nije bilo ničega što bi se na njemu moglo pročitati, izuzev bola i straha.
     "Dakle, kakav je to otrov?" upitah. "Koji može da oduzme čoveku samosvest i učini mu program nečitljivim?" Drhtao sam od želje da pojurim do Solija, da udarcima uteram bes nazad u njegovo lice. Nisam želeo da ga gledam takvog.
     "Ne, pilote, ne miči se! Gotovo smo dostigli trenutak mogućeg." Izgovorio je to kao objašnjenje. (Možda je bio u stanju da čita program moje radoznalosti.) "Soli je zamalo živ; za koji trenutak ponovo će se roditi."
     Iznenada Soli vrisnu i progrize svoju usnu. Krv mu poteče niz bradu i vrat. Okrvavljeni ostatak njegove donje usne bio mu je priljubljen uz zube; kroz iskrzani rascep videli su se sekutići. Iznenada svaki mišić u njegovom telu kao da se pokrenuo i zgrčio. Telo mu je bilo čvor mišića koji su se grčili. Pomislio sam da će mu grčevi polomiti kosti i pokidati žile, ali Mehtar ga je, na kraju krajeva, uobličio u Alaloija - i to ga je dobro uobličio.
     "On je u agoniji!"
     Davud mi se nasmeši i reče: "Molim te, ostani gde jesi, ili će Lord Pilot morati da umre pre nego što dođe njegov trenutak."
     "Mučiš ga!"
     "Da, razume se; kako drugačije da ga probudim? Bol je munja koja će mu prosvetliti um i probuditi ga." Prošao je prstima kroz Solijevu kosu natopljenu znojem. Stegao je pesnicu, uhvativši kosu svojim prstima, čvrsto potegavši Solijevu glavu. Njegov crveni prsten plamteo je kroz crnu ćubu poput plamtećeg jezera krvi. "Vidiš, Soli sada živi punom žestinom. Dao sam mu drogu. Dok govorim, zvučni talasi mu pogađaju kožu kao pesnice. Osećaš li moj parfem? Prodorni miris kana-ulja? Za Solija to je kiselina koja mu izjeda nos i pluća. Ne možeš ni da zamisliš njegov bol: svetlost plamenih lopti za njegove oči je poput noževa. On čezne da ih zatvori, on se moli. A ubrzo, ja ću zabiti vrh ovog noža u njegovo oko pravo uz optički nerv. A onda će zaista doći do mahnitosti, i tada će munja procepiti njegovu glavu. A tada, trenutak, pilote. Jedinstveni, čisti trenutak, blistaviji od munje, i trenutak bez straha. Oduzeću mu manje vredan život robota i dati više vredan. Uskoro - vidiš da je gotovo spreman."
     "Ali biće mrtav!"
     "Ne, već će istinski živeti jedan trenutak, a u beskrajnim prstenovima večnosti, njegov savršeni trenutak živeće opet i opet."
     "To je ludilo!"
     "Spreman je! Pogledaj, možeš li da vidiš strah u njegovim očima, kao okean! On čuje svaku moju reč, iako ne shvata ništa osim straha. Strah; prsten večnosti; bol."
     "Ne!"
     Nisam želeo da saznam išta više o bizarnoj religiji pesnika-bojovnika. Nisam mario hoće li Soli prevazići svoj glavni program straha i odživeti svoj savršeni trenutak. Smučilo mi se od pesnikove potrebe da useče svoja verovanja u Solijevo meso. Zbog čega, pitao sam se, fanatici uvek moraju da zaraze druge virusom svojih verovanja? Zbog čega verovanja uvek moraju da traže da osvoje svoje žrtve, da ih popune groznicom, a zatim da zaraze još drugih, poput kuge? Čemu to ludilo, želeo sam da znam. Gledao sam kako nož zaranja prema Solijevom spremnom oku i vrisnuo: "Ne!"
     Pokrenuo sam se preko sobe. Prešao sam u sporo vreme i kretao se besomučnom brzinom. Mislim da je taj hitri, munjeviti trenutak spasao Solijev život. (To jest, onaj manje vredni život. Jednostavni život matematike i traganja za zapadnom zvezdom za koji se piloti rađaju.) Pesnik nije imao više vremena za mučenje. Mogao je smesta da ubije Solija, ali tada ne bi bilo 'trenutka mogućeg'. Prema njegovom iskrivljenom sistemu verovanja, u tom slučaju ubistvo bi bilo uzaludno. Posmatrao me je kako skačem preko iščupanog grma i iskrivio svoje pune, crvene usne. Bilo je očigledno da ne želi da me ubije. Ali on zavrte glavom, a glas mu se prosu poput vina. "Gotovo da si mogao da postaneš jedan od nas", reče on. "Zaljubljenik u večnost."
     Ubrzao se u sporo vreme; sav je bio preciznost i odmereno kretanje, mrlja sevajućih crvenih i zelenih prstenova, uskovitlanog ogrtača i svetlucavog čelika. Znao sam da je moja jedina nada ležala u tome da izbegnem noževe u prstima i otrove i igle skrivene u njegovoj odori, da izbegavam ili blokiram brid njegove pesnice i, pre svega, da izmičem sečivu njegovog ubilačkog noža. Morao sam da mu se približim. Onda bih mogao da se uhvatim ukoštac sa njim, šakom za vrat i rukom na ruku. Mogao sam upotrebiti veštinu kojoj me je podučavao Vremečuvar i upotrebiti snagu svojih alaloijevskih mišića i kostiju.
     Ali nije bilo jednostavno približiti mu se. Mora da je smesta prozreo moju strategiju. Napravio je varku prema mom stomaku, a zatim zasekao prema mojim prstima. Osetih vrelinu u vrhovima prstiju kao da me je opekao vazduh koji se pokretao oko munjevitog noža. Pogledah dole. Prosekao je dva moja nokta do mekog tkiva ispod njih. Krv je nadolazila - lagano, lagano, sve se naizgled kretalo tako lagano u sporom vremenu - ispod nokta. Vitlali smo i udarali okolo, drobili svoj put kroz bilje. Udario sam glavom u posudu sa visećom paprati. Napravio sam pesnicu i stegao; kapljice krvi poput kiše počeše da padaju na finu mahovinu, lagano crvenilo pljuskalo je po ispruganoj, zelenoj čipki. Zamahnuo sam prema njegovom grkljanu. Lako je blokirao moju ruku, kročivši u stranu skladno poput balerine. Iako smo obojica bili duboko u ćilibaru sporog vremena, činilo se da se kreće brže nego ja. Ili to, ili je čitao moje programe i predviđao moje pokrete. Veštine pesnika-bojovnika, pomislio sam, okolišne su i smrtonosne.
     Ali postoji jedna veština kojom pesnici-bojovnici nikada nisu ovladali. Oni, koji su svaki trenutak tolikom žestinom živeli na rubu smrti, nikada nisu mogli da spoznaju pasivno, melanholično, potajno plašljivo misaono ustrojstvo skrajera. A ko, na kraju krajeva, može istinski da shvati tajanstveni ples snova budućnosti koji se odigrava pred unutrašnjim okom skrajera? Odakle dolaze te slike? Na kakav način se ispoljavaju pred umom? Neki kažu da su skrajovanje i veština pamtilaca delovi iste pojave. Ukoliko je istina da se vaseljena večno ponavlja, kao pesnikova drama koja se ponovo i ponovo odigrava sa istim glumcima na potpuno isti načini prilikom svake predstave, nije li tada drevno sećanje istovremeno i vizija daleke budućnosti? Može biti da je to istina. Kada je Davud izmahnuo prema mojim očima - zamah koji sam jedva izbegao - osetio sam gustinu kana-ulja i počeo da se sećam. Ili sam, bar, tako mislio. Najpre su slike koje su mi došle ličile na nedavna sećanja. Tamo je Davud napao i posekao mi ruku; tamo je pošao da me ubode nožem u slepoočnicu; onamo je posegao u odoru i izvadio iglicu prekrivenu ljubičastim bo-otrovom. Ali to nisu bila sećanja, shvatih, već nešto novo. Na trenutak mislio sam da uopšte ne vidim te slike; u jednoj zasebnoj čestici vremena, zaključio sam da čitam sićušne promene oslonca i mišića koje su odavale Davudove borbene programe. Iz tih znakova rekonstruisao sam u svome umu redosled ubilačkih pokreta koje će odabrati - tako sam bar mislio. Napao je, pošao da me ubode nožem, izvadio ljubičastu iglicu iz ogrtača; gledao sam kako se koža moga dlana otvara poput vatrocveta. Redosled pokreta bio je tačno onakav kako sam ga predvideo. Iznenada sam znao da ne čitam njegove programe, ili, tačnije, da ih ne samo čitam. Bile su tu slike, određene boje i pokreti, novi vid sagledavanja. Davud se bacao u napad, izvodio varke, zamahnuo iglom u moj vrat. Nešto novo: imao sam vremena da ga blokiram, izvedem protivvarku i izmaknem vrat. Jesam li čitao njegove programe? Nisam tako mislio. Znao sam da se pesnici-bojovnici od detinjstva uvežbavaju da prikrivaju svoje programe. Za ratnika je greh da otkucava svoje pokrete. Ali postoji još nešto više. Osnovni rezultat teorije igara je da bojovnik mora da uvodi određeni broj nasumičnih elemenata u svoje pokrete, inače njegov neprijatelj može da zaključi kakva mu je strategija. Zbog toga su neki od Davudovih zamaha i varki uperenih prema meni bili učinjeni nasumično. Njegovi mišići i nervi bili su uvežbani - programirani - da u određenim trenucima ispaljuju na osnovu sopstvene volje. Mogao je da planira skok i udarac u stomak, da bi ustanovio da mu se ruka trza naviše, a udarac upućuje prema grlu. Nisam mogao da čitam te nasumične programe zbog toga što je njihovo poreklo bilo tako žustro, tako naglo; nisam mogao da čitam njegove druge programe zato što su bili maskirani. Kako sam onda izbegavao njegov ubilački nož?
     Skrajovao sam - to sam smesta shvatio, iako sam pokušavao da to poreknem. Zašao sam u to neobično, melanholično duševno ustrojstvo u kome se svoj život (i smrt) vidi kao polagana, gotovo aprstraktna slika koja će uskoro postati stvarnost. Bio je tu jedan bezvremeni trenutak, a zatim sjajni blesak kao kada se iznenada osvetli unutrašnjost prostrane, zamračene prostorije. Oči su mi bile otvorene, pa ipak sam na trenutak bio slep za boje i oblike prostorije. Tu su bile slike, blistavi mozak načina i mogućnosti. Različiti predmeti po sobi, račve granja spinakerovog drveta sa moje strane, prostirač sa crvenim prugama, zeleno, crveno i žuto bilje, dugine boje Davudove kamelaike, surovo, ubilačko sečivo njegovog noža i njegove prodorne oči, tako mirne i tako usredsređene - sve te stvari kao da su treptale, rastapale se u moru boja, ponovo treptale dok su tekle, oblikovale se u uglovima, senkama i krivuljama koje je opisivao pesnik-bojovnik u pokretu. 'Video' sam njegove ruke, noge i ogrtač kako se stapaju u mrlju svetlosti - tu su bile slike u budućnosti između kojih je trebalo odabrati: zasekao je moje oči; zasekao mi je vrat; izmahnuo je stopalom i zatim mi zasekao šake. Mogućnosti su me ošamutile. Bio sam slep zbog toga što je prešao svojim čelikom preko plavila mojih dužica; zanemeo sam zbog toga što mi je grlo bilo u komadima; nisam ga mogao uhvatiti za vrat jer mi je odrezao prste sa zglavaka. Ali samo će jedna budućnost biti ostvarena; njegov nož nije se mogao odjednom naći na hijadu mesta. On se kretao, kretao se i pre toga, uvek će se kretati. Tapiserija događaja koji će se za jedan trenutak ostvariti stapala se u jednu celinu. Srebrna nit njegovog noža u zamahu, blistave, ukrasne zelene i crvene trake njegovih prstenova, crni, kovrdžavi uvojci njegove kose i crne i riđe vlasi moje sopstvene, zlatne, purpurne i narandžaste niti njegove kamelaike, sve niti mog života su se prikupljale, uplitale. Ali na kraju sami biramo svoje budućnosti, kao što bi to Katarina rekla. Kao što je to nekada govorila, kao što će to uvek govoriti. Budućnosti su se obrazovale unutar mene i oko mene, a Davud se pripremao za pokret. Skrajovao sam - bila je to divna i užasna stvar. Pogledao sam u Davudove oči, a ljubičasta vlakna i mrlje plave boje u njegovim dužicama su poigravale. Zenice mu se raširiše. Imao sam viziju. Vidom skrajera, gledao sam kako se mišići njegovih zenica opuštaju, kako se duga, crvenkasta proteinska vlakna razmotavaju, i dublje, vibrirajuće atome ugljenika, vodonika i kiseonika unutar proteina. Davudove oči i materijal tapiserija po zidovima, kapi krvi na njegovom nožu, bili su živi od proteina. A atomi proteina bili su sačinjeni od još sitnijih čestica koje su posedovale naelektrisanje i masu, boju, spin i šarme, i sve je bilo kretanje, oscilacija i energija. I još dublje: odaja se pretopila u blistavilo svetlosti, a najsićušnije čestice otkrivale su se poput lopti upletene svile. Bila je tu čitava beskonačnost umreženih, polihromatskih, svilastih vlakana od... ali nemoguće je jednoznačno opisati najdublju strukturu stvarnosti. Niti su bile usplamteli grimiz; niti su bile rastopljeno zlato; niti su bile stojeći talasi mehaničara, teoreme kantora i svesni izbor pilota u sporom vremenu. Sledio sam tu nit svesti, slepo piljio u šare svuda oko sebe, i iznenada sam znao, onako kako skrajeri znaju, da gledam u tapiseriju same vaseljene tokom stvaranja. Gledao sam kako se niti vaseljenskog holograma raspliću. Na neki način, dekodirao sam hologram, tragao po njemu da bih pročitao kod, jer šta je skrajovanje ako ne očitavanje glavnog programa vaseljene? Ali na kraju mi biramo svoje budućnosti. Jedna od šara koje su se obrazovale izgledala je blistavija od ostalih. Bila je ukrašena divnim (i užasnim) vlaknima duginih boja. Vlakna su se uplitala, a zelena boja bila je blistavi smaragd, ljubičasta je blesnula u vidu usplamtelog indiga. Bila je to kamelaika duginih boja, grimizni prsten bojovnika i ubilački nož od čelika. I izbor, uvek je postojao izbor. Davud je odabrao da zarije nož u moj nezaštićeni stomak. Navalio je na mene. Ali ja sam video pokret pre nego što se pokrenuo i kada je napao, sklonio sam mu se s puta. Zamahnuo je prema mom vratu. Blokirao sam mu ruku i uhvatio je i ona se prelomi. Kada je prebacio nož u drugu, odskočio sam od njega i prilično nespretno ga šutnuo među noge.
     Taj udarac osakatio bi civilizovanog čoveka. Ali kao što sam kasnije otkrio, kada pesnici-bojovnici zađu u pubertet, podvrgavaju ih sekačkom zahvatu koji im omogućava da po želji uvlače testise u trbuh. (Kleveta da su pesnici-bojovnici ravni između nogu nije istinita. Niti je istina da oni ne osećaju želju da se pare sa ljudskim ženama. Pesnici, razume se, obožavaju strast, iako joj ne dozvoljavaju fizičko izražavanje. Vrlina rađa želju, kažu oni.) Davud se zatetura za trenutak, a zatim izmahnu prema meni strelicom narandžastog vrha. Promašio mi je glavu za malo. Začuo sam kao strelica grebe pojedinačne korenove dlaka kada je prohujala kroz dugu kosu iznad mog uveta.
     "Vrlo dobro!" zadahta on. "Baš jako dobro."
     "Proklet bio!"
     "Pomozi mi, pilote."
     "Onda odloži nož."
     "Pomozi mi sa Solijem."
     "Ne, ne, ti si lud."
     Dok smo nastavljali našu smrtonosnu igru, mora da mu je bilo jasno da nešto nije u redu. Zaista, trebalo je da me ubije prvim zamahom noža.
     Nešto je bilo vrlo pogrešno - mora da je to znao, jer je počeo da razgovara sa mnom, ne bi li pokušao da mi skrene pažnju. A onda sam svojim šakama dograbio njegovu drugu ruku i slomio i nju. Nož okrećući se odlete iz njegove šake u smesu korenja i zemlje. Dohvatio sam ga za mišicu i privukao bliže. Iako sam očekivao da jaukne, ili da užasnuto spusti pogled na oštre krajeve kosti koji su mu procepili kamelaiku, on to naravno nije učinio. Nasmešio se. Jezikom je petljao po ustima kao da pokušava da izbaci parče baldo oraha koje mu se zaglavilo između zuba. Ali to nije bio orah; bila je to malena strelica, i on je ispljunu ka meni upravo u trenutku kada sam mu trgao ruku i smestio je pred svoje lice. Strelica ulete u njegovu sopstvenu ruku. U trenutku pre nego što ga je otrov paralisao, prodahtao: "Skrajer-pilot, bojovnik-pilot - trebalo je da znam."
     Čitavo telo mu se zgrči i ukruti, poput Solijevog. Tragao sam po pregibima njegove odore dok nisam našao zlatnu, cevastu predilicu kakve nose svi pesnici-bojovnici. Promućkao sam je uz svoje uvo i oslušnuo kako se tečni proteini mućkaju unutar cevi. Bila je gotovo puna. Prineo sam cev pesnikovim grudima, a kada sam pritisnuo kraj osetljiv na pritisak, neobično fini mlaz proteina štrcnu sa vrha i očvrsnu se u čelično tvrdu nit. Bilo mi je potrebno nekoliko trenutaka da okružim i zatim ponovo okružim njegovo telo - morao sam da ga napola podignem sa poda - pa sam ga vezao u lepljivu čauru.
     Porazio sam pesnika-bojovnika!
     Moji trenuci skrajovanja prođoše, i ja se vratih u stvarno vreme. Seo sam i oslonio se leđima o stabljiku gumenog drveta. Bio sam iscrpljen, oduševljen i uplašen. Dok sam gledao, Davud je polako povratio kontrolu nad svojim mišićima. Mora da je upio mnogo manje otrova nego Soli, ili to ili ga je njegov ubrzani metabolizam spalio i uklonio iz njegovog tela. Soli, video sam, ostao je krut i nepokretan kao robot.
     "Šta treba da radim da bih ga oslobodio?" upitah Davuda.
     "Moraš najpre da oslobodiš mene", odgovori on kada mu vilice proradiše. "Molim te."
     Pogledao sam ga da vidim da se ne šali. Na pamet mi nije padao ni najmanji razlog zašto bih ga oslobodio.
     "Bojovniče-pilote, skrajeru-pilote - slušaš li me ti? Na Kvalaru postoji kodeks časti. Oslobodi me i vrati mi nož. Ili me ubij svojom rukom. Moram da umrem."
     U glasu mu se nije mogao nazreti ni najslabiji nagoveštaj neke varke. Pesnik-bojovnik ne može da živi sa sramotom poraza i zarobljavanja. Siguran sam, da sam ga smesta oslobodio, da bi zabio sebi nož kroz oko u mozak, što je način na koji pesnik - bojovnik mora ubiti sebe kada za to dođe vreme. Bio je zahvaćen nekakvim uzbuđenjem. Da je bio Devaki, možda bi upotrebio uswa glagolski oblik 'ushićenog nestrpljenja', da iskaže svoje oduševljenje dolazećim trenutkom.
     Sagao sam se i podigao nož. Čelik je bio lepljiv od crne zemlje. Pod maslinastom kožom njegovog vrata bila je tačka u kojoj je pulsirala velika arterija. Mogao bih ga lako ubiti, kao što Devaki ubija ranjenog bika rundavca. Zbog čega bih ga zakidao za njegov najuzvišeniji trenutak?
     "Mogao bih da te ubijem", rekoh mu.
     "Molim te, pilote."
     "Trebalo bi da te ubijem."
     "Kažu da dosta znaš o ubijanju."
     Oklevao sam, čisteći parčad prljavštine sa noža svojim noktom. U očima pesnika-bojovnika bilo je straha.
     "Ubij me brzo", zatraži on ponovo.
     "Da li je tako lako ubiti?"
     "Lako je, pilote. Ti bi trebalo da znaš. A sada, nož, brzo, pre nego što trenutak prođe."
     Plašio sam se da ga ubijem, a on se plašio moga straha. Plašio se da ga neću ubiti. Na taj način bi izgubio svoj savršeni trenutak. Bio bi osuđen na slamajuću običnost svakodnevnog života, a to je, video sam, bila jedina stvar koje se pesnik-bojovnik plašio. A kada bih mu pomogao da pređe na drugu stranu, kao što je želeo, šta onda? Bio bi mrtav poput zemlje, i ne bi bilo više mogućnosti, sada ili ikada.
     "Ne mogu te ubiti", rekoh.
     "Da bih živeo, umirem - čuo si već ranije našu izreku, nisi li, pilote? A kada umrem, živeću ponovo i zauvek."
     "Proklet bio ti i tvoji paradoksi!"
     "Da, Hanuman-Ordandov paradoks."
     Nemarno sam odbacio nož i rekao: "Imaš li ime za to?"
     Klimnuo je. "Bojovnik, Ivar Hanuman, i Nils Ordando, veliki pesnik, osnivajući moj Red, bili su svesni suštinskog paradoksa postojanja. I pronašli su put van njega."
     Iz pravca spinakerovog drveta začu se ječanje. Solijeva jabučica skakutala je gore-dole, ali još nije mogao da govori. Ponovo sam se okrenuo pesniku. "Koji je put van?"
     "Ukoliko se vaseljena večito vraća", odgovori on, "onda nema prave smrti. Ne postoji ništa čega se treba plašiti. Trenutak mogućeg živi i živi ponovo, zauvek. Daj mi nož i pokazaću ti. Proživećemo taj trenutak milijardu puta."
     "Ne verujem u večno ponavljanje", rekoh mu.
     "Retki veruju."
     Nisam želeo da mu kažem da čitava škola skrajera i pamtilaca veruje da je večno ponavljanje ritam vaseljene. "To je apsurdna filozofija", primetih mirno.
     "Da", složio se on, "ali to je jedini način da se izbegne paradoks, i zato smo izabrali da verujemo u nju."
     Oči su me svrbele, pa sam ih protrljao i uspeo da ih još gore nadražim prljavštinom. Naglo sam zatreptao kada su suze počele da mi se slivaju niz obraze. "Odabiraš da veruješ u filozofiju za koju si sam rekao da je apsurdna? Pa to je još apsurdnije."
     Soli zaječa i pokrenu usne. Upinjao se da nešto kaže. Nisam verovao da može da vidi ikoga od nas zato što nije mogao da pokrene glavu.
     "Da", reče Davud, "kada straha nestane, možemo da biramo svoja verovanja."
     "Ali apsurdno verovanje? Zar stvarno to možeš? Zaista? Zašto?"
     "Zbog toga što je to jedini način da se iziđe iz paradoksa. Zbog toga što nam omogućava da živimo i umiremo. Zbog toga što nas smiruje."
     Opipao sam oštricu noža palcem. Bila je veoma oštra. Rekao sam: "Ne mogu da shvatim kako možeš da izabereš da veruješ u ono u šta se ne može poverovati, a da sve vreme znaš da se ne može poverovati."
     "Ali ja zaista verujem - kao što veruju i svi pesnici-bojovnici - da će se ovaj trenutak, dok se nalazimo ovde i raspravljamo, ponoviti beskonačan broj puta. Kada me budeš ubio, ili dozvolio meni tu čast, ta ista moja smrt odigravaće se ponovo i ponovo. Kao što se već dogodila milijardama milijardi puta."
     "To nije čak ni blizu beskonačnosti", primetih.
     "Nije? Pa, ja sam pesnik, a ne matematičar."
     Zamahnuo sam nožem prema jednoj od grana gumenog drveta. Uz prigušeno 'tvak' otpade čitava grana. U istom trenutku osetio sam krivicu i pritisnuo palac uz ranu iz koje je curio sok.
     "Ne mogu da delim tvoje verovanje", rekoh. "Ako te pustim da umreš, pustiću da umre ono za šta kažeš da je najdivnija stvar - ta tvoja žestina življenja."
     "Ne, trenutak će živeti zauvek."
     "Ne", usprotivih se. "Kada svetlost zgasne, dolazi tama."
     "Nemoj se plašiti, pilote."
     "Kružimo jedan drugom oko svetova kao dvojne zvezde."
     "Ubij me", zatraži on ponovo.
     "A ako to učinim, šta će se onda desiti mojoj majci? Ako je mimikrirana? Ne, moraćeš da živiš da bi mi rekao kako da izlečim svoju majku."
     Protrljah koren nosa. Postojao je još jedan razlog zbog koga nisam želeo da ga ubijem: želeo sam da saznam šta se dešava kada je nečiji mozak zaražen virusom, da ga pitam o oštrici noža koja se nalazi između života i smrti.
     "Postoji jedan stari haiku koji je napisao Lao Cu", nastavih. "Čovek hrabrosti okrenute spolja usuđuje se da umre; čovek hrabrosti okrenute prema sebi usuđuje se da živi."
     Kada sam to rekao, osmeh na njegovom licu pokazivao je zabavu i ironiju. "Mudar si, pilote."
     Pokazao sam prema Soliju, koji se batrgao u uskoj navlaci svoje čaure i rekao: "Kada pesnik-bojovnik zarobi svoju žrtvu, zar joj ne recituje pesmu pre nego što je ubije? A ukoliko žrtva ume da dovrši pesmu ili stih, on mora da bude pošteđen - je li to istina?"
     "Tako je."
     Nagao sam se nad njega dok je ležao poluotvorenih usta, nasmešen. Osetio sam miris pomorandži u njegovom dahu, pa sam rekao: "Slušaj. Znaš li ovu pesmu?"

     Zato što ne mogu da zaustavim Smrt...
     Ona blago staje radi mene.

     "Kako glasi ostatak?" upitah ga. "Pesma, pesniče?"
     "Ti se rugaš našoj tradiciji", reče on. A potom, oklevajući, odrecitova:

     Zato što ne mogu da zaustavim Smrt...
     Ona blago staje radi mene
     Ali kula prima samo Nas
     I Besmrtnost.

     Najzad Soli dođe do daha i poče da viče: "Boli! Boli! Ubij me - ne mogu da podnesem bol!" Lice mu je bilo blistavo od masnoće i znoja i grizao je usnu. U očima mu je bilo ludilo.
     "Koliko će proći pre nego što se droga razloži u organizmu?" upitah Davuda.
     "Ne shvataš, pilote. Ta droga nije nalik onoj koja te je učinila nepokretnim, kao i mene. Ova droga se nikada neće potpuno razložiti. Najveći deo njenog dejstva oslabiće nakon jednog sata, ako dotle poživi, ali će uvek nositi posebnu osetljivost na svoj... trenutak mogućeg."
     Prišao sam Soliju i pokušao da ga nateram da prekine da grize usnu. Pokušao sam da isečem vlakna koja su ga vezivala, ali bila su tvrđa od čelika. "Lorde Pilote", rekoh. "Moj... Lorde Pilote." Ali me on izgleda nije razumeo.
     "Čuje on svaku tvoju reč", reče Davud. "Ali ne može da shvati značenje. Bol, to je jedino što zna."
     Sa stepeništa spoljne sobe začu se slabi zveket, kao od metala koji udara o kamen. Dakle, Vremečuvar je poslao svoje robote u kulu.
     "Soli, sve će biti u redu... roboti će te osloboditi."
     "Da, boli", ponovi on. "Boli."
     Zveket je postao glasniji. Čulo se odzvanjanje mnogih taktora po opsidijanskom stepeništu. Zvučalo je kao da čitava armija robota treska po stepeništu. A na pesnikovom licu, izraz mirenja sa sudbinom, pomešan sa ironijom.
     "Dakle, sa Solijem će sve biti u redu", zaključih.
     Upravo u tom trenutku dva ogromna, crvena robota stražara izbiše iz spoljne prostorije. Nisu zastali na vratima unutarnje odaje. Odmah za njima došla su još dva robota stražara, a iza njih još dva. Na metalu njihovih osnovica bile su konture peščanog časovnika. Bili su to roboti Vremečuvara, 'duga ruka Lorda Časologa', koja se prizivala u onim retkim prilikama kada se u gradu morao uspostaviti red.
     "Zarobio sam pesnika-bojovnika", rekoh im. "Pokušao je da ubije Lorda Pilota."
     Stajao sam tamo i čekao da roboti kažu nešto, možda sam čekao - besmisleno - da mi čestitaju ili da me obaveste da je Vremečuvar zahvalan što sam naleteo baš u pravo vreme. Ali oni nisu rekli ništa. Zatim se sve pretvorilo u kretanje i tvrdi metal, munjevito šibanje metalnih ispusta, mlaveći, grabljivi metal. Prvi robot zamahnu prema meni i uhvati me svojim hladnim, metalnim hvataljkama. Drugi robot podiže pesnika-bojovnika i baci u otvorene hvataljke trećeg robota. Škljocnuo je svojim kleštima, čekajući. Ostali roboti skanirali su razorenu odaju. Borio sam se, ali je to bilo beskorisno. Brzo sam ispričao robotima šta se desilo, ali bilo je to kao objašnjavanje otvorene teorije šaha radio-prijemniku. Nisu slušali.
     "Zar ne razlikujete pilota od pesnika ubice?" dreknuh bespomoćno.
     Davud se nasmeja, a osmeh mu nije silazio s lica. "To su roboti", reče on. "Moraš im oprostiti što ne znaju šta rade."
     Dok su nas roboti odvlačili, besneo sam zbog toga što Vremečuvar nije lično ovde. Nisam mogao da dočekam da ga obavestim o greški njegovih robota, da mu kažem da sam spasao Solija mučenja i smrti. Tresnuo sam pesnicom o robota; odro sam članke, koprcao se i psovao, a sve to vreme Soli je stajao, zurio u prazno i vikao: "Da, boli; boli; boli; boli."









23. PLUTONIJUMSKO PROLEĆE
     Dobri kristijani treba da se čuvaju matematičara i svih onih koji daju lažna proročanstva. Jer postoji opasnost da su matematičari sklopili ugovor sa đavolom da pomrače duh i da zadrže čoveka u okovima pakla.

     Sveti Augustin od Hipoa

     Zbog čega bi čovek tražio pravdu u univerzumu koji je očigledno nepravedan? Zar smo toliko beznačajni i zaludni da ne možemo da pogledamo sirovo, golo lice slučajnosti ne nadajući se da će nam se nasmešiti samo zbog toga što smo bili pravedni i dobri? Ukoliko taština zaista rađa želju za pravdom, onda verujem da je Vremečuvar najtaštiji čovek. Kao što sam već ranije rekao, slavan je po svojim kažnjavanjima. Jednog dana, bez sumnje, vajari će napraviti njegovo posmrtno poprsje sa natpisom koji glasi: 'Horti Pravedni'. To je nadimak koji je zaslužio. Kada je taj mrgodni starac saznao za pokušaj ubistva Solija, naredio je najmudriju pravdu. Njegovi roboti dovukli su Davuda i mene do podruma njegove Kule, u kojoj nas je zaključao u dve identične, susedne ćelije. Naše ćelije bile su kamene kocke čija je svaka stranica imala sto i jedan inč. (Poslednji zglob mog malog prsta dugačak je tačno jedan inč. Bez ikakvog valjanog razloga, dopalo mi se da izmerim razmere svoje ćelije.) Zidovi su bili kameni, a pod je bio napravljen od hladnih škriljčanih ploča; tavanica, koliko sam mogao da vidim, bila je kvadrat od crnog kamena bez ikakvih spojeva. Roboti su nas ugurali kroz ulaze u naše ćelije i vrata su se zalupila. Tama me je progutala. Tama je bila potpuna. Gurao sam svoje prste u procep između vrata i dovratka, ali bilo je to beskorisno. Vrata su bila načinjena od jedne kamene ploče i bilo ih je nemoguće pokrenuti.
     Odbio sam poslušnost Vremečuvaru i zbog toga će me on lažno optužiti za pokušaj ubistva Solija - bio je to zaključak na koji me je prisilila logika. Njegovi roboti svakako su ga obavestili da sam zarobio pesnika-bojovnika. Svakako je znao da sam nevin. Da li će me ikada pozvati pred akašike, da bih mogao da objasnim svoju nevinost? Nisam verovao u to. U tmini ćelije saletalo me je stotinu pitanja: gde je bila moja majka? Gde je bio Soli? Da li je verovao da sam deo zavere za njegovo ubistvo? Da li je pesnikova droga uništila njegov um? Da li je Vremečuvar ispričao svima da sam pokušao da ubijem Solija? Da li je ispričao ikome? Da li su Bardo i moji prijatelji u tom istom trenutku molili za moje oslobađanje? Ali kako bi to mogli učiniti ako nisu znali gde sam? Ukoliko je Vremečuvar želeo moju smrt, zbog čega sam još bio živ?
     Dok smo čekali presudu Vremečuvara, kratili smo vreme razgovorom. Blizu tavanice nalazio se uski tunel ventilacionog otvora koji je povezivao naše dve ćelije. Kada bih skočio i dohvatio glatki rub otvora, otkrio sam da mogu da podignem lice do njega i razgovaram kroz debele zidove bez vikanja. Ali naši razgovori su se uvek prekidali zbog toga što sam mogao da se držim samo nekoliko minuta pre nego što bi mišići počeli da mi se grče. Recitovali smo kratke pesme jedan drugom; izvodili smo pošalice i igre rečima; raspravljali smo se oko ono malo verovanja koja su bila zajednička za naša dva reda. Gubio sam u većini rasprava. Pesnici-bojovnici, žao mi je što to moram da kažem, vešti su sa rečima, još više od neologa ili prepredenih semantičara. Iako je izgledalo da Davud govori tačno, čovek je morao pažljivo da sluša ono što je rekao, jer je značenje reči izmicalo kao praćakava, mokra riba iz masnih prstiju. Jednom, kada sam primetio da je van svake mogućnosti neobično da pesnici-bojovnici i Tranzistorski Entitet imaju identičnu naviku da svoje žrtve pitaju pesme, on je primetio: "Oh, da, Kalinda Cvetna. Ona se uvek... zanimala za pesnike-bojovnike."
     "Kalinda?"
     "Tako zovemo boginju."
     Tako su je i Agatangijanci zvali.
     "Ali zašto Kalinda Cvetna?"
     "Možda zato što se Entitet smatra ženskim, a povezivanje sa cvećem se uvek smatralo ženstvenim. Ko zna poreklo imena?"
     "Ali kažeš da ona zna za pesnike?"
     "Razume se", rekao je. "Jednom davno, moj Red pokušao je da odgaji ženske pesnike-bojovnike, ali... bila je to katastrofa. Kalinda - Entitet - naterala nas je da prekinemo."
     "Nije mi palo na pamet da se bogovi zanimaju za ljudske poslove."
     "Šta ti znaš o bogovima, pilote?"
     "Što su muve za dečake, to smo mi za bogove", naveo sam citat. "Ubijaju nas iz razonode."
     "Razume se, Šekspir. Vrlo dobro."
     "Bogovi su bogovi. Rade šta im se prohte."
     "Misliš?"
     Setih se svog putovanja na Agatangu. Držao sam se za kameni rub i zadahtao: "Bogovi nas prave prema svom licu. Ili nas preoblikuju."
     "Ne", rekao je on, a glas mu se bučno prostirao kroz vazdušni tunel, "baš to je potpuno pogrešno."
     "Dakle, nisam znao da ste vi pesnici majstori eshatologije."
     "Zbog čega si uvek toliko sarkastičan, pilote?"
     "Zbog čega vi pesnici uvek morate da na pitanja odgovarate pitanjem?"
     "Jesi li mi postavio pitanje?"
     Nakon možda nekoliko dana ovakve rasprave - u našim mračnim, bezobličnim ćelijama nije bilo mere vremena - pesnik je zamukao i nije hteo da odgovara kada bih mu se obratio, što sam s vremena na vreme radio satima. Bio sam siguran da je pogubljen, da mu je odrubljena glava na Vremečuvarevu naredbu. A onda, najzad, odgovorio mi je. Moje olakšanje zbog toga što je još živ iznenadilo me je.
     "Bio sam pred tvojim Vremečuvarom", rekao je. "Lukav je, zar ne? Da ti kažem presudu? Odredio mi je presudu na način koji neće uvrediti moj Red. Pravedan je čovek."
     "Ne", huknuo sam dok sam se napinjao da ne padnem na pod, "običan je čovek."
     "Milosrdan je; njegova kazna je prefinjena."
     "Varvarska je."
     "Nisam ni očekivao da jedan pilot razume."
     "Vi pesnici-bojovnici ste ludi."
     "Šta je ludilo?"
     "Samo ludak zna."
     "Samo tvrdoglavi pilot može da odbije da ceni genijalnost kazne svog Vremečuvara."
     Na neki način, Vremečuvareva kazna je i bila lukava i možda čak i prefinjena, iako bih joj teško priznao genijalnost. Jednostavno, odredio je drevni i varvarski način pogubljenja: u praznu ćeliju kraj ćelije pesnika-bojovnika (mi smo bili jedini zatvorenici u Kuli, jedini zatvorenici za mnogo, mnogo godina) mehaničari su postavili napravu koja će, na prijem određenog signala, ispustiti oblak otrovnog gasa. Unutar naprave postavili su majušnu količinu plutonijuma. Signal za ispuštanje gasa biće nasumični raspad nekog od pojedinačnih atoma plutonijuma. Davud bi mogao živeti godinama, ili verovatnije, mogao bi umreti u sledećem trenutku - nije to mogao znati sve dok ne začuje šištanje gasa i namiriše njegovu sirćetnu kiselost. Bizarno je, ali istinito, da njegov Red može za njegovu smrt da okrivi samo nasumični, kvantni događaj, što za pesnika-bojovnika nije nikakvo okrivljavanje.
     "Svakako", rekao sam, "Vremečuvar je stavio dovoljno veliko parče plutonijuma u svoju mašinu da se verovatnoća da preživiš više od nekoliko dana približava nuli."
     Nisam mu rekao kako sam preneražen bio da Vremečuvar poseduje zalihu plutonijuma. Bilo je to najvarvarskije od svih varvarstava.
     "Razume se", složio se Davud. "Količina plutonijuma biće dovoljna. Ali ti ne shvataš suštinu."
     "A to je?"
     "Zamisli na trenutak, pilote, da si ti moj lord - ime mu je Dario Crvenprsten. Kada Dario dođe u tvoj Grad i zapita za mene, zapita: 'Da li je živ' tvoj Vremečuvar će sasvim istinito odgovoriti da ne zna. Jesam li živ? Niko ne može da zna. Sa tačke gledišta ostalih, ja sam unutar zapečaćene ćelije. Ja sam u limbu. Da li se plutonijum raspao? Postoji verovatnoća. Stepen moga života izražen je talasnom funkcijom koja sadrži verovatnoću života i smrti. Tek kada se moja ćelija otvori i Dario i tvoj Vremečuvar pogledaju unutra, jedna od verovatnoća će se ispuniti, dok druga nestaje i talasna funkcija kolabira. Tek čin njihovog posmatranja stanja u kome sam uzrokovaće da moj život ili smrt budu iskazani. Ili tačnije, ja sam istovremeno i živ i mrtav. I zbog toga ne verujem da će tvoj Vremečuvar ikada dozvoliti da se moja ćelija otvori. Sve do tada, tvoj Red neće moći da bude okrivljen za moju sudbinu."
     "Ali to je apsurdno!"
     "Moj Red uživa u apsurdu i paradoksu, pilote."
     "Ostavio si utisak na mene da ne poznaješ matematiku."
     "Govorim o filozofiji, a ne matematici."
     "Verovatnoće..."
     "Razume se", prekino me je, "postoji verovatnoća da se plutonijum nikada ne raspadne i da ja nikada ne umrem."
     "Ali umrećeš. Vremečuvar se pobrinuo da se to dogodi."
     "Razume se. I to će biti prefinjena smrt. Moram napisati pesmu da to proslavim."
     "Nikada ne znati koji će ti trenutak biti poslednji - to je pakao!"
     "Ne, pilote, pakla nema. Mi smo tvorci svojih nebesa."
     "Ludak", rekao sam. Pustio sam vazdušni otvor i pljesnuo na pod.
     Davudov odgovor, kada je došao, bio je tako slab da sam ga jedva čuo, promumlane reči izgubljene niz crni kameni tunel: "To se ti plašiš da gas ne ubije i tebe."
     Od Davuda sam saznao deliće novosti koje je načuo tokom svog prijema kod Vremečuvara. Novosti nisu bile dobre. Navodno, Vremečuvar je pustio svoje robote stražare na Grad. Pesnici-bojovnici su zarobljeni i prognani. Roboti su 'slučajno' otkinuli glave trojici pilota - bili su to Fakson Vu, Takenija Neustrašiva i Rozalinda li Hot - koji su se spremali da napuste Red i odu na Triju. (Kasnije sam saznao da su u to vreme stotine autista tajanstveno nestale iz Četvrti Inostranaca. Vremečuvar, to sam znao, uvek je mrzeo autiste). Kada su piloti, visoki profesionalci i akademici saznali za Vremečuvarovo kršenje kanona, govorilo se o uzimanju dubinskog broda i odlaska u novu seobu prema nekoj novoj planeti na kojoj bi se započela sasvim nova Akademija. Nekako, vesti o mom zatvaranju su se proširile i Soli je zahtevao da mi se odrubi glava, dok su Justina i Zonderval zahtevali sazivanje pilotske škole. Želeli su da zatraže od ostalih majstora pilota da se opozove Soli i izglasa novi Lord Pilot - tako su bar govorile glasine. Nikolas Stariji, lord akašik, izenadio je sve kada je zatražio okupljanje sabora lordova. Da li bi taj bucmasti, dakle dobroćudni čovečuljak zaista zatražio novog Vremečuvara, kao što je Kolenija Mur upozorila? Izgledalo je da niko ne zna. Niko - a naročito ne Vremečuvar - izgleda nije znao gde mi je majka, niti šta radi. A sve to vreme, Bardo je sakupljao potpise za peticiju za moje oslobađanje, molio, besneo, pretio i potkupljivao raznorazne majstore i lordove da stave svoje ime na peticiju. Tražio je da me provere pred akašicima. Bio sam nevin, dokazivao je, i treba mi dozvoliti da dokažem svoju nevinost. Ali Soli, koji je mrzeo Barda zbog toga što mu je preoteo ženu, izmislio je protivdokaz. Ne treba da idem pred akašike, govorio je, jer su njihovi kompjuteri napravljeni da modeluju samo ljudski mozak. Ko je mogao znati da li bi moj mozak - moj agatangijanski mozak - mogao da prevari kompjutere akašika? (Ko je mogao da posumnja da mi je Soli otac i da bi akašici mogli da otkriju i razglase tu činjenicu? Ko zna kakvi su bili motivi ostalih tokom tih najsumanutijih trenutaka našeg Grada?)
     Paradoksalno, Vremečuvareva presuda ispunila je Davuda radošću. Bio je toliko uzbuđen da nije mogao ni da jede ni da spava. Koračao je ćelijom danima, smišljao pesme i izvikivao stihove sve dok nije promukao. "Bliska smrt je začin života", naveo je. "To je istina, razume se. Pilote? Da li slušaš? Reci mi svoje misli - razmišljaš li o mogućnostima?"
     Ja po prirodi nisam čovek od razmišljanja. Užasavao sam se da budem ostavljen nasamo u vlažnoj, mračnoj ćeliji bez ičega čemu bih mogao da okrenem um osim svojih prestrašenih misli, misli o bolnim mogućnostima. Najvećim delom vremena sudarao sam se sa ledenim zidovima; piljio sam u tminu pred svojim licem, čekao. Slušao sam kako pesnik-bojovnik odmerava koracima svoju ćeliju, a kada bi koračanje utihnulo i on se smirio, osluškivao sam kapanje kondenzovanih kapi vode na pod. Slušao sam otkucaje sopstvenog srca. Često, obično nakon što bih se probudio iz ćudljivog sna na tvrdom, vlažnom škriljcu, bio sam ukočen i promrzao. Jeo sam orahe i hleb koji su s vremena na vreme ubacivali kroz prorez u osnovici vrata i srkao vodu iz velike činije. U istu činiju sam izbaciovao svoj izmet i mokraću, nadajući se da su roboti programirani da je operu pre nego što je ponovo napune. (Uvek sam, slučajno, kršio Turinov zakon, koji grubo kaže da je svaki robot koji je dovoljno inteligentan da pere posuđe istovremeno suviše inteligentan da bi ga prao. To je, možda, istina za ljudska bića, ali hladni, bezdušni roboti stražari koji su nas čuvali bili su obdareni samo onom posebnom inteligencijom koju su od njih zahtevale njihove funkcije. Kao što je na primer ubijanje neprijatelja Vremečuvara ukoliko ovi pokušaju da pobegnu. Ne mogu da poverujem da su imali samosvet.) Stidim se da priznam da sam zapadao u duge nalete samosažaljenja. Previše sam razmišljao o sebi. Pokušavao sam da se usredsredim na spoljašnje stvari, ali podražaji bilo koje vrste bili su slabi i retki. Zveckanje robota pred vratima, promumlane reči Davudovih pesama - te zvukove sam slušao, ali dok sam razmišljao o samosvesti robota ili njenom nepostojanju i procenjivao kvalitet pesnikovih stihova (nisu bili ništa posebno) bejah teran sve dublje prema svojim najdubljim brigama i strahovima.
     Nakon izvesnog vremena, otkrio sam da je moja navika spavanja poremećena. Spavao bih dugo, možda po čitav dan, bežeći od sebe. A zatim bi došli naleti straha, navale manije. Koračao sam svojom ćelijom, a mišići su mi se stezali i opuštali, ponovo i ponovo, ritmično se talasajući kao talasi mora. Dolazile su mi razne misli. Pokušavao sam da ne razmišljam o poreklu svojih misli. Pokušavao sam da uopšte ne razmišljam. Češao sam svoju prljavu bradu i opipavao glatke zidove ne bih li našao pukotine ili slaba mesta, pitajući se u šta se to pretvaram. Kako sam se užasavao tog pretvaranja! U meni je bilo nešto novo - kada sam razmišljao o tome i pokušavao da mu odredim oblik i smer, bio sam uzbuđen u istoj meri u kojoj sam bio i prestravljen. Pokušavao sam da spavam, ali san nije hteo da dođe. Mora biti da su prolazili čitavi dani a da nisam spavao. Ti naleti nesanice bili su isprekidani trenucima mikro-sna, kada bi mi mozak zamro na trenutak ili dva. A onda bih se probudio na hladnom, smrdljivom vazduhu, uz zvuk kapanja vode i zadah svoga straha. Ponekad sam proveravao sebe da vidim da li počinjem da ludim. Da li sam još mogao da izvedem proračun slobodnih tačaka? Da li sam se još isto osećao kada počešem svoj svrbljivi, masni skalp? Da li sam mogao da otvaram i zatvaram prste kada poželim? Na taj način, i na još hiljadu drugih načina, proveravao sam pećine svog uma ne bih li otkrio skrivene razvaline i tokove, kao i nove kristalne formacije sposobnosti i misli. Kakve misli, kakva dela, kakve snove bih mogao poželeti, ako mi je volja zaista bila slobodna? Da li sam mogao da zaželim da mi se mozak izmeni onako kako želim, ili su postojala ograničenja, prirodni zakoni razvoja koji se nisu mogli prekršiti? U nadubljim delovima svog uma, tamo gde Vaseljena teče poput hladnog, crnog brzaka, tragao sam za nagoveštajima slobodne volje. Bio je jedan trenutak kada sam gotovo mogao da vidim krajnje porive koji su vodili moje delanje; gotovo sam mogao da osetim svežu divotu čiste slobode. Trenutak je oklevao poput kapljice vode obešene u vazduhu. A zatim je nestao, usisan u vrtlog mojih misli. U središtu vrtloga nalazila se crna rupa, a unutar nje druga, još crnja. Postojala je bekonačnost rupa unutar rupa koje su čekale da progutaju normalnost uma svakog ko predugo razmišlja o sebi.
     Za mene, moj zatvor postao je pakao. Uvek sam se plašio tame; kada sam bio iskušenik, nervirao sam Barda zato što sam držao svetlo upaljeno čitave noći. A tišina je tama zvuka, smrt svakodnevnih vibracija, ritmova i tonova koji pružaju pesmu duši. Mi smo tvorci svojih nebesa, rekao je pesnik, ali je posle toga postao zloslutno tih. Možda se plutonijum raspao; možda je otrovni gas prostrelio njegova pluća i rastočio mu mozak. Ili se možda zamorio od ekstaze, zamorio od balansiranja na rubu oštrice između života i smrti. Da li se srušio na pod svoje ćelije u iscrpljenom stuporu? Nisam znao. U njegovoj ćeliji vladala je tišina, tišina u strujama vazduha, tišina kamena. Čak i voda sa tavanice prestala je da kaplje. Moje telo kao da više nije zaudaralo. Pred mojim očima tama je bila upletena poput vune, a prsti su mi bili toliko obamrli da mi se struktura zida činila voštanom i nije bilo nikakvog mirisa ni ukusa, nigde nikakvog zvuka. Imao sam priviđenja. Na trenutak činilo mi se da lebdim u kabini svoga svetlosnog broda. Sanjao sam zvezde. Ali onda, kada bih posegao svojim umom da se suočim sa brodskim kompjuterom - ništa. Nije bilo ni žestoke bujice brojeva, niti bele svetlosti vremena sna, niti makar i nagoveštaja divne muzike mnogostrukosti. Shvatio sam da sam sam u stvarnoj kamenoj ćeliji, crnoj i praznoj kao mrtvi svemir. Bio sam sam unutar svoga uma, i bio sam u paklu.
     Kako su dani prolazili, halucinacije su postajale snažnije, sveobuhvatnije. Pošto su moji čulni nervni bili umrtvljeni, mozak mi je davao sopstvene podražaje. Moj vizuelni korteks poče da radi sam za sebe. Pojavljivale su se boje. Pljuskovi purpurnih iskara slivali su se kroz vazduh. Sam vazduh iskrio se kao talasava odora od zelene i plave svile. Video sam pulsirajuće, koncentrične krugove crvene svetlosti kako se okreću jedan u drugom, i žute i narandžaste talasaste linije kako trepću i podrhtavaju. Bile su tu stotine različitih mirisa: začini i parfemi, tamjan, groznika i mošus. Čuo sam zvona kako zvone i led kako se lomi, zavijanje vuka. Takve halucinacije, razume se, uobičajene su među onima koji su zakinuti za dodir sa spoljašnjim svetom. Pomoćni mehaničari često imaju vizije kada po prvi put lebde u Matrici Ruže. A i Alaloji pričaju o lovcima zarobljenim u šatorima usred beskrajnih mećava koji gube osećaj šta je gore a šta je dole i počinju da vide blistave trake i snopove svetlosti kako prosecaju uskovitlane oblake snega. Znao sam da boje i zvuci koje osećam nisu stvarni, ali sam isto tako znao da bih, ukoliko priviđenja predugo potraju, mogao završiti sa mozgom gore oštećnim nego kod patetičnog afazičara.
     Zadugo sam se zanimao čistom matematikom. Prizivao sam bistave, ljubičaste ideoplaste aksioma izbora i gubio se u divnoj teoriji skupova. Izmislio sam (ili možda otkrio) teoreme koje bi jednog dana mogle biti korisne u dokazivanju hipoteze kontinuuma. Došlo je do trenutka kada su se prozračni ideoplasti višestrukih oblika pojavljivali takvom brzinom i takvom uverljivošću da sam verovao da bi oluja brojeva mogla da počne i sama od sebe, bez pomoći mog brodskog kompjutera. A kakva bi to divota bila! Ući u višestrukost po svojoj želji, suočiti se sa univerumom ni sa čim osim matematike, želje i golog mozga - kako često sam se tokom tih paklenih dana molio da steknem tu sposobnost! Ali molitva je znak bespomoćnosti i neuspeha. Sloboda mnogostrukosti me je poricala i uskoro sam otkrio da u svom zatvoru u tami sva matematika izgleda proizvoljna i nestvarna.
     Mogao sam da oponašam autistu i stvorim fantazije i predele misli u kojima bih mogao da obitavam do kraja života. Sanjati visprene snove i sve vreme biti svestan tih snova, i još više, menjati po volji njihov oblik i ustrojstvo - to je bila mogućnost. Možda bih iskusio čiste, talasave, akvamarinske vode, tople, hitre talase plaže nekog drugog sveta, lepljivi zagrljaj žene koja leži poda mnom na vrelom pesku. Ali - šta god autisti govorili - to nikada ne bi bilo stvarno. Bio bih izgubljen u nestvarnom, progutale bi me slike i događaji koji se nikada nisu dogodili i nikada ne mogu. Ako bi mi Vremečuvar najzad poklonio slobodu, bio bih lud kao bilo koji autista.
     Ne znam koliko dugo bih mogao da podnesem tišinu da se nekim slučajem nisam setio pomalo tašte izreke pamtilaca. Jednog dana, dok sam vukao svoje duge, zakrivljene nokte preko škriljčanih kamenih ploča, razmišljao sam o majstoru pamtiocu, Tomasu Rejnu, vrteći po glavi značenja njegovih sećanja na čoveka-boga, Kelkemeša, i prvobitni mit. Sledeće reči same se pojaviše na mom unutrašnjem uhu: Sećanja su duša stvarnosti. Unutar mene su bile godine sećanja, čitav život sećanja. Sećanja će, onda, biti moj spas. Živeću u prošlosti. Pobeći ću u svoja sećanja poput ranjenog tuljana koji traži bezbednost u svojoj akliji. Ponovo ću preživljavati ključne trenutke svoga života, a ako sam ih živeo previše strasno - pa, bar ću ostati unutar stvarnosti koja je zaista postojala.
     Najpre je sve išlo kako treba. Kako je vreme teklo, otkrio sam da imam sve manje i manje potrebe za fizičkim ometanjem. Prestao sam da pevušim za svoj račun, što je bilo veliko olakšanje jer nikada nisam umeo da održim valjanu melodiju. Nisam imao mnogo potrebe da dodirujem jezikom hrapavu vunu svoje kamelaike, ili da okusim slanu krv svoje izgrižene usne, ili da pritiskam oči palčevima da bih stvorio fosfene, te blistave tačkice svetlosti koje ponekad vidimo kada su nam oči zatvorene. Sećanja su mi bila više podražavajuća od običnih osećanja; sećanja su mi bila blistavi dragulji zadržani u ledenoj vodi; sećanja su mi bila duša dalje i bliže prošlosti. Sećao sam se kako sam učio da napravim čvor na vezovima svojih klizaljki. Kako sam besan bio kada bi petlja čvora pobegla mojim detinjim prstima. Kako sam divljao kada je moja majka pokušavala da mi pomogne! Sećao sam se drugih, srećnijih događaja, kao kada smo Bardo i ja uzeli snežnu jedrilicu žutih jedara i izbili na smrznuti Fjord. Bardo je oklevao kada je trebalo da unajmimo jedrilicu i naglasio da ništa ne znamo o jedrenju. Ali ja sam ga ismevao dok nije bio spreman za lakoumnosti. (Pripravnici često misle da zbog toga što su preživeli mnogostrukost mogu da ovladaju svakim oblikom prevoza). Oštar vetar naleteo je na nas neočekivano i gotovo nas razbio u stenje Vaskela. Pa ipak, naša jurnjava preko Fjorda predstavljala je pravo uživanje, nekoliko trenutaka čistog zadovoljstva. U tami moje ćelije, bila su tu i druga sećanja, svako blistavije od prethodnog. Poput starca, sećao sam se i pitao koliko bi mi bila drugačija sećanja da sam samo napravio drugačije izbore kada sam bio mlađi. Zbog čega sam odlučio da postanem pilot, a ne kantor? Zbog čega sam voleo Katarinu? Zbog čega sam ubio Lijama? Zbog čega su mi sećanja postajala sve usplamtelije stvarna?
     Pamtioci, govori se, moraju da prevaziđu težak problem dok su još mladi. Sećati se veoma dobro znači zaboravljati samo uz velike teškoće. Kako su mi sećanja postajala sve življa i življa, činilo se kao da oklevaju, da urezuju sebe u moje unutarnje oko. Morao sam da prizovem pred sebe vreme kada sam prvi put ugledao Prijaeljicu Ljudi, i plava bačva tuđinca bi se izmigoljila poput meduze i zaklonila važnija sećanja. Počeo sam da imam problema sa zaboravljanjem. Sećao sam se čitanja Vremečuvarovih pesama, i čitave stranice teksta bile su neizbrisivo odštampane na belom materijalu moga uma. Mogao sam da 'vidim' svaki prevoj svakog crnog slova, kao da čitam otvorenu stranu knjige. To je bilo slikovno sećanje o kome sam toliko mnogo slušao od prijatelja iz detinjstva koji su otišli da postanu skrajeri ili pamtioci. Setih se da postoje trikovi za zaboravljanje. U svome umu sagradio sam dugi, crni zid i projektovao redove i reči, čitave stihove i stranice poezije na zid. Našaran, crna slova nestajala su, crnilo na crnom - za izvesno vreme. Druga sećanja, kao Katarinin osmeh, bilo je teže izbaciti. Morao sam da rastočim blede tonove njene kože u milione tačaka osnovnih boja. Zatim sam pojačao svaku crvenu, zelenu i plavu tačku sve dok ne bi zablistala, nadula se i eksplodirala kao sićušna zvezda. Milioni tačaka svetlosti prsnuli su unutar mene i onda se prikupili u zaslepljujuću maglu, poput one nad ledenim poljem tokom dana lažne zime. Najteže mi je bilo da zaboravim zvukove. Sećanja na muziku su opstajala i pored mog truda da ih zagušim tutnjavom raketa ili nekom drugom bukom. Bio sam zapanjen da čujem čitave simfonije gotovo nadrealnom jasnoćom. Melodija Tatekovog Madrigala tuge ponovo i ponovo odvijala se u meni, zaobljeni tonovi adađa koji su se oblikovali poput kapljice zlata. Slušao sam i ponovo slušao Barda kako peva ljubavne pesme Justini i slušao naricanje šakuhaka i harfi na kojima je svirala moja majka. Ne želim da kažem da sam sve te stvari čuo istovremeno, jer nisam. Jedan zvuk ustupao je mesto drugom samo uz teškoće. Na primer, muziku galebova i bubnjanje mora nisam mogao da zaboravim sve dok nisam našao komponenete sinusnih talasa zvuka preko Furijeovog transforma i pretvorio ih u hologram. Zatim sam mogao da 'bacim' taj hologram u crnu, zvučno izlovanu kutiju u kojoj će ostati sve dok ne poželim da ga izvadim i razvijem zvuke sećanja. Na taj način sam stvorio milione mentalnih kutija za sećanja koja su me progonila. Na taj način sam napravio prostor za druga, još dublja sećanja, sećanja koja nisam ni znao da posedujem.
     Sve se beleži; ništa se ne zaboravlja.
     Ne znam kada sam postao svestan da se bavim veštinom pamtilaca. Naravno, mnogi ljudi su prokleti i blagosloveni gotovo savršenim pamćenjem ali nisu pamtioci. Sećati se života dedova i pradedova naših otaca i majki i tako dalje niz razgranato stablo naših predaka, otvoriti sećanja daleke prošlosti naše rase kodirana unutar naših hromozoma, 'misliti kao DNK', kako bi rekao lord Galina - to je najveća veština pamtilaca. To je veština koja me je potpuno prigrlila.
     Vrtoglavom brzinom, slike mojih predaka odbleskivale su preda mnom. Videh klizavu krv i razmotanu pupčanu vrpcu dok je moja baba, Dama Orijana Ringes, vrištala i izbacivala moju mati iz sebe na svetlost dana. Kako je tek moja majka vrištala u svome bolu! Videh Solija. Bio je, zaista, moj otac. Bila su tu sećanja iz Solijevog detinjstva; shvatio sam, najzad, ono čega sam se setio unutar Entiteta, sećanja na Aleksandra Dijega Solija kako podučava svoga sina matematici. I dublje nazad, pokolenje je sledilo pokolenje; lica su se oblikovala i menjala, promenljiva poput gline. Bio je tu dugi, široki Solijev nos i ledenoplave oči; tu su se pune usne Ringesovih stiskale i zatim razdvajale da otkriju dvadeset osam čvrstih ringesovskih zuba. Još dalje, Soli je petljao oko svojih hromozomima da bi pojačao svoje matematičke sposobnosti. (Od tog Solija, Mahavira Andreivija Solija, nasledio sam vlasi riđe kose.) I još dublje niz korenove vremena: bili su tu pesnici, skrajeri, kurve, piloti, katholiki, pastiri (ovaca), robovi, kraljevi, ratnici, čak i jedan strijer po imenu Kleo Ringes, od čijih je pet stotina dece polovina otišlo da nasele mesece Durikena, od kojih je pak polovina izmenila svoje gene i konačno postala poznata kao tuđinski Fajoli.
     Jednog dana dok sam se bavio veštinom pamtilaca, začuh Davuda kako se pokreće u svojoj ćeliji. Još je izgledao vrlo živ, iako iscrpljen od svog dugog čekanja da se plutonijum raspadne. Izrecitovao mi je kratku pesmu - prvu za dugo vremena i jedna kitica stade da odzvanja u mojim ušima i povuče strune mojih sećanja:

     Samo se kosti bola sećaju;
     Na kraju samo bol i kosti preostaju.

     A zatim je dugo bila tišina, koju je sledila duga, složena pesma koju je naslovio 'Plutonijumsko proleće'. Ustao sam da bih se pridigao do vazdušnog tunela, ne bih li bolje čuo njegove bolne reči. Čuo sam ga kako zapeva:

     Ritam moje krvi je ples zaslepljenjih skakavaca.

     A zatim: "Pilote, jesi li još živ? Možeš li da me čuješ?"
     "Da, upravo sam se... prisećao."
     Želeo sam da mu kažem šta sam video, da je Eva Reines bila prababa Nilsa Ordanda. Pesnici-bojovnici delili su deo mojih hromozoma. Bili smo polubraća, želeo sam da mu kažem. Svi ljudi su braća.
     "Veruješ li u slučajnost?" dopreše njegove odmerene reči iz crnog tunela.
     "Ja... ponekad verujem u slučajnost, ponekad u sudbinu. Ne znam u šta veruje."
     "Šta misliš, koliko je prošlo? Kakvi su izgledi da se plutonijum ne raspadne?"
     "Možda je sve bilo samo šala", rekoh. "Možda nema plutonijuma i nema gasa. Možda Vremečuvar pokušava da uništi tvoj razum - ono malo sa koliko pesnici-bojovnici već raspolažu."
     Zatim je bila tišina, i ja pustih dovod. Nakon izvesnog vremena Davud prodahta: "Slučaj i sudbina, ista razigrana vedrina."
     Za pesnika-bojovnika koji veruje u večno ponavljanje, razume se, i trebalo je da bude tako.
     "Pilote, da li me čuješ?" Nakon što se privukoh do dovoda, mogao sam da ga čujem razgovetno. "Ovi protekli dani bili su takva ekstaza", rekao je. "Otkrio sam da više ne želim da umrem. Pravio sam pesme, i razmišljao... takve misli, i sanjao i... Možeš li da me čuješ?"
     "Da", rekao sam u tamu.
     "Gas uskoro dolazi. Plutonijum samo što nije eksplodirao. Postoje vreli gasovi, vodonik na samrti - kako je prefinjena ljubičasta boja u sunovratu!"
     "Je li to deo pesme?"
     "Život je pesma koju stvaramo. Takvo je verovanje pesnika-bojovnika: da možemo u rečima da zarobimo suštinu života, trenutak mogućeg."
     Ništa nisam rekao, zbog toga što je moja vera u suštinu Vaseljene ležala daleko izvan poimanja ljudskih reči.
     "Uskoro ću umreti, razume se. Ubistvena isparenja čekaju u granitnoj tmini."
     "Znači li to da si skrajer?"
     "Ne, pesnik. I komponovao sam pesmu svoje smrti. Hoćeš li da mi obećaš nešto? Kada budem mrtav, moje telo mora da bude poslato nazad na Kvalar u kovčegu od crnog mermera. Ukoliko dovoljno poživiš, moraš pronaći inostranca koji zna veštinu pisanja. Reči moje pesme smrti moraju biti uklesane u pročelju mog kovčega."
     Prsti počeše da mi se grče, dok su mi mišice drhtale. Dao sam mu obećanje koje nisam nameravao da održim. Bez ikakvog razloga, rekao sam mu da sam upražnjavao veštinu pamtioca. Osećao sam gumastu staru hranu i krv u svojim ustima dok sam govorio: "Nils Ordando je bio sin Ringesovih."
     "Da, to je poznato", smesta je odgovorio. "Osnivači oba naša Reda bili su hibakuše. Pobegli su u maglinu Agni tokom kompjuterskih ratova. Kada vodonik..."
     "Gotovo da smo braća", prekidoh ga.
     "Svi ljudi su braća", napomenu on. "I svi ljudi su hibakuše. A bratoubistvo je pravilo naše vrste." Zatim dodade: "Možeš li da osetiš miris gasa, pilote?"
     Onda je izrecitovao svoju pesmu, čiji je poslednji stih glasio:

     Mokar sam pod naborima puti;
     Zlatan sam pod jutarnjim nebom;
     Svet sam pod svojom čilećom puti;
     Go sam pod plutonijumskim nebom.

     Povikao sam mu, ali nije bilo odgovora. Osluškivao sam ne bih li čuo zvuk šištanja gasa. Pridigao sam se i pokušao da uguram lakat u dovod vazduha dok sam gurao glavu i rame u memljivi, uski tunel. Da li bih mogao da čujem zavijanje vazdušne komore koja se zatvara? Da li bi pesnik vriskao i bacakao se dok se bori za čist vazduh? Glave smešno ugurane u mračnu rupu u zidu, osluškivao sam ne bih li čuo makar kakav zvuk, ali u pesnikovoj ćeliji vladala je tišina.
     Nakon izvesnog vremena spustio sam se sa zida i počeo da koračam po ćeliji. Ludak, ubica, zaljubljenik u reči, moj polubrat - dozivao sam ga, ali mi on nije odgovarao ni tada, ni u danima koji su usledili. Ponavljao sam reči njegove pesme 'Plutonijumsko proleće' i zapamtio ih. Bilo je to lako.
     Sve se beleži; ništa se ne zaboravlja.
     Ponovo padoh u rasna sećanja. Vratio sam se daleko u prošlost, gledao arhetipske slike, mirisao prvobitne mirise, slušao udarce bila drevnih pesama. Sećao sam se Stare Zemlje. Nebo je bilo svetlije plavo nego na Ledopadu, svetloplavo poput ljuske jajeta kljunaša; tamo je zemlja bila topla a doline zelene, i bili su tu voćnjaci pravih jabukovih stabala, polja zlatnog žita. Tamo je moj daleki predak živeo u belo okrečenoj kućici u gradu kraj mora. Bio je pilot i graditelj brodova. Njegove ruke - moje ruke - bile su požutele od žuljeva, a cepke drveta ubadale su ga u prste. Imao je ženu i vodio ljubav sa njom, hiljadama puta radosno vodio ljubav, i došao je sin, a oni su bili srećni. A zatim su došle vojske robota i spalile njegove čamce, spalile njegov grad paklenim, svetlucavim mineralom koji je eksplodirao i razneo njegove prozore, rastopio staklo, sve topio i spaljivao, a zatim je svetlo bilo svuda, nepodnošljivo svetlo sećanja.
     Čuo sam odzvanjanje robota, čelik koji je grebao čelik i visoko cviljenje metala koji se cepa. Zadah gorućeg čelika. I još zvukova: roboti koji udaraju u kamene zidove, odzvanjanje čelika, zujanje, povike, psovke i neobični zvuk 'ping' koji nisam mogao da prepoznam. "Malori!" pozva me glas iz prošlosti. "Boga mu, otvorimo ta vrata!" grmeo je glas.
     Bardo je, setih se, imao tako grmeći glas. Ali ovo nisu bila sećanja!" Otvori, smesta!" Zatim su se kamenita vrata otvorila, nešto je zaslepljujuće blesnulo i ja sam pokrio oči. "Šta ne valja, mali druže, jesi li slep?"
     Pokrenuh se prema izvoru glasa: "Ne... slep", odgovorih nemoćno. Oči su mi plamtele i bolele me. Osećao sam se kao da mi je neko zabio vrh usijanog noža kroz zenice i počeo da ga pomera napred-nazad. A zatim shvatih da je blistanje zapravo mutan odsjaj plamenih lopti. Oči su mi se polako prilagođavale slabašnom svetlu. "Kako ste uspeli da uđete? Koji je dan danas?"
     Bardova ruka me poduhvati s leđa i ja osetih njegov cvetni, slatki miris, kao i miris njegovog straha. "Moramo da žurimo", reče on. "Možeš li da hodaš? Boga mu, ala zaudaraš. Zar ti nisu dali da se kupaš? Pogledaj samo tu ogavnu prljavu bradurinu! Hajde, požuri. Moramo da žurimo. Justina i ostali čekaju. Ah, nije trebalo da činim ovo - šta sam to učinio?"
     "Bilo je to neophodno", reče neko. "Nikada nije trebalo da dozvolimo Vremečuvaru da ima robote."
     Pokrio sam oči šakama, žmirkajući. Sa Bardovog lica, nekoliko inča udaljenog od moga, kapala je krv. Imao je posekotinu na nosu, povredu blizu ušne školjke. Nikolos Stariji, akašik, stajao je u blizini. Pratili su ga majstor akašik i nekoliko pomoćnika mehaničara koji su nosili kompjuter. A zatim sam video robote. Gore i dole po dugom kamenitom hodniku bili su roboti dve različite vrste: veliki, crveni roboti Vremečuvara sa svojim klještima i hvataljkama i crni roboti kakve nikada ranije nisam vodeo. Svi roboti stražari - bilo ih je četiri - ležali su nepokretni na sivom podu, iskrivljene, spaljene metalne olupine. Crni roboti bili su manji, ali očigledno smrtonosniji. Poput mrava, svaki je imao šest nogu; svaki je bio opremljen metalnim bušilicama, bacačima plazme, vatrenim oružjem i ubilačkim laserima montiranim na njihova crna leđa. Četiri takva robota nanizala su se u prolazu. Uz dalja vrata, gde se završavao niz ćelija, bilo ih je još četiri.
     Dok smo hitali prema vratima, Bardo prodahta: "Pogledaj mi lice! Parčad kamenja - mislim da je metak pogodio zid. Oh, šta sam učinio? Ovo je ludilo!"
     "Nije ludilo", reče lord Nikolos. Iskrivio je svoje okruglo, sitno lice. "Ovo je dobro organizovan plan - pokušaj to da upamtiš."
     Lord Nikolos me je obavestio o nedavnim događajima. Sabor lordova zapretio je da će cenzurisati Vremečuvara zbog toga što me drži zatvorenog u Kuli. (I zbog nepropisnog korišćenja robota stražara. I iz drugih razloga.) Prisilili su Vremečuvara da dozvoli lordu Nikolosu i njegovim podređenim akašicima da me ispitaju i utvrde moju krivicu ili nevinost. I to je bio pomenuti plan: kada je Kula otvorena za lorda Nikolosa i njegove akašičke kompjutere, Bardovi roboti pohitali su unutra da me spasu.
     "Prokleti roboti!" psovao je Bardo. "Čitavo moje bogatstvo, petsto trideset hiljada gradskih diskova - morao sam da potkupim mehaničare da naprave robote. Koštali su me svega što sam imao. Ali morao sam..."
     "Koliko diskova? Niko nema toliko novca."
     "Šta sam drugo mogao da učinim? Vremečuvar bi te pogubio, boga mu!"
     "Šta je bilo sa pesnikom-bojovnikom?"
     "Mrtav, možda još živ - šta me briga?" Dohvatio mi je ruku i povukao uz stepenice. "Hajde, mali druže, moramo da idemo smesta! Bekstvo - to je jedini način."
     Prošli smo kroz prolaz i uz stepenice prema ulici. Bila je hladna i olujna, sa vlažnim vetrom sa Zvuka. Bilo je mračno; nikoga nije bilo na vidiku.
     "Ovuda!" pokaza Bardo. Požirivao me je do sanki koje su čekale uz ogradu. "Do Polja - moramo da požurimo!"
     "A šta je sa lordom Nikolosom?"
     "Ostaću u gradu", reče Nikolos. "Mislim da će Sabor lordova na kraju morati da cenzuriše ili čak da odstrani Vremečuvara. Ili to, ili ćemo biti u punom raskolu."
     "Kako to misliš, punom raskolu?"
     "Ah, trebalo je da ti odmah kažem", reče Bardo. "Li Toš, Zonderval, svi naši drugari piloti - noćas napuštamo Grad. Zbog tebe, moj prijatelju, iz protesta, i zbog toga što nam je muka od Vremečuvara i ostalih starih kostura koji upravljaju Redom."
     Poput raketa smo jurili ulicama, a na raznim mestima duž klizoulice, čitavim putem do Šupljih Polja, prozori okolnih zgrada bili su osvetljeni, stotine blistavih, žutih kvadrata na pozadini crnog granita. Činilo se da nas posmatraju oči samog Grada. Bilo je to sablasno osećanje. Znao sam da sam taj trenutak već video ranije. U svom zatvoru, dakle, nisam se samo prisećao, već sam i skrajovao.
     "Šta ne valja, mali druže?" vikao je Bardo da nadglasa urlik mlaznih motora i vetra. "Zar ti ne prija što si slobodan?"
     Digoh pogled prema svetlucavom nebu nad stazama i prolazima Polja, prema raketnom tragu brodova koji su bežali iz Grada. I to nebo sam video ranije, kao i druga, još blistavija nebesa koja će doći. Ništa mu nisam odgovorio i sišli smo do Pećina, gde smo zatekli stotinu drugih pilota kako čekaju svoj red pored svojih brodova, a zatim smo jedan po jedan krenulil da bežimo u plutonijumsko nebo.









24. DEUS EX MACHINA
     Kroz šumu i dolinu sveta je
     tekla reka,
     A zatim do pećina
     nepojmljivih za čoveka,
     i uz huku stigla do beživotnog
     okeana daleka:
     A sred te huke iz daljina bat
     Glasovi drevni proriču nam rat!

     Iz Kublaj Kana, Semjuela Tejlora Kolridža, skrajera Stoleća revolucije

     Hibakuše kažu da je rat pakao, a oni bi trebalo da znaju. Rat pilota, kako su ga kasnije nazvali, na početku je bio uglavnom zabavan. Razume se, uopšte nije trebalo da bude ikakvog rata, ali kada je Vremečuvar otkrio naš beg iz Grada - kao što sam kasnije saznao - bio je van sebe od besa. Njegovi piloti, obznanio je, ne smeju napuštati Red a da ne povuku svoje zavete. Bardo i ja, izjavio je, moramo biti vraćeni u Grad da se suočimo sa svojim kaznama. Ukoliko to ne uspe, moramo biti pogubljeni u svemiru što je pre moguće. Poslao je Leopolda Solija da izvrši tu presudu. A Soliju je bilo drago da posluša, jer je bio još gnevniji od Vremečuvara. Bio je izludeo od bola (zaostalo dejstvo droge pesnika-bojovnika neprekidno je mučilo njegove nerve), a bio je lud i od ljubomore. Zavetovao se da će zarobiti Justinu i Barda - ili to, ili će ih ubiti. A siguran sam da je želeo da ubije mene. Napustio je Brod u svom svetlosnom brodu, Vorpalnom maču. (Autor je uzeo izraz iz pesme 'Žabervoki' u delu Alisa u zemlji iza ogledala L. Kerola. prim prev.) Svetlosni brodovi njegovih prijatelja, Tomota, Seta i Neita od Torskala, kao i svetlosni brodovi sto dvadeset i pet pilota lojalnih Vremečuvaru pojurili su za njim. I tako je počelo.
     Zaista nismo nameravali da ratujemo. Naš plan - plan lorda Nikolosa i Barda - bio je jednostavan i nije uključivao nasilje. Nas devedeset osam otcepljenih pilota pratiće dubinski brod pun ljudi i žena koji predstavljaju sve profesije našeg Reda. Piloti, eshatolozi, mehaničari i lemioci - otputovaćemo na Ninsun, zvezdu u blizini binarnog sistema Aud. Osnovaćemo novu Akademiju. A Vremečuvar će biti prisiljen da nas ili prizna za ravnopravne, ili da prihvati promene koje je zahtevao Sabor lordova i da nas pozove nazad na Nikadiju u oproštaju i miru.
     Ali mir nismo mogli imati. Kao što je Vremečuvar jednom primetio, u prirodi je stvari da niko ne može da odabere mir ako je njegov neprijatelj odabrao rat. Ubrzo nakon našeg bega leteli smo oko fiksnih tačaka zvezde u blizini Ledopada, belog patuljka sa smešnim nazivom Mlečni Minikin. Svetlosnim radiom razgovarali smo između brodova. Držali smo zbor, na neki način, da bismo raspravili šta da radimo. (U to vreme, razume se, nismo znali da Soli namerava da nas goni i pogubi.)
     Sećam se da sam video kako slika Bardovog bradatog lica dolazi na moj brod. I da sam mu slušao glas: "Slobodni smo, boga mu! Ume li Bardo da nadmudri matorog tiranina koji nikada ne napušta svoju Kulu?" upita on retorički.
     "Da li je to bilo neophodno?" izgovorih u crni vazduh kabine. Bilo je teško zamisliti da Bardo sluša moje reči, vidi moje lice u kabini svoga broda - a istovremeno lebdi nag sa Justinom dok i ona sluša moje reči. "Zar nije bilo drugog načina?"
     "Ne, nije bilo drugog načina. Vremečuvar bi ti odrubio glavu."
     "Bardo, nije li ti palo na pamet da nam je beg bio isuviše lak?"
     "Lak!" uzviknu on. "Lak za tebe, zbog toga što nisi morao da potrošiš bogatstvo da bi se napravili roboti. Nisi morao da organizuješ..."
     "Nisam mislio da je planiranje bilo lako", prekinuh ga. "Mislio sam na naš stvarni beg. Zbog čega je Vremečuvar dozvolio akašicima da uđu u njegovu Kulu, ako je znao da će otkriti da sam nevin? Zbog čega nije pokušao da spreči pilote da napute Pešine? Zbog čega nije..."
     "Počinješ da me brineš, malecki. Pa, istini za volju, sve vreme brinem o tim stvarima. Mogu samo da pretpostavim da se Vremečuvar upišao od straha da ga Sabor lordova ne cenzuriše."
     "Ja imam drugu hipotezu", rekoh izazovno.
     "A to je?" On - njegov lik - obrisa znoj sa svojih očiju.
     "Šta ako nas je Vremečuvar pustio, sve nas, pilote i profesionalce, da pobegnemo?"
     "A zašto bi to učinio?" upita on. "Ne, nemoj mi reći - ne želim rđave vesti. Čini mi se da vidim kuda taj tvoj niz misli vodi."
     Zbog toga što sam bio zlovoljan od svog dugog zarobljeništva, ipak sam glasno iskazao očigledno. "Čini mi se da nas je Vremečuvar pustio da pobegnemo da bi mogao da nas pobije, svakoga ko je otvoreno ustao protiv njega. Ovde, u svemiru, daleko od grada, tako da bi mogao da prikrije zločin."
     "Da nas ubije, ah... kako?"
     "Možda će poslati Solija da obavi posao umesto njega."
     "A kako bi nas Soli sledio?" upita on. "Ne zna naše odredište, niti makar i jednu fiksnu tačku naših sekvenci mapiranja. I ne, ne mislim da bi Soli ubijao za Vremečuvara; ne, ne, to nije moguće, zar ne?"
     Nisam mu odgovorio. Nakon izvesnog vremena, ponovo sam mu se obratio: "Da li je Justina stvarno sa tobom u kabini? Zbog čega ne mogu onda da je vidim? Mogu li da govorim sa njom?"
     Bardovo lice pocrvene, zatim nestade. Slika mu se nije vratila. Nastupio je period tišine. A zatim njegov glas - samo glas - ispuni kabinu mog broda: "Justina će govoriti sa tobom, ali je, ah... neodevena, tako da ne želi da je vidiš; ona je tvoja prokleta tetka, zar ne?"
     Nisam mu rekao da sam kao dečak virio kroz pukotinu u vratima dok se Justina kupala. Odnosno, to sam radio dok me majka nije zatekla i ištipala mi nos dok nije prokrvario. Justina je imala divno telo, dugo i oblo kao Katarinino. Nisam mogao da krivim Solija što je ljubomoran na Barda.
     "Drago mi je što si živ", oglasi se najzad Justina.
     "Gde mi je majka - da li znaš?"
     "Pokušali smo da je nađemo, razume se, ali nismo uspeli. Nakon što si zatvoren..."
     "Ah", umeša se Bardov glas, "jesi li znao da je jedan drugi pesnik-bojovnik pokušao da ubije Vremečuvara?"
     "Razume se, roboti stražari ubili su tog pesnika-bojovnika pre nego što je čak i prišao odajama Vremečuvara."
     "Tvoja majka se krije, Malecki. Verovatno negde u Četvrti Inostranaca. Nismo mogli da je nađemo."
     A Justina nastavi: "Nakon što je Vremečuvar video koliko je bio blizu smrti - pa, Mojra svakako nije mogla da prestane da se skriva, zar ne?"
     "Još je u Gradu."
     "Razume se."
     "Siguran sam da je živa."
     "Uvek postoji nada."
     Ponovo sam primetio koliko slično zvuče. Osim po naglasku i boji glasa, izgovarali su reči na isti način. Programi su im bili slični, previše slični. Kada sam im rekao kako me to brine, njihov odgovor bio je trenutan. "Ah, razume se, Malori je ketik."
     "Ketici su poznati po brizi."
     "Ali za nas ne treba da brineš."
     "Ne."
     "Sa nama će biti sve u redu ako..."
     "Ako nas samo Soli ostavi na miru!"
     "Kada samo Soli ne bi bio toliko prokleto lud!"
     "Ah, Soli je prava briga."
     "Soli."
     "Ako pođe za nama..."
     "Pa, razume se da hoće, a tada..."
     "To ne valja."
     "Nikako ne valja."
     Bardo i Justina, naravno, nisu bili jedini koji su brinuli zbog Solija. I strahovanja drugih pilota bila su slična. Li Toš, Zonderval, Džonatan Ede - posebno sam, nasamo, govorio sa svakim od svojih prijatelja. Ali nismo mogli da dođemo do zajedničkog zaključka i zato smo uputili svoje slike do svih brodova, a i drugi piloti uradili su isto. U svakoj kabini lebdele su svetlucave, smanjene glave devedeset i sedam pilota. Bio je to čudan, zbrkan, zbunjujući način da se održi zbor. Razgovarao sam sa tim pilotima istovremeno. Oni su govorili sa mnom. Najbolji mladi piloti našeg reda: Delora vi Tot, Ričardes, Paloma, Zapata Karek, Matet Džons i Alark od Uradeta. I ostali koji nisu bili toliko mladi, Justinini prijatelji: Veronika Menčik, Helena Čarbo, Aja, Ona Tetsu i Kristobel Ponositi u svome slavnom brodu, Srebrni kljunaš. I ostali, osamdeset i pet drugih raspričanih, razgalamljenih pilota koji su raspravljali.
     "Ova diskusija je beskorisna", reče konačno Zonderval. Njegova glava bila je najizduženija i najuža u krugu glava. Imao je dugu gornju usnu i bradu sa rupicom. "Moramo imati strategiju."
     "Boga mu, može biti samo jedne strategije", ubaci Bardo. Bilo mi je drago da se Justina složila da se slika njene glave pojavi pored njegove. Nasmešio sam joj se i ona mi je uzvratila osmeh. "Ići ćemo na Ninsun, kao što smo i planirali."
     "A šta ako nas tamo čeka rat?" upita Zapata Karek svojim visokim, škripavim glasom. "Trebalo je da ostavimo dubinski brod da bude zarobljen? Da li biste napustili profesionalce?"
     "A šta je sa profesionalcima?" upita Delora vi Tot. "Zar ne bi i oni trebalo da glasaju u vezi s onim što ćemo odlučiti?"
     Sve glave okrenuše se ka njoj, zagledavši se u njeno oblo, ružičasto lice, dok je prstima vrtela svoje pletenice. Očigledno, niko nije želeo da dopusti profesionalcima da glasaju. "Ukoliko Soli krene za nama", reče Zonderval, "doći će do rata između pilota. Mi piloti treba da odlučimo šta ćemo."
     Kristobel Ponositi klimnu. "Ukoliko stvarno dođe do rata, mi treba da pokušamo da iznenadimo Solija, da rat prenesemo na njega."
     "Rat!" uzviknu Bardo. "Zbog čega mora da dođe do prokletog rata?"
     Ričardes trepnu svojim umornim, crvenim očima (bio je albino, bele kose i mrtve, bele kože lišene ma kakve pigmentacije, i bio je star, najstariji pilot) i reče: "Bardo je u pravu - zbog čega bismo ratovali? Zar smo zaboravili svoj zavet o potrazi? Zbog čega se ne bismo rasuli preko sočiva galaksije? Zbog čega bismo čekali na rat?"
     Sve to vreme Li Toš nije progovario. Gledao je čas jedno, čas drugo lice i smešio se svojim blistavim, blagim osmehom. Konačno, kada je Ričardes završio sa svojim katalogizovanjem užasa rata, uvreba svoj trenutak i reče: "Šta god uradili, ukoliko tu budemo činili zajedno kao braća i sestre piloti, moramo imati jedinstven plan. Zonderval je u pravu." On pogleda u mene, a bademaste oči su mu se smešile. "Jedinstveni plan - zbog toga moramo izglasati jednoga među nama da bude Lord Pilot, bar privremeno."
     "Lord Pilot", složi se odmah Zonderval", neophodno je da ga izglasamo."
     "Ah, ali ko će to biti?" upita Bardo.
     "Ko su majstori piloti među nama?" odvrati Justina. "Odakle možemo birati?"
     "Pa, tu si ti", reče Bardo. "I Li Toš, razume se, i Ričardes, Kristobel, Veronika Menčik, Helena Čarbo i Aja - sve majstori piloti."
     "A tu je i Tomas Zonderval", upade Zonderval, baš neskromno, pomislih ja. "Ne zaboravite - proglašen sam majstorom pilotom devetnaestog dana proleća poslednje sredozime."
     Li Toš se nasmeši našem starom takmacu i reče: "Ja lično ne bih želeo da budem Lord Pilot."
     "Ni ja", priznade Bardo.
     "Ni ja", dodade Justina.
     "A ko je još majstor pilot?" upita Li Toš, gotovo nevino. "Tetsu? Matet Džons? I razume se, gotovo sam zaboravio... Malori Ringes."
     Pogledao me je i iznenada se glave svih pilota nađoše okrenute prema meni. "Ringes je", reče on, "možda najbolji pilot koga je ikada bilo."
     "On jeste najbolji, boga mu!"
     "Taj Ringes se probio u Tranzistorski Entitet - i iz njega. Taj Ringes", i onda poče da recituje listu mojih kvalifikacija, među kojima su bile glasine da sam prikriveni ketik, pamtilac i možda čak i skrajer. A važnije od svega, reče im Li Toš, bilo je to da sam srećan čovek, srećan zbog toga što sam živ nakon takve naizgled konačne smrti. A ko ne bi glasao za srećnog Lorda Pilota?
     Ne želim da beležim ovde sve što je rečeno nakon toga. Sumnjao sam da su Bardo, Justina i Li Toš zajedno orkestrirali svoje dramatične govore. Mora da su od početka planirali da budem proglašen za lorda otcepljenih pilota. Jesu li, pre nego što su i napustili Grad, nagovarali svoje prijatelje i drugare da glasaju za mene? Mislim da mora biti da jesu. Pedeset četiri od devedeset sedam pilota klimnulo je glavom da bi pokazalo da se slaže sa mojim proglašenjem. Njih dvanaest, iz ovog ili onog razloga, odbili su da glasaju. Trideset jedan pilot - a bilo mi je žao kada sam video da je Ričardes jedan od njih oštro je zavrtelo glavama. Svako od njih poricao je da imam ikakvo pravo da budem Lord Pilot. Bio sam previše naprasit i ponosan, rekli su. (Paradoksalno, neki ljudi se plaše ponositih vođa, dok većina drugih cene ponositost iznad svega drugog.) Svi do jednog pilota smesta su nas napustili. Neki su otišli za Triju; neki su se vratili u Grad. Nekolicina je odlučila da poštuje svoj zavet za potragama i sledilo je Ričardesa, možda napolje u jedan od rukavaca galaksije.
     Na taj način, postao sam Lord Pilot šezdeset šest buntovnih pilota; ukoliko dođe do rata, biću vojskovođa odgovaran za šezdeset šest života.
     "Čestitke, Malecki!" reče mi Bardo u osami moga broda. Gledao me je dok je gladio brkove. Poče da govori imena pilota koji su ostali lojalni Vremečuvaru i Soliju. "Šta ćeš sada? Ukoliko Soli krene na nas, biće bar dva Solijeva broda na jedan naš."
     "Kako si dobar matematičar!" odvratih brzo. "Bar još umeš da brojiš."
     Uveravao sam ga da ću pobediti Solija i pored naše malobrojnosti. Ukoliko nas napadne, manevrisaćemo, napadati i bežati u mnogostrukost; postavljaćemo prepredene zamke i izvoditi dvostruke napade; namamićemo neprijatelja tako što ćemo previše razređivati snage, a zatim se okrenuti, pribiti brod uz brod i osvojiti sve figure i igra će biti naša.
     Nisam znao ništa o ratu. Rat, kao što ću uskoro otkriti, nije bio igra, iako nisam mogao da ne mislim o njemu kao o igri. Pravi rat nije bio toliko zabavan. Ustanovio sam da nemam ni ljubavi ni inspiracije za ratovanje. Zapravo sam bio iznenađen i pomalo sam se čak i stideo što moram da vodim pilote u rat. Obratio sam se biblioteci svog brodskog kompjutera i otkrio da se moje poznavanje elemenata strategije zasniva isključivo na igrama kao što su šah i ko, koje sam igrao kao dete. Pravi rat, tako se činilo, bio je mnogo haotičniji od bilo koje igre. Pravi rat nije imao pravila. Proučavao sam anale drevnih vojskovođa i sratega. Sun Cu, Lidel Hart, Tolstoj, Julije Cezar, Musaši, Sveti Mačevalac, Prvi Ričard Eda - sve sami veliki predvodnici ratova. Požurio sam svoj mozak u sporo vreme, i njihove reči bile su poput fotona koji osvetljavaju svetlosno jedro. Naučio sam aksiome rata. Nikada ne razdvajaj svoje snage; biraj sopstveno vreme i prostor za bitku; nikada nemoj biti predvidljiv - te osnove, koje su toliko često zaboravljali prinčevi i generali koji su vodili milione u smrt, naučio sam što sam brže mogao. Proučavao sam drevna osvajanja Aleksandra i klasične bitke, kao i rat ljudi i Darginija, koji nije bio toliko drevan. Bio sam nalik osrednje nadarenom iskušeniku koji je prisiljen da nauči pravila šaha i prouči igre velikih majstora - sve za jednu jedinu noć. Moj kompjuter pravio je simulacije istorije. Oživeo sam Cezarev genocid Tenkredija i posmatrao Hanibalove ratnike jahače iz Barke kako napadaju rimske bokove kod Kane. A zatim je došlo do pokolja; zatim je prišla ubilačka kartaginska pešadija i pobila šezdeset hiljada legionara, tako pribijenih jedan uz drugoga da nisu mogli ni da dignu mač, niti da se zaštite svojim štitovima. Njihovi štitovi nisu im pomogli. Sledio sam tu temu o beskorisnim štitovima tokom sledećih dve hiljade godina. Kao da stojim sa teleskopom na kraterima prekrivenoj površini meseca Stare Zemlje, gledao sam blistavu, užasnu prvu razmenu holokausta. Bio sam zapanjen kada su svemirski štitovi popustili i kada su severni kontinenti blesnuli desetinama hiljada lopti bele svetlosti koja se širila. Iz Puta rata Tadea Astoreta naučio sam da se sve bitke, koliko god bile složene, odlučuju na osnovu četiri jednostavna elementa: sile, prostora, vremena i inteligencije. Soli nas može brojčano nadjačati dva na prema jedan. Ukoliko sam hteo da pobedim Solija u pravom ratu, moraću da vodim svoje pilote u poznate delove svemira koje lično izaberem i da ga napadam kada nije spreman. Najvažnije u tom čudnom, nepredvidljivom matematičkom ratu što bismo mogli da iskoristimo bila je inteligencija, jer ćemo morati da predviđamo mapiranje Solijevih pilota gotovo istovremeno kada ga i naprave.
     Ako nas Soli napadne; ako uspe da nas sledi kroz mnogostrukost.
     Svaki brod, razume se, kada otvara prozor, blago poremeti mnogostrukost. Ukoliko su dva broda udaljeni jedan od drugoga, te poremećaje je nemoguće detektovati. Ali ukoliko su brodovi dovoljno blizu jedan drugom, ukoliko se nalaze unutar tačne definisane oblasti, poluprečnik konvergencije se sužava i mapiranje se može napraviti. Svaki brod, sa određenim stepenom verovatnoće, može da prati - može da 'predvidi' mapiranje svakog drugog. Ukoliko pobegnemo dovoljno daleko i dovoljno brzo, verovatnoća da će nas Soli naći približiće se nuli.
     I tako smo bežali padoputevima prema Ninsunu. Zvezde su klizile pokraj nas kao pahuljice u mećavi. Bežali smo brzo i daleko. Najzad se obresmo oko Ninsuna, koji je bio mala, bela zvezda sa jednom planetom u orbiti. A Soli i njegovi piloti bili su tamo, iznad te planete, i čekali nas. Izbrojao sam sto dvadeset devet svetlosnih brodova. Vorpalni mač, zatim brodovi Tomota i njegove braće Vreme prošlo, Vreme sadašnje i Vreme buduće - poput dijamantskih sečiva visili su preteći nad Ninsunom, odražavajući svetlost te slabašne zvezde i mutnu, prašnjavu svetlost jata Aud. Smesta sam pozvao svoje pilote. (Kako sam brzo počeo da razmišljam o njima kao o 'svojim' pilotima! Kako brzo i neopozivo padamo u zamku taštine!) zadao sam im sekvencu od deset zvezda koja je počinjala sa Šimom Luc. Obavili smo svoje mapiranje i nestali po padoputevima. A Soli i njegovi piloti, žao mi je što to moram da kažem, zbog toga što su bili dobrano u oblasti definisanoj gravitacionim poljem jata Aud, nisu imali problema da prate naše poremećaje mnogostrukosti.
     "Boga mu, izdati smo!" tutnjao je Bardov glas. "Ko je mogao reći Soliju da smo odabrali Ninsun, od svih prokletih zvezda u prokletoj galaksiji?"
     I ja sam želeo to da znam. Pokušao sam da uspostavim vezu sa Solijem preko svetlosnog radija i iznenadio se kada je pristao da razgovara sa mnom.
     "Koliko daleko ćeš pasti, pilote? Ne dovoljno daleko, ne, nikada dovoljno daleko, nije li to istina?"
     Bio je to Solijev glas i govorio mi je u kabini moga broda. Ispali smo nad zvezdom koja je imala broj, ali ne i ime, jednim od plavih superdžinova na rubu jata. Bilo je to po prvi put da razgovaramo otkako sam ubio Lijama. Njegova slika pojavila se preda mnom. Bio je mršaviji nego što sam ga pamtio; obrazi su mu bili upali, suvi. Ruka mu je pokrivala oči kao da je u agoniji zbog neizrecivog gubitka i kao da ne želi da me gleda. Na svim ostalim mestima, na njegovom licu i u drhtajima iscrpljenog tela, čitao sam znakove gneva i bola.
     "Ko nas je izdao?" upitah ga. "Kako ste znali da smo se uputili na Ninsun?"
     "Vremečuvar je sve vreme znao za Bardov plan. Uvek je bio dobar u špijuniranju."
     "I tako te je poslao da nas pobiješ, je li?"
     "U suštini", reče on, "to je istina. Ali ima li potrebe za još ubistava? Ne, nema potrebe, ne ukoliko se predaš i vratiš u Grad."
     Mislim da mora da je znao da se neću predati, jer nije bio nimalo iznenađen kada sam rekao: "Ne, Leopolde, neću se vratiti."
     "Zoveš me po imenu?"
     "Treba li onda da te zovem 'oče'?"
     Kada sam to rekao dohvatio se za stomak i zabio pesnicu u njega. Lice mu se iskrivilo kao da ga stomačna kiselina grize u grlu. "Ne", reče on, "treba umesto toga da kažeš: 'Da, Lorde Pilote, vratiću se da se suočim sa svojom kaznom."
     "Više nisi moj lord."
     "Da, tebe su izglasali za lorda Ringesa - da li te tako zovu tvoji piloti? Nadajmo se da niko od njih neće izgubiti veru u tvoje vođstvo i pokušati da te ubije."
     Pritisnuh zglavkove uz usnu i rekoh: "Nisam pokušao da te ubijem; pokušao sam da te spasem. Pesnik-bojovnik..."
     "Ko si ti da ikoga spasavaš?" upita on. Očigledno nije verovao da sam mu spasao život.
     "Zar se ničega ne sećaš?"
     On skloni ruku sa očiju. Beonjače su mu bile išarane popucalim, crvenim kapilarima. Izgledao je kao da dugo nije spavao. Ruke su mu se tresle kao kod bolesnog starca. "Vremečuvar je rekao da su njegovi roboti zarobili tebe i pesnika dok ste se spremali da me ubijete. Čega još treba da se sećam? Što je viđeno... viđeno je."
     "Ne, to nije istina! Sledio sam pesnika kroz Grad. I ja..."
     "Da, ti si lažov, zar ne? Ali čak i kada bi govorio istinu... prekasno je, zar ne? Tu su sva ostala nedela za koja treba da platiš."
     Na neki način, bio je u pravu. Naše lično neprijateljstvo zagadilo je i zarazilo Red i sada će mnogi morati da plate. Ali nijedan od nas nije žudeo da vidi kako pilot ubija pilota. (Odnosno, čini mi se da smo obojica želeli da zadržimo ubistva u krugu porodice, da se tako izrazim. U jednoj prilici, kada sam ga obavestio - a u pitanju je bila čista surovost sa moje strane - da se Bardo i Justina nikada neće vratiti u Nikadiju ako im Vremečuvar ne oprosti i dopusti im da se venčaju, on je prošaptao: "Justina, kako sam bio tako glup... Justina?" a na usnama mu je bilo ubistvo.) I tako, prećutnim dogovorom, počeli smo rat manevrisanja. Najpre je to više bila igra nego pravi rat. Poput pravog generala ili vojskovođe, Soli se nadao da osvoji što je više moguće sa što manjim gubicima. Želeo je da manevrima pokaže da nam je položaj beznadežan, da treba da se predamo bez bitke. Pod njegovim vođstvom, piloti kao što su Stiven Karagar i Salmalin presekli bi nam put, izleteli i navalili na glomazni, na kita nalik, dubinski brod. Zatim bi pokazivali finese svog predviđajućeg mapiranja, upozorenje koje je trebalo da glasi: "Vidite, mi piloti Reda možemo vas naći gde god bili i uništiti vas."
     Uskoro je naša taktika postala više izazivačka. Kada je jedan od Solijevih pilota izleteo iznad dubinskog broda, Delora vi Tot, na primer, izletela bi iz mnogostrukosti u blizini oba broda. Dva svetlosna broda plesala bi ulazeći i izlazeći iz mnogostrukosti, dve munjevite srebrne iverke u potrazi za mapiranjem verovatnoće koje bi im donelo prednost. Pilot 'pobednik' bio bi onaj koji bolje predvidi mapiranje 'neprijatelja'. Ona - ili on - izleteo bi u realni svemir, u mastiljavu tminu, i dok čeka i vreba pripremio bi vremeprostorni pogon broda. Ukoliko njen neprijatelj izleti u predviđenoj izvorišnoj tački, pilot - skori pobednik - pokazao bi da je mogao da uništi drugog. Dok je vremeprostorni pogon pobedničkog pilota bio vezan za izvorišnu tačku u blizini neprijatelja, stvarni svemir u blizini neprijateljskog broda počeo bi da se naduvava i izvitoperuje, da se osipa u mehurima poput sloja vrele kadulje. A kada bi mehur prsnuo i prozor prema mnogostrukosti bio na trenutak otvoren, pobednički pilot bi u trijumfu zavrteo svetlosni brod oko svoje ose, kao da hoće da kaže: "Prema tome, mogao sam da napravim mapiranje koje bi vodilo u srce obližnje zvezde i da zavitlam tvoj brod u paklenu vatru. Da je ovo pravi rat, ti bi bio uništen."
     Uz naše crvene, krvave ljudske prirode, kako me je Bardo neizbežno podsetio, ovaj rat manevrisanja nije mogao da potraje. Jednog dana, dok smo stizali u blizinu Avgustovskog jata, Tomot od Torskala ubio je Džonata Edea. Razume se, Džonatova smrt mogla je biti nesrećan slučaj. Možda je Tomot - taj ubilački plavi džin sa ubilačkim mehaničkim očima - 'slučajno' otvorio prozor prema mnogostrukosti preblizu Broda svih brodova i poslao Džonatana u srce zvezde. Ali šta je zapravo nesrećan slučaj? Da li je bio nesrećan slučaj kada je blistavi i obično hladni Li Toš poželeo da se osveti za ubistvo svog najboljeg prijatelja? Da li je bilo nesrećan slučaj što je potražio i pobedio u manevrisanju Tomotovog brata, Steta? Da ga je uništio na isti način kao što je bio uništen Džonatan? Ne verujem. A kada su piloti mahnito i očajno napali jedni druge, ni to nije bila slučajnost.
     (Da li je bilo slučajno što sam zamahnuo pesnicom i slomio Soliju nos? Da li je i sastav mojih hromozoma slučajnost?)
     Sećam se poslednjih Solijevih reči pre nego što smo obustavili svaki razgovor i prešli u pravu bitku. "Zašto, pilote?" pitao me je. "Zašto si dozvolio da dođe do ovoga?"
     A čim je Džonatan poginuo, Bardova slika pojavi se preda mnom. "To je neverovatno!" zagrme on. "Kakav zločin! Perfidija! Užas! Svetogrđe! Boga mu, počinju da mi nedostaju reči! Varvarstvo! Katastrofa! Oh, kakva je to tragedija! Kakva šteta!"
     Zbog toga što sam tugovao nad Džonatanovom smrću, zbog toga što nisam mogao da podnesem pomisao da ću uzrokovati ičiju dalju smrt, postao sam previše obazriv. Dopustite mi da to ponovim: ja, Malori Ringes, bio sam previše obazriv. Vodio sam svoja šezdeset četiri svetlosna broda preko zvezda magline Trifild sa opreznošću starog šahiste koji pokreće figure preko šezdeset četiri polja. Želeo sam da manevrišem svojim snagama od Vede Luc do Karante i dalje do Tankoprostora Danladi, na rubu Trifilda. Tu, gde je puteva bilo malo, mogli smo uvrebati Solijeve brodove. Dok budu izletali iz mnogostrukosti i očajnički počinjali da mapiraju neku od malobrojnih tačaka-izvorišta, opkolićemo ih (u topološkom smislu, morali smo da nađemo skupinu tačaka-izvorišta koje su istovremeno i zatvorene i ograničene, to jest, kompaktne) i uništiti jednog po jednog.
     Ali nikada nismo stigli do Danladijevog retkog prostora. Soli mora da je pretpostavio moju strategiju, jer me je iznenadio. Dobro se sećam trenutka kada sam se upitao da li sam bio dovoljno oprezan. Ja - i moji ostali piloti - upravo smo izletali, i svetlost Vede Luc me je zaslepila. Unutrašnjost magline blistala je blago, ledenoplavo usled svetlosti odražene sa čestica međuzvezdane prašine. Sama Veda Luc bila je usplamtelo plavetnilo, vreli plavi superdžin svetao poput Alnilane ili Prve Spike. Bila je to divovska zvezda. Veda Luc bila je toliko masivna, da je mnogostrukost u njenoj okolini bila vulgarno izobličena. Imao sam problema da vodim u redu svoje pilote kroz njene prozore. Došlo je do trenutka kada je šest mojih pilota moralo da čeka dok su ostali nalazili svoje prozore i ispadali kroz njih prema Favašaumu, koji je bio sledeća zvezda u našem nizu prema Danladijevom prostoru. U tom trenutku, Solijev stari prijatelj Lajonel Kilirand izlete u svome Beskonačnom pljusku, obruši se na Kristobela Ponositog i uništi ga. A u istom trenutku, trideset dva majstora pilota stušti se na Olafsona Džonsa, Naširu, Ali Alezara od Uradeta, Nikolosa Korzoa i neponovljivu Deloru vi Tot. Verovatno ju je ubio Lajonel. Došlo je do vrišteće pometnje dok su svetlosni brodovi uletali u stvarni svemir i izletali iz njega, trideset sedam dijamantskih igala koje su ubadale jedna drugu kroz tminu u zvezdanu svetlost, poput čopora pasa Alaloija koji se bore za položaj bliže vatri. Bio sam svestan te bitke kao stotine brzih, iščezavajućih deformacija mnogostrukosti, stotina svetlucavih talasića na treptavom, noćnom moru. Pokušah da okrenem glavninu snaga svetlosnih brodova, izvrtanjem prostora duž naših puteva, ali do trenutka kada smo stigli do Vede Luc, bitka je bila gotova. Lajonel i ostali pobegoše. A šest naših pilota bilo je izgubljeno.
     Poput grupe prebijenih pasa za vuču saonica, repova podvijenih među noge, povukli smo se do udaljene skupine Jonine Zvezde, gotovo na samom rubu magline Orion. Lebdeo sam u kabini svoga broda i kratko porazgovarao sa ostalim pilotima. Naročito je Bardo bio povređen ishodom bitke. Dodirnuli smo se trupovima brodova, a njegov glas i misli prostreše se kroz moj brodski kompjuter i obrazovaše u mom umu. Na trenutak neurologike njegovog broda bile su suočene sa mojim. Delili smo isti misaoni prostor. Zbog toga što smo bili ošamućeni i izbičevani bolom, zbog toga što smo žalili, dozvolili smo sebi nekoliko trenutaka te zabranjene elektronske telepatije.
     "Malecki, možeš li da me čuješ/osetiš/vidiš?"
     Mogao sam da vidim njegove pametne, smeđe oči, da mu čujem glas, osetim vonj njegovog straha i prdeža dok je lebdeo u kabini Blagoslovene preljubnice. Bila je prava tajna kako je Justina mogla da podnese da bude uz njega u tako malom zatvorenom prostoru.
     "Gde je Justina? Zašto ne mogu da joj čujem misli?"
     "Zaspala je, tu kraj mene. Kada je videla šta se desilo sa Delorom...ah, pa, okrenula se na drugu stranu na izvesno vreme."
     "Zabrljao sam, Bardo. Nikada nije trebalo... da pokušam da se sretnem sa Solijem one noći u baru. Tamo je sve ovo počelo, taj redosled rđavih okolnosti."
     "Trebalo bi da misliš na pilote koje smo izgubili umesto o sopstvenim životnim greškama."
     "Ne mogu da prestanem da mislim o njima. Da smo samo... zbog čega je Delora morala da umre? Zbog čega iko mora da umre?"
     Pomislih na milijarde onih koji su izginuli u ratovima i otkrih jednu od mnogih izopačenosti i ironija rata: pakao rata nije umnožavajući. Ili tačnije, obrnuto je umnožavajući. Bol usled gubitka nekoga koga si znao hiljadu puta je veći nego smrt hiljade neznanih ljudi.
     "Boga mu, nekada sam je voleo, da li si to znao, Malecki? Delora vi Tot mi je bila prva ljubavnica, i bila je strpljiva sa mnom. Na Borji. Tada je sa mnom bila neophodna strpljivost."
     "Bila je izuzetan pilot."
     "Ah, ne shvataš. Bila je žena. A sada je nema."
     "Rat je pakao, kažu hibakuše."
     "'Rat je pakao!' Kakva tema za razmišljanje! 'Rat je pakao', kažeš sa ledom u svom prokletom hladnom dahu, ali znam kako se zapravo osećaš, i zato nemoj misliti da to možeš da sakriješ, jer ne možeš."
     Bila je to istina. Pokušao sam da okamenim svoj izraz pred smrtima Ali Alezara, Kristobela i Delore, ali nije vredelo. Bardo, koji je slušao moje misli u trenutku kada su se obrazovale, podsetio me je da bi trebalo da budem pun vrelog besa; trebalo bi da stežem pesnice, da psujem i zaklinjem se na osvetu protiv Lajonela Kiliranda. Prazno saosećanje, šaptao je on u mome umu, bilo je osećanje sveca. A gorko samooptuživanje je bilo detinjasto.
     "Nisi dete i nisi svetac."
     "Šta sam onda?"
     "Čovek si, boga mu! Više sam te voleo kada si običavao da besniš kao čovek. Gotovo si otkinuo Keseovu glavu sa njegovog prokletog vrata, boga mi jesi! To ne mogu da zaboravim."
     "Ni ja, Bardo. Ja ne mogu ništa da zaboravim."
     "Ah, šteta."
     "Menjam se, u ovom trenutku... tako brzo."
     "Znam, malecki, znam. Ponekad te uopšte više ne prepoznajem."
     "Kada bih mogao da učinim da vidiš verovatnoće... mogućnosti. Uskoro će doći do bitke, početka kraja. Vidim je kako dolazi. Ja..."
     "Šta nije u redu?"
     "Plašim se. Plašim se da ne izgubim sve. Ponekad se čak plašim da ne izgubim tebe."
     "Ali prijatelje nikada ne možeš izgubiti, malecki. Zar ti to nisam već jednom rekao?"
     "Hoćemo li i dalje biti prijatelji kada se sve ovo završi?"
     "Boga mu, kunem se da hoćemo!"
     Bardo mi je još bio prijatelj, i kada smo zašli u maglinu Orion, počeo je da proverava taktičke posledice svoje zloglasne teoreme bumeranga. Uleteli smo među zvezde Trapeza, koje su blistale dražesnim zelenilom međuzvedanog jonizovanog vodonika. Uleteli smo među zvezde koje su bile toliko mlade da su se rađale dok je čovek još uvek polumajmun koji je lutao travnatim površinama majčinskog kontinenta Stare Zemlje. Kraj binarnog sistema Ču imali smo okršaj sa glavninom Solijevih snaga. Bardo i Justina - kao i Čarli Rapaport i Li Toš - ustanovili su da mogu u trenutku da upadnu unazad kroz prozor duž svojih padoputeva i na taj način da iznenade pilota koji bi ih sledio. Na taj način poslali su osam Solijevih pilota u zvezde. Bio je to lukav trik, ali ga je bilo lako oponašati. Da porazimo Solija, koji je kopirao i koristio našu taktiku hitro kao što RNK kopira i izbacuje naše belančevine, biće nam potrebno nešto više od trikova.
     Najzad smo prošli kraj Tihovog Gustiša u Rozetu. Okruživala nas je ona veličanstvena mašina za stvaranje zvezda kroz koju sam prošao na svome putu prema Entitetu. Tu su bile zvezde i mapiranja koji su mi bili poznati. Bili smo blizu Vilda - opasno blizu - i nisam mogao da se ne upitam čemu bi bilo nalik izleteti među pepeo i razorenu svetlost tog pakla raznesenih zvezda. Dok smo prolazili kroz svemir Rolo Roka, Frafare i Nvarta, izgubili smo Dankanesa i njegovog Veslača. Da budem precizan, za osvetu smo uništili Alhenu Edu. (Ta krupna, sarkastična žena-pilot bila je starija sestra Džonatana Ede. Od svih tragedija koje su se mogle odigrati u našem tragičnom ratu, bar mi je drago da brat nije ubio sestru. Ali oboje Eda su poginuli, a to je bila velika šteta. Bili su poslednji iz svoje slavne porodice, a njihov talenat nestao je sa njihovim telima, hromozomima i svetlosnim rodovima.) Za svakog pilota koga smo izgubili uzeli smo jednog Solijevog. Ali nismo mogli zauvek ići na taj način. Svaki pilot koga smo izgubili povećao je šanse protiv nas, a Soli je imao više pilota nego mi. Kada je troje mojih pilota nestalo u Severozapadnom Gustišu, znao sam da moram da povedem Solija u konačnu, odlučujuću bitku.
     Bila je to u potpunosti moja odluka - da odvedem svoje pilote u svemir u okolini Perdido Luc. Ne mogu se izvinjavati za to. Pošto nisam uspeo da uspešno iskoritim vreme i inteligenciju, imao sam samo element prostora da nadmašim Solijeve veće snage. Prošli smo kraj Karte i Nove Zemlje prema zvezdama Fajolija, zbog toga što sam poznavao ta mapiranja i te oblasti. Zbog toga što sam tražio jedan određeni gusti prostor u kome bih zarobio Solija, produžili smo u mnogostrukost u blizini Darein Luc. Tamo su zvezde male i plamte žutim i narandžastim svetlima; tamo je vreme pomalo čudno; tamo je Entitet izvitoperio mnogostrukost van svake verovatnoće. Prema našim zvezdanim mapama, Perdido Luc nije bila deo Entiteta. Da je bila, nijedan pilot (osim možda Barda i Justine, i Li Toša) ne bi me sledio tamo. Ali zvezdane mape su ponekad zastarele ili naprosto pogrešne. Zvezdane mape nimalo ne vode računa o rastu magline-mozga. Vodio sam svoje pilote kroz gusti prostor koji sam osvojio pre nekoliko godina i izleteli smo u blizini Perdido Luca. Niko od nas - čak ni ja - nije pomislio da remetimo prostor, samu suštinu Tranzistorskog Entiteta.
     Razume se da sam znao da predstavlja divljački rizik zametati kavgu unutar tog gustog prostora. Ali kakav sam izbor imao? Pre mnogo vekova Hanibal Barka šokirao je narod zvan Rimljani tako što je prošao sa svojim ljudima i bezdlakim mamutima kroz planinski venac. Svi mamuti i mnogi ljudi smrzli su se u prolazima zapretenim snegom, ali njegova armija preživela je da bi porazila Rimljane kraj jezera Trasimene. Ja nisam bio Hanibal, ali sam svejedno mogao da izaberem sopstveno mesto za bitku. Soli nije znao ništa o Perdido Gustišu, i ako nas bude tamo sledio, izenadiću ga kao što je Hanibal iznenadio Rimljane.
     U Nikadiji, mehaničari i iskušenici gacali su kroz raskvašene ulice na putu za večeru; a u srcu Entiteta, Ona je razmišljala svoje velike misli; ubistveno zračenje Meripenove zvezde i ostalih zvezda Vilda srljalo je prema Nikadiji, neprekidno srljalo; a Leopold Soli i stotinu svetlosnih brodova izleteše iz mnogostrukosti. Lebdeli su nad četvrtom planetom Perdido Luca, gasovitim džinom okruženim sablasnim prstenovima leda. Uhvatili smo ih u ishodišnoj tački u blizini srebrnastog središnjeg prstena. Moji piloti koristili su ranije pripremljena mapiranja koja sam ih pokazao i oborili smo se na Solija kroz gusti prostor poput čopora izgladnelih vukova.
     Sada shvatam šta su drevne vojskovođe podrazumevale pod 'maglama rata'. Iako nisam mogao da razmestim svoje pilote kao što bih to učinio sa kamenovima na mestima preseka table za ko, nadao sam se da ću bar moći da nadgledam i upravljam naletom bitke. Ustanovio sam, međutim, da ne mogu da upravljam ni sa čime, čak ni znojenjem svojih dlanova i lupanjem svoga srca. Izleteo sam u stvarni svemir za vreme kraće od jednog trenutka, a blistavi središnji prsten četvrte planete visio je nada mnom kao glečer. Smesta sam napravio mapiranje. Moj brodski pogon otvorio je mnogostrukost u blizini Ruže, zemlje Gregorika Smita. Napravio sam novo mapiranje i moj brodski pogon ponovo otvori mnogostrukost. Tama se rastvori, poput procepa na pilotskoj kamelaiki. A zatim smo obojica nestali, on u srcu Perdido Luca, ja na stazama prepunim tačaka unutar gustog prostora. Usledio je nalet teorema, iskričavih ideoplasta oluje brojeva. Plutao sam kroz sabijenu mrežu gustog prostora kao da je moj brod informatički virus koji nalazi put kroz tamne vene ljudskog mozga. Došlo je do razgranavanja, a zatim spajanja tunela. Mnogostrukost se ponovo otvori. Bila je tu svetlost, slaba svetlost Perdido Luca. Jedan od Solijevih pilota - bio je to Neit od Torskala u svom neobičnom, beskrilnom brodu - čekao je na mene. Ali ja sam fiksirao sekvencu mapiranja. Pre nego što je mogao da me odbaci u zvezdu, izbegao sam, vratio se u uzdrhtale arterije mnogostrukosti. Plesali smo čas ulazeći u mnogostrukost, čas izlazeći iz nje, dok Neit nije napravio grešku. Ušao je u padoput koji se, u svojoj petlji unutar mnogostrukosti, presecao samo sa još jednim. Za njega i njegovo Vreme buduće postojale su samo dve ishodišne tačke u stvarnom svemiru kraj Perdido Luca. Proračunao sam verovatnoće i čekao ga kada mu je brod srebrnasto blesnuo u tmini. Čekao da ga ubijem. Nije imako ni najmanje izgleda.
     Budi samilostan, rekla mi je Katarina.
     Ali odakle mesta za samilost kada dođe vreme ratu? Ne, ponekad mogu opstati samo hladne, ubilačke strasti, i tako je svuda oko mene poput noćne mećave besnela borba. Svetlosni brodovi bili su svetlucavo srebrno iverje, cepajući tminu stvarnog prostora i nestajući u mnogostrukosti. Zapljusnuše me složenosti bitke. Bilo je tu sporo vreme, ubrzano vreme, teoreme koje je trebalo dokazati, mapiranje od tačke do tačke i sveprisutna kiselina najčistijeg užasa. Najpre je usplamtela žuta tačka Perdido Luca bila poda mnom, zatim iznad mene. (A kada kažem iznad, mislim da se nalazila između mene i oblaka galaksija Canes Venatici. Za zvezde u Canes Venatici, prema drevnoj konvenciji, kaže se da se nalaze iznad zvezda u našoj galaksiji.) Dok sam stvarao mapiranje i izbegavao Lajonelov Beskonačni pljusak, shvatih da sam izleteo na daljoj strani Perdido Luca, nasuprot četvrtoj planeti. Nalazio sam se na čitavih milijardu milja od bitke. A onda me proguta mnogostrukost i ja stadoh mapirati prema gustišu ispod planetarnih prstenova; a zatim se pojavi izmaglica svetlosti, kao od sunca kroz guste ledene oblake Nikadije. Bilo je tu stotinu razigranih svetlosnih brodova. Nisam imao pojma ko dobija bitku. Pokušao sam da uspostavim vezu sa brodom nekog od mojih pilota, ali za to nije bilo vremena. Pobegao sam jednom od Solijevih pilota tako što sam očajnički napravio mapiranje kroz Konačno Drvo. Pobegao sam u mnogostrukost, ali nisam mogao smesta da se vratim zbog toga što su Grananja drveta bila mnogobrojna i složena. Činilo mi se da zauvek padam. Vreme je proticalo sporo poput leda glečera. Neko vreme bilo mi je muka od borbene požude; bilo mi je muka od samoga sebe. Kako sam lako ponovo postao ubica! Kako lako nas je sve zarazio virus rata! Čak i dok sam dokazivao nebitni rezultat teoreme okruženja, jedni piloti su ubijali druge. Bilo je to zaista neverovatno. Eto šta je bitka, pomislio sam. Bitka nije samo obična reč; to je organizovano ubistvo. Stegao sam pesnice u tami svoga broda i prokleo. Setio sam se stvari koja je trebalo da bude u pameti svih nas pre nego što smo odlučili da se otcepimo i napadnemo svoje drugove pilote: rat je najgora stvar koju ljudska bića mogu učiniti. Misliti o njemu apstraktno ili ga posmatrati kao igru gore je od varvarstva.
     Pa ipak je istina da je ubijanje toliko prirodno ljudskim bićima kao što je pravljenje kamenih sekira ili malih beba. I ljudi su plemenita, tragična, sjajna opna oko srži varvarstva. Kada sam se najzad vratio u bitku, imao sam trenutak vremena da posmatram talasanje i bleskanje svetlosnih brodova dok su ubijali jedni druge. Iako je bitka izgledala u potpunosti haotično, kao da je oblak ludila zahvatio pilote na obe strane, nije bilo tako. Ubijanje je možda zaista ludilo, ali piloti nisu ubijali nasumce. Ne, moje braće i seste piloti bili su ljudi i žene od strasti, ako već ne od samilosti. Gledao sam kako određeni piloti tragaju jedni za drugima. Bardo i Justina u svojoj zdepastoj, glatkoj Blagoslovenoj preljubnici oterali su iglasti Lajonelov Beskrajni pljusak u mnogostrukost. Da bi se osvetili zbog smrti Delore vi Tot, ubili su ga. Osveta je naterala i Tomota da napadne Li Toša i vrtoglavo oboje odbaci padoputevima na koje bih ih upozorio. Svuda oko mene, pod hladnom žutom svetlosti Perdido Luca, bitka se raspadala u desetine osvetoljubivih okršaja. Moji piloti brzo su napustili moju strategiju i ranije pripremljena mapiranja. Solijevi piloti, kao što sam kasnije saznao, bili su zatrovani starim suparništvima i mržnjom. Nisu obraćali pažnju na Solijev glavni plan. Salmalin, koji je uvek zavideo njegovom najblistavijem učeniku, Zondervalu, napade njegovog Kardinala vrline. Ludilo i ubijanje; ubijanje i ludilo. Došlo je do užasnog trenutka kada su dva Solijeva pilota pobesnela i okrenula se jedan protiv drugog. A zatim još užasniji trenutak kada je Tomot izleteo u stvarni svemir i čistim sticajem okolnosti zatekao me nemapiranog. Do današnjeg dana još mogu da zamislim kako mora da su mu ružne, crvene, rubinske oči zasvetlucale kada je shvatio da najzad može da mi se osveti što sam ga uvredio one noći u baru za majstore pilote, i još više - hiljadu puta više - što može da mi se osveti zato što sam mu ubio brata, Neita. Ali osveta, kao vrh koplja Devakija, seče na obe strane. Li Toš i Bardo sa Justinom poleteše na Tomota trenutak pre nego što me je ubio; otvorili su prozor u mnogostrukosti i poslali ga niz mračni tunel u pakao obližnje zvezde.
     Sada dolazim do možda najtužnijeg dela svoje priče. Kada je Soli video da su Tomot i Lajonel mrtvi, pomahnitao je. Mislio sam da se naučio samilosti, ali ne, oborio se na Barda i Justinu bez milosti ili uzdržavanja. Na trenutak su im brodovi lebdelil poput kljunaša pod ledenim prstenovima četvrte planete. Solijev elegantni, vitki Vorpalni mač blistao je iza Blagoslovene preljubnice - ta slika urezana je plamenom kroz teleskope u neurologike moga broda. Bio sam dovoljno blizu - stotinku svetlosne sekunde - tako da sam mogao da stopim neurologike svoga broda sa onima na Blagoslovenoj preljubnici. U besomučnom pokušaju da pomognem Bardu i Justini da nađu mapiranje, učinio sam to. Ali oni nisu obraćali pažnju na mapiranje koje sam im pokazao. Verovatno Justina nije verovala da bi je Soli zaista ubio. Svakako, šta sada shvatam, nameravali su da naprave sopstveno mapiranje. Iako sam 'slušao' njihov konačni unutrašnji dijalog, slušao sam ga samo jedan trenutak. Shvatio sam samo deo njihovih ličnih misli. Ovde je, zarad istorije i pamtilačke veštine očuvanja, ono što sam čuo:
     "Eno, vidiš li krivinu Vorpalnog mača?"
     "Uvek je bio romantičan čovek, zaista, i ja..."
     "Razmisli sada, pod gustišem prstenova nalazi se ishodišna tačka gde, ako alfa predstavlja shemu jednačine, postoji i klasa rešenja takva da je..."
     "Kantor mi je jednom rekao, govorio je da će te uništiti zato što..."
     "Prema tome, univerzalna klasa i svaka druga klasa samo su podklasa..."
     "Razume se da sam spreman da definišem osnovni broj grupe, ali ne mogu da prestanem da mislim o Soliju i kantoru. On je rekao, Justina, da ti je muž tihista u srcu, koji bi rizikovao gotovo sve da dokaže svoju teoremu, i još je rekao da između ljubavi i mržnje ne postoji ništa i..."
     I onda su nestali. Prozor prema mnogostrukosti se otvorio i njih više nije bilo.
     Video sam ranije ovaj trenutak, pomislih. U vreme kada sam skrajovao, u svojoj kamenoj ćeliji, video sam mnoge budućnosti. U jednoj od njih, neposredno pre nego što će ih Soli uništiti, Bardo i Justina otvorili su prozor prema mnogostrukosti i pobegli iz bitke. U drugom, Bardo i Justina su zagrlili jedno drugo rukama i mislima kada je Soli otvorio prozor i na taj način postao ubica. Koja će se od tih budućnosti ostvariti? Koji događaj je sada već nekoliko sekundi bio prošlost?
     Na kraju sami biramo svoje budućnosti, rado govore skrajeri. Napravio sam svoj izbor. Zaključio sam da Bardo i Justina treba da žive. I tako sam čekao. Kako sam dugo čekao da se vrate u bitku! Koliko dugo jedan Lord Pilot sme da čeka pre nego što obrati pažnju na drugu stranu? Čekao sam dugo, beskrajno, neizmerno, čitave sekunde; čekao sam večnost. Ali Bardov brod se nije vratio.
     A onda sam napao Solija. Ili je on napao mene. Zapravo, napali smo jedan drugoga. Naša dva svetlosna broda, tako različite konstrukcije, moj Sveprožimajući karanfil krila okrenutih unapred i Solijev Vorpalni mač - bili smo poput munja koje cepaju noć. Manevrisali smo da bismo stekli prednost kroz prozore koje smo otvarali. Najzad, pomislih, najzad. Napravih prosto mapiranje. Upao sam u otvorenu petlju koja je delom bila omeđena Danladijevim nizom. Kada se mnogostrukost otvorila preda mnom, bio sam siguran da ću izleteti u gustiš i navesti Solija u zasedu. Ali on je pogodio moju strategiju i čekao me. Bio sam bespomoćno nemapiran, bez ikoga od svojih sadrugova pilota u blizini da me spase. Bio sam siguran da bi me ubio. Moj Lord Pilot, moj ujak, moj dželat, moj otac.
     Verujem da bi se piloti na obe strane borili i poubijali do poslednjeg broda da nisu počeli glasovi. Svi, čak i Soli - naročito Soli - čuli su glasove, iako to zapravo nisu bili glasovi, već slike reči koje smo tumačili kao glasove. Svaki brodski kompjuter poče da stvara ideoplaste za reči i strukture ideja. U kabini moga broda, neurologici koji su me obavijali počeše da podrhtavaju prefinjenim ritmovima koji nisu u potpunosti pripadali njima. Smesta sam osetio da je reč o uplitanju Entiteta. Pokušavao sam da pobegnem od Solija (ili sam zapravo pokušavao da ga ubijem?) kada se blistavi ideoplast u obliku snežne pahuljice koji je predstavljao aksiomu višestrukosti razveja u parčad. Moj matematički redosled misli bio je u potpunosti uništen. A onda brodski kompjuter stvori narandžasti ideoplast sa nekoliko krakova za 'kategorički imperativ koga treba dokazati'. Taj plast je bio povezan sa drvenim cilindrom koji je predstavljao specifični skup rešenja. Crveni cilindar bio je povezan sa crnim torusom, ideoplastom univerzalne negacije. Zajedno su ti plasti obrazovali plast reči koji sam shvatio kao: Moraš otkriti odgovor na smrt. Na sličan način, obrazovali su se i drugi plasti reči, spajajući se sa središnim plastom reči. Crni torus se ponovo pojavi i pomeša sa prvim plastom univerzalne negacije. Bio je to kopljasti zeleni plast koji je predstavljao određeni tip mapiranja, automorfizam, i misao: Smrt počiva unutar mene rasla je iz središnjeg koncepta. Za nekoliko trenutaka obrazovali su se i drugi ideoplasti, vrteći se jedan oko drugog, a zatim spustili na svoje mesto kada se mala oluja reči smirila i pročistila. Pitao sam se zbog čega nam se Ona ne pojavi u liku Tihoa, kao što je učinila kada sam prvi put prodro u Nju. Možda je želela da zaustavi bitku tako što će omesti oluju brojeva unutar svakog broda. Ukoliko joj je to bila namera, uspela je. Sto dvanaest svetlosnih brodova visilo je nepokretno u stvarnom svemiru, a ove reči plesale su kroz svakoga od nas:
     Koliko daleko ste spremni da padnete, piloti? Kako vam se dopada rat? Da li još tragate za tajnom života? Onda morate otkriti odgovor na tajnu smrti. Smrt počiva unutar mene. Smrt je zvezda koju ću nazvati Gehena Luc. Ukoliko tragate za odgovorom na umiruće zvezde Vilda, morate prekinuti svoj rat i zaputiti se na Gehenu Luc. Ja ću vam pomoći. Ali morate požuriti, jer će Gehena Luc vrlo skoro umreti. Put je dalek, ali ne predalek; tajna života vam je nadomak ruke. Prvom pilotu koji stigne do Gehene Luc biće rečena tajna.
     Ne umem u potpunosti da objasnim zbog čega je ta jednostavna poruka uništila u nama želju za ratovanjem. Ne mogu - i ne bih mogao - da pogledam u umove Li Toša, Karmana od Simuma i Leopolda Solija i da izjavim: "Vidiš, ovde je hladna struja posvećenosti ugasila plamen ludila." Zbog čega bismo verovali njoj, neljudskoj, hirovitoj boginji? Možda ju je naše ratovanje unutar njene unutrašnjosti i naše napastvovanje mnogostrukosti razgnevilo; možda je samo želela da nas namami u susret našoj sudbini. Mogu samo da kažem da smo joj poverovali. Bilo nam je potrebno da joj verujemo. Sto dvanaest brodova lebdelo je iznad prstenova četvrte planete i verovali smo da je tajna umirućeg Vilda (a možda i druge tajne) na dohvat ruke. Došao je trenutak, čini mi se, kada smo pogledali niz brodova i prostor crn poput kafe u kome su nedavno bili Beskrajni pljusak i Blagoslovena preljubnica i postideli se. Nismo bili ratnici; bili smo piloti Reda Matematičara mističara i drugih tragača za neizrecivim plamom - ne mogu da objasnim zbog čega smo se svi iznenada setili toga.
     Održali smo zbor, tamo u blizini gustog prostora. Poslali smo svoje slike između brodova, slušali glasove pilota 'neprijatelja' i gledali usne pilota koje smo znali čitavog života. Bilo je to kao da smo se iznenada probudilil iz užasnog sna. Tužni Li Toš, očajni Zonderval koji je žalio za Delorom vi Tot, Soli sa svojim očima uništenim smrću i ćutljivim licem - gotovo svi piloti su se složili da moramo sklopiti primirje.
     "Ovo je bila propast", reče mi kasnije Solijeva slika u privatnosti moga broda. "Kakve smo bili budale."
     "Bardo je mrtav", rekoh mu.
     "Toliko mrtvih."
     "I Justina. Kako si mogao da ih ubiješ?"
     "Ne znam", odvrati on.
     Unutar svoje kabine lebdeo sam i trljao nos, koji je bio toliko zapušen od udisanja suvog, recikliranog vazduha, da sam disao uz teškoće. "I mene bi ubio, zar ne?"
     "Ne znam", ponovi on. A zatim, nakon trenutka razmišljanja: "Da."
     "Ali rat je gotov", primetih ja. "Ta ubistva nas ponižavaju. Ona su varvarska. Od nas prave beznačajne ljude. Više ne mogu da ubijam; neću to činiti."
     "Da", složi se on, "gotovo je. Sa ratom." Pritisnuo je šakama oči, a zatim je dodao: "Ali između tebe i mene, trka se nastavlja, zar ne, pilote?"
     "Kako bi moglo biti drugačije?" složih se. "Nastavlja se."
     Zbog toga što smo obojica bili Lordovi Piloti, Soli i ja smo izgovorili rekvijem za sve pilote koji su izginuli toga dana. A zatim smo okrenuli brodove jedan prema drugome i napravili mapiranja. Zvezde nestadoše i svetlosni brodovi propadoše kroz svoje prozore u mnogostrukost. Tako je počela naša trka da nađemo zvezdu Gahenu Luc pre nego što eksplodira unutar samotnog, varljivog srca Tranzistorskog Entiteta.









25. VELIKI OKEAN ISTINE
     Bog je stvorio cele brojeve, a sve ostalo je delo čoveka

     Leopodl Kroneker, konstruktivista Mašinskog veka

     Saznanje na koje cilja geometrija je saznanje večnog

     Platon

     Matematika je igra. Njene figure su aksiome koje stvaramo, a pravila su joj logika. To što je matematika povremeno korisna mehaničarima i pilotima čista je slučajnost.

     Mahavira Lal, treći Lord Kantor

     Ne znam kako izgledam svetu; ali sebi izgledam kao dečak na morskoj obali koji se zadovoljava time što tu i tamo nađe glatki oblutak ili lepu školjku, dok veliki okean istine i dalje leži neotkriven preda mnom.

     Isak Njutn, prvi Lord Mehaničar

     Nejneobičnija je pojava da intelilgencija može da oblikuje najdublja ustrojstva vaseljene. Kako sam često morao to da priznam; kako sam često morao da razmišljam o toj misteriji. Dok sam kroz prozor ulazio u mozak Entiteta, dok sam ponovo prodirao u taj bezdani mozak, opet i opet sam se pitao kako su njeni veliki, razigrani talasi inteligencije stvorili divljačne, razdeljene prostore, beskonačne petlje (da ne pomenemo sveprisutno Beskonačno Drveće) i druge opasnosti njene unutrašnje mnogostrukosti. Ona sama, neobično je to reći, nije mogla da mi kaže. Nije znala. Nije bila svesna svakog mehurića i topološke transformacije koji su se pojavljivali u Njoj. Kada sam to saznao, bio sam iznenađen, iako nije trebalo da budem. Da li je pilot u snu svestan okidanja svakog pojedinačnog neurona unutar njegovog mozga? Može li ikada u potpunosti shvatiti protok krvi kroz arterije, rasipanje jedne po jedne ćelije kroz milione kapilara, vrelo nadiranje elektrohemijskih impulsa koje predstavlja osnovu njegovog zadovoljstva? Šta predstavlja stvar koju nazivamo inteligencijom? Ukoliko je inteligencija rezultat, skupni efekat miliona kvantnih električnih procesa unutar mozga, kako inteligencija može da se preokrene prema unutra da bi spoznala sebe? To je stari problem sa jednostavnim rešenjem: da bi bilo koji mozak bio u potpunosti svestan samog sebe, mora biti mnogo veći od samoga sebe. Unutar granica proste materija i energije, to je nemoguće. (Iako su eshatolozi teoretizovali da Jeldre, i mitske Starije Jeldre, imaju beskonačnu inteligenciju. A s obzirom da beskonačnan skup može da sadrži podskup samih sebe koji su beskonačni, oni kažu da je moguće da takva božanska inteligencija može u potpunosti da spozna sebe. Ja to ne znam. Inteligencija nije skup, i greška je analogno primenjivati teoriju skupova na takav način. Čovek bi pomislio da bi eshatolozi mogli da cene tako prostu činjenicu.) A ukoliko mi zaista posedujemo slobodnu volju, problem postaje gori, mnogo gori. Ukoliko se slobodno koncentrišem na neko određeno pitanje - na primer, zbog čega je došlo do toga da Entitet hrabri sto dvanaest pilota da uđu u Njen mozak? - ako bih slobodno pomislio tu misao, ja bih bio uzrok mog straha i sumnji koje pucketaju unutar mene. Ja bih uzrokovao aktiviranje određenih neurona unutar mog nesvesnog dela mozga. Ukoliko bih nekako pokušao da shvatim te impulse, sam čin moga shvatanja bi se pomešao sa njima. A tada, u samom trenutku kada bih pomislio da znam obličje svoga straha, njega bi nestalo, ispario bi poput snežnih kristala na podnevnom suncu.
     Entitet je, razume se, to shvatao isto toliko jasno koliko pilot shvata da su dva puta dva četiri. Iako je Ona očigledno želela da nađemo zvezdu Gahenu Luc, nije marila da otkrije oblik mnogostrukosti unutar nje. To smo mogli učiniti i mi piloti. Ona je želela samo - tako sam bar ja shvatio - da misli i da ona bude. Ukoliko je to neizmerno koncentrisano ramiljanje uzrokovalo da se mnogostrukost izvitoperi u skupine Beskonačnog Drveća ili da se iskrivi u Danladijev mehur - pa, to je bilo zanimljivo, ali ni izdaleka toliko zanimljivo kao otvorenost ili zatvorenost stvarnog prostora i drugi problemi univerzuma. Zapravo, koliko je čovek svestan da mu se vizuelni korteks nalazi u potiljku, tako je Ona znala da su određene oblasti mnogostrukosti zakrivljene na određeni način. To saznanje spaslo je neke od nas pilota da ne uletimo u Beskonačno Drveće, kao što sam ja jednom učinio. Upozorila nas je na najgore opasnosti. Obezbedila nam je mapiranja, kada je mogla, i obezbedila nas je fiksnim tačkama Gehene Luc. Da nam nije pomogla na taj način, verujem da bi se malo pilota usudilo da produži.
     Za mene je bilo užasno da se ponovo nađem na putovanju kroz tamnu maglinu koja je predstavljala Entitet. Gusta, međuzvezdana prašina, svetlucavi oblaci vodonika, crna tela nalik na tumore, i svuda ti prokleti meseci-mozgovi, kako bi to Bardo rekao - kad god bih izleteo u stvarni svemir imao bih teškoća da se prisetim zbog čega sam se opet, uprkos samom sebi, vratio u taj čudnovati pakao. Još sam bio prepun užasa rata, a slika Bardove Blagoslovene preljubnice dok nestaje i dalje me je progonila. Pitao sam se gde se nalazi, gotovo iz trenutka u trenutak, pitao se kako bi on izgledao u trenutku suočavanja sa smrću. Pitao sam se gde su moji drugovi piloti. Nisam mogao da uđem u trag njihovim svetlosnim brodovima preko Entiteta, jer je mnogostrukost tu bila poput mehuravog, crnog blata. Šteta. Često sam se pitao kakav je bio cilj Entiteta. Da li je zaista želela da budemo svedoci smrti zvezde? Ili je to bilo samo surovi trik, njen način da uništi dušu Reda koji je posustao, postao opasan i ratoboran?
     Ukoliko je Ona - boginja koju je pesnik-bojovnik jednom nazvao Kalinda Cvetna - ukoliko je ona smatrala bitnim da brzo stignemo da Gehene Luca, zbog čega nam nije više pomogla? Posebno, pitao sam se, zbog čega nam nije pokazala rešenje hipoteze kontinuuma? Kada bismo mogli da dokažemo tu hipotezu, mogli bismo obaviti mapiranje od Perdido Luca do Gehene Luca u jednom jedinom padu, gotovo bez imalo vremena. Zbog čega nam je stavila na raspolaganje mučna mapiranja kroz svoju iskrivljenu unutrašnjost ako je postojalo mnogo jednostavnije rešenje? Ah, ali ako nema rešenja? Ili ako je rešenje postojalo, a ona nije znala - ili nije marila - kako glasi? (Istorijska napomena: trebalo bi da pomenem da postoji jedna drevna teorema, nevezana sa ovom, koja nosi isto ime. Stara hipoteza kontinuuma glasi da ne postoji beskonačni skup sa kardinalnim brojem između skupa prirodnih brojeva i skupa tačaka u prostoru. Čitav jedan vek bilo ju je nemoguće dokazati ili oboriti, sve dok prvi - i poslednji - samoprogramirajući kompjuteri nisu otkrili aksiom generalizovane teorije skupova i jednom za svagda rešili pitanje.)
     Razume se, bilo je nadmeno i budalasto od mene da pomislim da mogu da dokažem nešto što Entitet ne može. Ali i pored sveg bola i svih doživljaja, ja sam još bio nadmen čovek. Silno sam želeo da dokažem hipotezu. Bilo mi je neophodno da je dokažem, i to da je dokažem pre nego što to učine drugi piloti, a naročito Soli. Čitavog života sam sanjao da je dokažem, a sada su velike tajne ležale preda mnom, samo ako bi svetlost čistog nadahnuća htela da obasja tu najslavniju teoremu. Lebdeo sam nag u kabini svoga broda, sve vreme se pitajući odakle bi moglo da dođe to nadahnuće. Iz sporog vremena prešao sam u belu vatru vremena sna i mnogostrukost se otvori mome umu. Čudni su putevi mozga boginje: zašao sam u retki Lavijev torizonski prostor i počeo sa unutarnjim pregibima kroz ono za šta sam se molio da bude konačan skup pregiba. Vreme se usporilo. Činilo mi se da zauvek mislim svoje misli. Misli su mi bile poput mutnog svetlucanja škriljca; misli su mi bila slabe kao svetlost lopte hladnog plamena kroz lepršavi oblak snega u zimskoj noći. Nisam znao gde da potražim nadahnuće. Veliki mozak mog broda ležao je preda mnom; njegovi neurologici okruživali su me mrežom električne intelilgencije, ali on je bio stvoren da proračunava, da zaključuje prema simetriji i heuristici, da upravlja logičkim strukturama, da skladišti informacije, da čini milione stvari koje su se dopunjavale i dodavale na mentalne moći ljudskog mozga a ne da ga zamenjuje. Mogao sam zauvek da budem okrenut svome brodu i da zauvek budem izgubljen u ekstazi oluje brojeva, pa da ipak uzdrhtalo čekam na prvi dodir nadahnuća. Čista veličina mozga, pomislio sam, ne određuje obavezno njegov talenat za stvaranje matematike. Možda čak i Entitet - a tu sam bio sasvim budalast - ima malo zanimanja ili talenta za čistu matematiku. A zatim mi dođe druga misao, prozračna poput Vremečuvarevog stakla: ukoliko želim da dokažem veliku teoremu, nadahnuće mora da dođe negde iz mene samog.
     Ja sam čovek matematičar. Ja sam radoznao čovek. Uvek sam se pitao o prirodi matematike i o sopstvenoj prirodi. Šta je matematika? Zbog čega se naizgled proizvoljne tvorevine i otkrića našeg uma tako dobro uklapaju u ovu ludu, uskovitlanu mećavu koju nazivamo stvarnošću? Na primer, zbog čega gravitacija (da upotrebimo model njutnovske mehanike) deluje između dva objekta srazmerno obrnutom kvadratu rastojanja koje ih razdvaja? Zbog čega ne deluje srazmerno stepenu jedan i po, ili dva zarez nula jedan pet? Zbog čega je sve tako uređeno i glatko? Može biti, razume se, da je ljudski mozak tako prost da otkriva samo najjednostavnije, najočiglednije univerzalne zakone. Možda postoji beskonačnost zakona tako beznadežno složenih da će biti nemoguće da se utvrde. Da je gravitacija delovala složenije, Njutn verovatno nikada ne bi otkrio jednačinu koja je opisuje. Ko zna kakva bi čuda ostala zauvek skrivena pred matematičkim vidom čoveka? Ali ovo objašnjenje, koje vole eshatolozi, još ne objašnjava zbog čega matematika radi onako kako radi, ili zbog čega uopšte radi.
     Šta je to matematika? Preokretao sam to pitanje u glavi, okretao leđa i vraćao se toj misteriji čitavog mog života. Stvaramo matematiku onako sigurno kao što stvaramo simfoniju. Manipulišemo aksiomima uz pomoć logike kao što kompozitor raspoređuje muzičke note i na taj način se stvara sveta muzika naših teorema. A u drugom smislu mi takođe i otkrivamo matematiku: odnos obima kruga i njegovog prečnika ostaje isti za ljudski um i za tuđince sa Cetusovog oblaka galaksija. Svi umovi otkrivaju istu matematiku za ono šta je vaseljena. Stvaranje i otkriće; otkriće i stvaranje - na kraju verujem da su jedno isto. Mi stvaramo (ili otkrivamo) nedefinisane predstave kao što su tačka, linija, skup i ugao. Mi ne pokušavamo da definišemo te predstave zbog toga što su toliko osnovne koliko to predstave uopšte mogu biti. (A ukoliko pokušamo da ih definišemo, pravimo istu grešku koji je načinio Euklid kada je rekao nešto poput: linija je dužina bez debljin'. A tada, koristeći druge reči, moramo da definišemo izraze "bez debljine' i 'dužina'. I tako dalje, i tako dalje, sve dok na kraju ne upotrebimo sve reči našeg konačnog rečnika i vratimo se na prostu predstavu: linija je linija. Čak i dete, na kraju krajeva, zna šta je linija.) Iz naših osnovnih predstava stvaramo jednostavne definicije matematičkih objekata za koje verujemo da će biti zanimljivi. Definišemo 'krug'; konstruišemo 'krug'; činimo to zbog toga što su krugovi divni i zanimljivi. Ali još ne znamo ništa o krugovima. Ah, ali neke stvari su očigledno istina (ili je zabavno postupati sa njima kao da jesu) i na taj način stvaramo aksiome matematike. Svi pravi uglovi su podudarni, paralelne linije se nikada ne seku, paralelne linije se uvek seku, postoji bar jedan beskonačan skup - sve su to aksiomi. I tako imamo linije, krugove i aksiome i moramo imati pravila prema kojima ćemo rukovati njima. Ta pravila su logika. Logikom dokazujemo svoje teoreme. Možemo da odaberemo prirodnu logiku, u kojoj je tvrdnja ili istinita ili nije, ili neku od kvantnih logika u kojima tvrdnja ima verovatnoću istinitosti. Logikom pretvaramo svoje jednostavne, očigledne aksiome u zlatne teoreme zapanjujuće snage i lepote. Sa nekoliko koraka logike dokazujemo da u hiperboličnoj geometriji prav ugao ne postoji, ili da je broj prostih brojeva beskonačan, ili da je alef nula najmanja beskonačnost koja postoji, ili da je... možemo da dokažemo mnoge divne stvari koje uopšte nisu očigledne; možemo to da učinimo ukoliko smo veoma vispreni i volimo sjaj oluje brojeva dok ova besni i obuhvata nas i ukoliko smo ispunjeni svetom vatrom nadahnuća.
     Šta je to nadahnuće? Odakle dolazi? Dok sam se probijao kroz torizonski prostor, Lavijeva teorema zakrivljenosti i druga transformaciona teorema bile su prekrasne poput dijamanata i ja sam bio pun zadivljenosti. Odakle dolazi matematika? Kako se rađa? Da, imamo aksiome i predstave kao što je 'linija', ali odakle potiču te apstrakcije? Kako to da čak i dete zna šta je to linija? Zbog čega Dargini, koji su onoliko tuđinski koliko to tuđinci mogu biti, misle prema istoj logici kao i ljudska bića? Zbog čega bi bilo tako?
     Probio sam se kroz poslednji nabor u torizonskom prostoru, moj brod ispade u stvarni svemir, poput buve koja iskače iz protresene odore harijana. Gledao sam velove zvezda Entiteta i razmišljao o vekovima starom odgovoru kantora. Matematika je poseban jezik, a jezik se rađa sa mozgom. Naši mozgovi su evoluirali petnaest miliona godina od mozgova čovekolikih majmuna, i još dalje, iz ganglija i nervnih nakupina stvorenja koja su puzala ili plivala toplim, slanim morima naše daleke prošlosti. I još dalje, do bakterijskih spora koje su donele život na Staru Zemlju. Ali odakle su stigle te spore? Da li su ih Jeldre stvorile? Ali ko je stvorio Jeldre? Šta je život? Život je informacija i obaveštenje vezano unutar DNK, život je ekspozivna replikacija molekula belančevina, život je ugljenik, vodonik, kiseonik i azot koji postoje ili se rađaju u srcu zvezda. A vaseljena rađa zvezde; vaseljena je beskrajni pogon za stvaranje zvezda; vaseljena je stvorila Belatriks, Sirius i zvezde-plave džinove iz velikog jata Ede; od zvezda kao što su Antare i Prvi Kanapus stvorena je materija života. Svaki atom unutar nas stvoren je u nekoj dalekoj, nebeskoj vatri. Mi smo deca zvezda, kreacija vaseljene. Ukoliko naši u zvezdama rođeni mozgovi smisle 'liniju' i druge elemente jezika, treba li da budemo iznenađeni da je 'linija' prirodni i smisleni koncept unutar te vaseljene? Da li je čudo da je logika vaseljene i naša logika? Kantori se ponose izrekom da je Bog matematičar. Oni veruju da kada stvaramo specijalni jezik matematika učimo da govorimo jezikom vaseljene. Svi smo mi, piloti i matematičari, izgovarali glasove tog jezika, u koliko god detinjastom i primitivnom obliku. Jednom ili dvaput, dok sam razmišljao o divnom slaganju matematike sa konturama vremeprostora i zakrivljenjima mnogostrukosti, osećao sam da mi vaseljena zbori svojim posebnim rečnikom, samo kada bih umeo da je slušam. Kako sam mogao da naučim da slušam? Kako sam mogao da naučim da elegantnije govorim tonove čiste matematike? Šta je to inspiracija?
     Putovao sam dalje, i moj brod je podsećao na mračnu, ustajalu grobnicu u kojoj sam bio zatvoren, daleko mračniju od kamene ćelije Vremečuvara. Kao što oplođeno seme traži svoj put iz zemlje na svetlost dana, tako sam žudeo da probijem stare puteve misli koji su prigušavali i zaustavljali moje nadahnuće. Kako sam žudeo da dokažem veliku teoremu! Ali istovremeno sa tom žudnjom, osećao sam i određeni strah. Pitao sam se, ponovo i ponovo, o prirodi svoje inteligencije. Odakle su poticale moje veštine skrajovanja i pamtiočenja? Kakve bih još moći mogao da steknem jednog dana? Ukoliko zaista dokažem teoremu, hoće li dokaz zaista biti samo moj? Ili će biti samo kreacija agatangijanskog informatičkog virusa? Smem li da prizovem seme nadahnuća unutar sebe, da pokušam da ga oblikujem dok raste, da okusim slatki i opori plod koji bi moglo roditi?
     Sledio sam mapiranje Entiteta kroz niz gustiša. Jednom sam ispao u stvarni svemir koji je bio mračan i prazan kao međugalaktički prostor. Tada sam se gotovo uspaničio. Ali ustanovio sam da se zapravo nalazim usred gustiša! Izvorišne tačke bile su zbijene poput crne ikre u trbuhu jesetre. Kako je moglo da bude tako, nisam znao. Samo su zvezde ili neka druga materija (ili inteligencija) mogle deformisati prostor tako da se stvori gustiš. Samo sam na kratko otvorio prozor i uplovio u mnogostrukost. Upao sam u vreme sna dok sam razmišljao o tom neobičnom gustom prostoru. Ukoliko je mozak Entiteta mogao da sadrži takva čuda kao što je gustiš bez zvezda, kakva li se čuda nalaze u mom mozgu? Šta ako stvarno pokušam, ako se tako potrudim da mi oči usplamte kao užareno ugljevlje, a moždana krv navali poput okeana - ako po hiljaditi put pokušam da dokažem hipotezu kontinuuma?
     Čim je ta misao očvrsla, oluja brojeva se pojačala. Plima ideoplasta poče da se obrazuje, teče i mahnita pred mojim unutrašnjim okom. Bio sam gotovo nekontrolisano uzbuđen. Po hiljaditi put sam razmišljao o varljivo jednostavnoj tvrdnji hipoteze: da između bilo kog para zasebnih Lavijevih skupova izvorišnih tačaka postoji mapiranje jedan prema jedan. Razložio sam tvrdnju na delove i ispitivao jedan po jedan. Šta je, zapravo, Lavijev skup? Šta je izvorišna tačka? Jesam li bio siguran da shvatam razliku između Lavijeog skupa i diskretnog Lavijevog skupa? Kako sam mogao da pokažem da je mapiranje jedan prema jedan i, još važnije, kako bih mogao da konstruišem mapiranje sa kojim bih mogao da počnem? Najpre sam zapao u stare misaone puteve i ponovo otkrio svoje stare pokušaje da pronađem rešenje. Često bih zatekao sebe da rezonujem krećući se u krugovima. Obeshrabrivala me je plitkoća mog razmišljanja. Kako da dokažem ovo? Kako da dokažem ono? Kako da razbijem zarđali lanac svojih uobičajenih, nenadahnutih misli?
     Pokušao sam da ponovo postavim problem u drugačijem obliku, nadajući se da bi novi način sagledavanja mogao da mi pomogne da vidim očigledno. Iako sam otkrio ekvivalentnu tvrdnju, pokazala se još neprodornijom od originala. Razložio sam hipotezu, pretvorio je u nešto drugačiju tvrdnju - bez ikakve koristi. U svome umu predstavio sam delove hipoteze pomoću slika, ne bih li 'video' odnose koje sam možda prevideo. Uopštio sam hipotezu da bih uključio sve Lavijeve skupove i igrao se mapiranjem posebnih Lavijevih skupova koji su bili dobro poznati; pokušao sam da nađem dokaz pomoću kontradikcije; razlagao sam povezane teoreme (Bardova teorema bumeranga je slučajno blisko vezana, iako ju je jednostavnije dokazati); sledio sam duge, mračne prolaze niz hiljade stepenika; proklinjao sam i trljao oči i slepoočnice, i konačno, kada su mi brada i kosa bili uokvireni tragovima sasušenog znoja i kada sam gotovo napustio svaku nadu, počeo sam divlje da nagađam.
     Ne znam koliko sam dugo pokušavao da dokažem hipotezu. Danima, sekundima, godinama - šta je značilo vreme? A ipak je značilo. U svakom određenom trenutku, Soli je mogao biti blizu svoga trenutka velikog nadahnuća. Trka se nastavljala, bezmerni trenuci prelazili su u beskonačne dane i ja počeh da mislim da se hipoteza ne može dokazati. Zadugo sam pokušavao da dokažem da ju je nemoguće dokazati, iako nisam zaista verovao u to. Moja intuicija - a matematičar nikada ne sme da zanemari svoju intuiciju - nešto unutar mene šaputalo je da je hipotezu moguće dokazati i, još više, da će dokaz izgledati sramotno jednostavan jednom kada ga nađem. Ako ga nađem. Ako uspem da ga nađem. Ako... ako postoji mapiranje između para diskretnih Levijevih izvorišnih tačaka, onda postoji beskonačan broj mapiranja; ukoliko prekrijemo n-dimenzionalnu kocku sa konačno mnogo dovoljno malih zatvorenih skupova, onda neophodno postoje tačke koje odgovaraju n + 1 takvih skupova; ukoliko neko meša zdelu krvnog čaja tokom hiljadu godina, postojaće bar jedna tačka - jedna čestica krvi - koja će ostati fiksna, u svom početnom položaju, nepokrenuta mešanjem; ukoliko/onda; ukoliko pogledam ideoplaste Tihove pretpostavke, Tilingove teoreme i teoreme fiksnih tačaka, ako prelomim blistave kristalne nizove u proste odlomke koraka dokaza umesto da grupišem kristalne nizove u proste odlomke koraka dokaza umesto da grupišem nizove, onda bih možda mogao bolje da shvatim nadahnuće koje je vodilo do dokazivanja tih slavnih teorema. Ako bolje shvatim dokaze, onda ću moći bolje da upotrebim te teoreme da dokažem veliku teoremu.
     Ako... ako pilot provede previše u vremenu sna, onda se mora povući iz misaonog prostora i usnuti. Iznenada sam bio umoran od poigravanja ideoplasta koji mi behu preplavili um; užasavao sam se mogućnosti da ikada više pomislim makar i jednu jedinu matematičku misao. Grizao sam usnu, psovao i očajavao. Konačno, usnuh. Zatvorio sam oči i um pred olujom brojeva i leteo poput leša u mrtvom brodu. Dugo sam spavao. Kada sam se najzad probudio, kapci su mi bili slepljeni; u ustima sam osećao ukus krvi. Verovatno sam stezao zube dok sam spavao. Um mi je bio taman i hladan, kao crni led. Bio sam prazan poput napuštene snežne kućice na ledu dubokog zimskog mora. Pa ipak hladnoća nije bila potpuna. U meni je bio talas topline kao da sam spasen iz prevrnutih sanki i napojem zdelom vrelog čaja. Slabašni plamen ideje goreo je u mojoj glavi. Odakle je došao, ne znam. Ni iz kakvog posebnog razloga razmišljao sam o jednoj opskurnoj teoremi, Justerinijevoj teoremi mapiranja. Plamen postade svetliji, kao da sam udisao užareno ugljevlje vatre naložene drvima. Bio sam vrlo uzbuđen. Kako je elegantno, pomislio sam, bilo kolabiranje omega funkcije, kojim je Olaf Justerini dokazao svoju zanemarenu teoremu! Kakva divota!
     Počeh da razmišljam, u opštem vidu, o čitavoj strukturi hipoteze kontinuuma. Video sam na opšti, magličasti način, kako ista ideja koja vodi do kolabiranja Justerinijeve omega funkcije može da se primeni i na kolabiranje Lavijeve sheme korespondencije. Drhtao sam od uzbuđenja, i od straha, jer sam imao hiljade tako magličastih ideja kako da postignem kolabiranje sheme korespondencije. Ali ova zamisao je bila drugačija - gotovo sam mogao da vidim razliku. Nekako je ideja izgledala ispravno; nekako se poklapala i popunjavala rupe u sistemu mojih razmišljanja. Posegao sam za neurologikom svoga broda, i dođe svetlo. Ideoplasti su se kovitlali oko nepokretne tačke unutar moga uma, i mnogostrukost se otvori. Ponovo sam ušao u vreme sna. Imao sam predosećaj ispravnosti dok sam prevodio svoju ideju u dijamanstki kristal novog ideoplasta. Plamen mojih misli postade vreliji. Gradio sam niz svojih dokaza. Moglo se učiniti da Lavijeva shema korespondencije kolabira ako i samo ako se Justerinvjeg podprostor obuhvati prostim Lavijevim prostorom. Mogu li pokazati da je obuhvaćen? Morao je biti obuhvaćen; morao je postojati jednostavan niz koraka da se pokaže da je obuhvaćen; čak je i iskušenik mogao dokazati da je obuhvaćen. Misli su mi plamtele u mozgu poput lave. Sam mozak mi se osećao naelektrizovan i drugačiji, mnogo prostraniji, kao da može da sadrži okean rastopljenih misli. Osećao sam da razmišljam na način na kakav nisam razmišljao nikada ranije, čak ni kada bih se suočavao sa kompjuterom i ubrzavao svoje misli sporim vremenom. Sada su mi misle nadolazile mnogo brže. Dolazili su mi čitavi novi koncepti i upadali na svoje mesto, sve u jednom blesku. Shvatao sam stvari. Kako da opišem izuzetni bol i zadovoljstvo tog shvatanja, te divne vizije sređenosti. Moje misli su me probijale; moje misli su bile usplamteli grimiz; moje misli bile su goruće kapljice svetlosti. Podprostor je bio obuhvaćen prostim Lavijevim prostorom! A onda je shema korespondencije kolabirala, gotovo kao što slojevi zvezde kolabiraju oko njenog središta kada se pretvara u supernovu: postojalo je mapiranje koje se moglo odabrati. Postojalo ja mapiranje koje se moglo odabrati! Postojale su elegancije, lepota i zvezdana svetlost. Obavio sam mapiranje. Bela svetlost vremena sna klizila je kraj mene u blistavim trakama, a onda je kolabirala u jedinstvenu tačku zvezdane svetlosti koja je plamtela, širila se i postajala svetlija sve dok mi nije ispunila čitav um.
     Oh, Soli, pomislio sam, trka se nastavlja, ali ova trka je gotova.
     Izleteo sam u stvarni prostor iznad vrele bele zvezde koju je Entitet nazvao Gehenom Luc. Dokazao sam veliku teoremu; putovao sam daleko u jednom jedinom padu i najzad su sve zvezde neba bile moje.









26. KALINDA CVETNA
     Kada je čovek odveo u svoju ložnicu kompjuter, dođe do velikog veselja, ali i do velikog straha, jer deca njegova bila su gotovo nalik na bogove. Glavni mozgovi kročili su galaksijom kako im se prohte i menjali samo njeno lice. Silicijumski bog, Tranzistorski Entitet, Beskraj Na Kvadrat, Enta Generacija - njihovih imena bilo je mnogo. A tu su bili i Poremećni i Simbionti, čije su kćeri neuropevači, pesnici-bojovnici, neurolozi i piloti reda Matematičara Mističara.Toliko su divne bile te kćeri da je čovek žudeo da ih dotakne, ali dotaći ih nije mogao. I tako je rođen Drugi zakon Civilizovanih svetova, koji kaže da čovek ne sme dugo da gleda u lica kompjutera i njene dece a da još bude čovek.

     Iz Rekvijema za Homo sapiensa, od Hortija Hostona

     Gehena Luc bila je divna zvezda. Bila je to masivna zvezda, bela, svetla, i vrela. Bio sam opčinjen njenom lepotom. Zašto zvezde, pitao sam se. Zbog čega išta postoji? Zbog čega dišemo, tonemo u tugu, radost, sažaljenje i bol? Zbog čega...
     Dokazao si svoju teoremu, pilote, pa ipak postavljaš takva pitanja.
     Bio je to božanski glas Entiteta u mome umu, glas za koji sam se nadao da ga više nikada neću čuti. Ali Ona je prorekla da ću joj se vratiti, i ja sam se zaista vratio.
     Zvezde jesu da bismo mogli da uživamo u njihovoj divoti. A mi postojimo da bismo obožavali svetlost.
     Setih se kako je Entitet volela svoje zagonetke i igre, i pomislih:
     "Imaš li onda tako jednostavne odgovore na svako pitanje?"
     Ovde sam da bih odgovarala na tvoja pitanja.
     "Pa, imam hiljade pitanja. Gde je Bardo? Zbog čega si, ako si već mogla da prekineš borbu kad god si htela, zbog čega si dopustila da umre? Da li je mrtav? Ne! Nemoj mi govoriti... na takav način. Ne želim da slušam tvoj glas ovde unutra. Kako onda da sačuvam privatnost svoga uma?"
     Ljudska bića zapravo ne žele privatnost.
     Neko vreme vladala je tišina, a onda se unutar kabine moga broda pojavi slika Tihoa, sa njegovim morževskim podvaljkom i divljačkim osmehom. Bio je toliko blizu da sam mogao da posegnem i zaronim šaku u fazno usklađene svetlosne talase koji su mu sačinjavali čekinjasto lice. Kada je progovorio, stvarni zvučni talasi mi zapljusnuše uši: "Da li bi radije da govorim kao ljudsko biće? Onda ćemo tako razgovarati."
     "Gde je Soli? Ostali piloti? Kakav je ishod bitke?"
     Tiho obliza pljuvačku sa svojih žutih zuba i reče: "Pao si daleko, nijedan pilot nije pao dalje. Ostali kao crvi probijaju svoj put kroz mnogostrukost. Samo si ti dokazao svoju teoremu; samo će tebi biti rečena tajna. Okreni teleskop prema steroidnoj skupini dvanaest stepeni iznad solarne ravni."
     Usmerio sam svoj teleskop u skladu sa njegovim/njenim upustvom. Gledao sam ka svemiru milijardu milja daleko od Gehene Luc, prema velikom oblaku asteroida, stenja, prašine i drugih otpadaka. Neke od tih krhotina bile su divovske, izbrazdane kraterima i pukotinama, crvene od silikata i gvožđa; neke su bili tamnije boje, verovatno bogate spojevima ugljenika i vode. Najpre nisam imao pojma zbog čega mi je Entitet rekao da pogledam na takvu kosturnicu zdrobljene materije. A onda, dok je brodski kompjuter analizirao proporcije ugljenika, vodonika, azota i kiseonika na jednom od manjih asteroida, meni se u stomaku nešto zateče. Osetih kako me preplavljuje nejasno shvatanje - ne, to nije pravi izraz - smesta sam znao da nešto, u kosmološkom smislu, nikako nije u redu.
     "To je nekada bila jedina Gehenina planeta", objasni Tiho. "Bila je dvaput masivnija od Ledopada. Sada orbitira oko Gehene u komadićima. Ljudska bića su to učinila. Čovečji roj je razneo planetu."
     Teško sam mogao da poverujem da bi ona dozvolila ljudskim bićima da prodru u njen mozak da bi tu razneli planetu. A onda pomislih na zaostala ljudska bića na koja sam naišao tokom svog prvog puta unutar Entiteta, i više nisam bio toliko siguran.
     "Koliko ljudskih bića?" upitah. "Gde su ta ljudska bića?"
     "Uperi svoje teleskope na onaj drugi, zaobljeni asteroid. Tamo, vidiš li? Pogledaj kako svetlucaju - trupovi su im dijamantska vretena, kao vaši svetlosni brodovi."
     Gledao sam kroz svoj teleskop i video užasni prizor mnogih svetova napravljenih ljudskom rukom. Svaki svet bio je cilindar koji se obrtao, oko trideset milja dugačak i deset milja širok. Pitao sam se koliko ljudi živi unutar svakog od tih svetova. Prebrojao sam svetove. Bilo ih je deset hiljada četiri stotine osam. Bili su poput kolonije štapićastih bakterija rasute po crnoj krvi svemira. Moja prva misao bila je da ljudska bića mora da su kolonizovala Gehenu Luc pre nego što je Entitet narastao i zauzeo ovaj deo magline. Možda su čak poticali sa Stare Zemlje. Dubinski brod je ovde izleteo, pomislio sam, i ljudska bića su napravila svet u kome su mogla da povećavaju svoj broj. Rudarili su, topili i prerađivali elemente planete da bi napravili nastambe i hranu, da bi se reprodukovali deset hiljada puta. Ukoliko je to bila istina, bili bi među najstarijim narodima galaksije. (Hoću da kažem, najstarijim ljudskim narodima.) Mora da su ovde bili hiljadama godina.
     Kada sam to rekao Tihu, digao je podvaljak i smejao sve dok mu pljuvačka nije potekla niz bradu. "Da znaš da ti je prva misao pogrešna. Zašto ne razmotriš drugu? Mora da znaš odakle potiču ova ljudska bića."
     "Reci mi."
     "Razmisli, Malori."
     Protrljah zglavcima bradu i rekoh: "Koliko im je bilo potrebno da rasture planetu?"
     Tiho mi okrete svoje smešljivo (ili podsmešljivo) lice. "Dobro, možeš da izračunaš koliko su ovde udvostručavajući vreme koje je potrebno jednom od njihovih svetova da se reprodukuje. To je eksponencijalni rast. Čovek od matematike trebalo bi da je sposoban da proračunava takve stvari."
     Glava me je bolela, i ja pritisnuh oko i jednu stranu nosa pesnicom. Nisam shvatao zbog čega mi se Tiho podsmeva. "Dobro, koje je vreme udvostručenja? Koliko godina?"
     Tihov osmeh nije bio nimalo blag kada je rekao: "Hoćeš da kažeš, koliko dana?"
     "Dana."
     "Ljudski roj se brzo množi, zar ne, pilote? Pre deset nikadijskih godina prvi svet izleteo je iz Vilda."
     "Pre deset godina!"
     "Hoćeš li da ti pokažem šta ljudska bića umeju da učine kada žude za porastom? Jesi li spreman da gledaš zvezdu kako eksplodira?"
     "Zbog čega", prošaptah, "zbog čega bi naterali sunce da eksplodira? Da li je to moguće?"
     Zatvorih oči na trenutak da bih posmatrao teleskopske slike koje mi je brod ubacivao pravo u vizuelni korteks. Piljio sam u uskovitlanu prašinu, stenje i deset hiljada veštačkih svetova. Ponovo sam se upitao koliko ljudi živi u svakom svetu. "Malori", pozva me glas. "Malori, čuj."
     Zaklopih uši šakama. "Ne", povikah. "Mrtvi nemaju jezik i zato ne bi trebalo da govore."
     Nisam želeo da slušam. Nisam želeo da otvorim oči. Nisam želeo da čujem slatki glas ili da pogledam dražesno lice bez očiju koje je Entitet izvlačio iz moga sećanja.
     "Oh, Malori, Malori."
     Najzad više nisam mogao da izdržim. Otvorio sam oči i pogledao Katarinu. Lebdela je preda mnom odevena u svoju belu skrajersku odoru. Koža joj je bila bela poput mermera, a šupljine njenih očiju najdublje crnilo. Nasmešila mi se. "Predviđeno je davno", reče ona. "Što jeste, bilo je."
     Želeo sam da posegnem, da je dograbim u naručje i da joj ljubim pune, crvene usne. Ali rekao sam sebi da ona nije ništa više od svetlosti, sećanja i reči bez strasti koje su visile u vazduhu. Neću pokušavati da je dodirnem, obećah sebi. Bez obzira na to šta se desilo, držaću stisnutu šaku prislonjenu uz obraz.
     "Zbog čega me tako mučiš? Jesu li moji zločini toliko veliki?" Kleo sam Entitet i vikao: "Vrati mi Tihoa, prokleta bila! Sa njime mogu da govorim."
     Ali Tiho je, činilo se, nestao. Katarinina slika - bila je to samo Katarinina slika, podsećao sam sebe - odgovori mi: "Još davno su prvi skrajeri videli bolnu budućnost... da li sada shvataš bol ove vizije? Oh, slatki Malori, sa tvojim slatkim mozgom i tvojim slatkim životom, boli više nego što čovek može da podnese, i zato ću ti pokazati šta čovek i žena mogu... Vidiš li ono što sam ja videla? Hoćeš li videti ako ti pokažem? Gledaj! Što je bilo, biće, opet i opet, sve dok sve zvezde ne... vidiš li?"
     U umu mi se obrazovala slika. Bila je tu vrela, bela zvezda oko koje je obilazila beživotna, smrznuta planeta. Iznenada, iz gustog prostora u pravcu sunca, tamo gde su se fotoni i zračenje prosipali u svemir poput vodopada bele svetlosti, pojavi se magličasta predslika objekta koji izleće iz mnogostrukosti. Slika očvrsnu. Prozračni, dijamantski cilindar dug trideset milja širio je svoja svetlosna jedra u obliku hiljadu milja širokog kišobrana da bi hvatao Gehenino obilato zračenje. Lagano je svetlosni pritisak triliona čestica na vazdušasta, srebrnasta svetlosna jedra povećao momenat cilindra. Ovaj je ubrzavao. Za kratko vreme - možda kratko koliko duboka zima Nikadije - stigao je do planete. Cilindar se otvorio. Oblaci sićušnih razdirača (ili bi možda trebalo da ih zovem programiranim bakterijama) počeše da padaju poput meteorskog pljuska kroz vakuum i da se prikupljaju iznad delova planete u zelenim krpama svetlucave prašine. A onda su razdirači obavili svoj posao. Otkidali su i oslobađali kiseonične atome iz molekula vode; grupisali su mase ugljenika i drugih elemenata. Izjedali su samo tlo. Koncentrisali su vodonik. U ogromnim rezervoarima, izrezanim od kore planete, smešteni su oblaci vodonika. Cilindar se ponovo otvori, i armija robota-lasera popade po planeti. Našli su rezervoare vodonika. Optički kristali u srcima lasera pretvarali su infracrvenu svetlost u kratkotalasne snopove usmerene na džepove vodonika. Vodonik se usijavao i blistao; zagrevao se do stotinu miliona stepeni, fuzionisao se i eksplodirao. Za nekoliko sekundi, ogromne lopte svetlosti i vatre izbiše sa površine. Kora planete bila je pretvorena u paru, spržena, raznesena u vrelu prašinu. Stenje i stopljeni pesak behu izbačeni u svemir. Led se pretvorio u paru i otišao sa planete. Kasnije, kada se prašina staložila, cilindar se otvorio i spustio još razdirača preko izjedene površine planete. Na taj način, sloj po sloj, sa planete su skidani kora, donji slojevi i središte, razdirani poput prljave grudve snega i rasuti u svemir.
     U meni se obrazovalo još slika. Bio sam opčinjen tom vizijom podivljale tehnike asemblera, i zato sam zatvorio oči i posmatrao razdirače kako rudare po planetarnim krhotinama u potrazi za silicijumom, živom, helijumom i svim drugim prirodnim elementima. Gledao sam kako oblak asemblera izbija sa cilindra i odlazi među novostvorene asteroide, posmatrao kako prikupljaju ugljenik atom po atom sve dok nisu sastavili svetlucave, dijamantske trupove velikog broja novih cilindara. Asembleri su gradili i druge stvari. Teleskope, sulki rešetke, neurologike, plamene lopte, šakuhake, leteća krila, štapiće za uzimanje hrane, drveće, kuće, pločice glikoze, travnata polja - nije bilo kraja stvarima koje su pravili asembleri. Asembleri su pravili nove asemblere, i tako proces pretvaranja planete u deset hiljada cilindara nije oduzeo mnogo vremena; asembleri su vezivali ugljenik za vodonik i kiseonik; asembleri su bili programirani da izdvajaju azot, da stvaraju amino kiseline i iz njih povezuju proteine. Asembleri su čak mogli da stvaraju i ljudska bića. Čovečji roj ljudskih bića, milijarde i milijarde drugih bića.
     "Koliko ljudskih bića?
     "Vidiš li, slatki Malori?" upita me Katarinina slika. "Toliko mnogo, ko je mogao i predvideti da će život stvoriti toliko toga?"
     "Jesu li slike koje si mi pokazala - ta istorija - stvarne?"
     "Pogledaj svojim teleskopima. Je li deset hiljada veštačkih svetova stvarno?"
     Ponovo protrljah nos i rekoh: "Mogu li znati šta je stvarno kada se nalazim unutar tvoga mozga, a ti unutar moga? Mislim da možeš da me nateraš da vidim šta god hoćeš."
     Nasmešila se i zaronila šaku u skriveni džep u svojoj odori. Kada ju je izvadila, prst joj je bio namazan uljem za zacrnjivanje, kojim je namazala svoje očne duplje. Rekla je: "Dovoljno dobro vidiš te lepote... Moraš znati da jesu stvarni.";
     Pogladih bradu i ponovo upitah: "Koliko ljudi živi u svakom cilindru?"
     "Nije isti broj u svakom... Trebalo bi mi izvesno vreme da izrecitujem tačne brojeve. A brojevi se menjaju dok govorimo. Smešno, što nikako ne možeš da se uzdržiš da sve vreme brojiš; taj fetiš za tačnim brojkama!"
     "Onda, približno koliko ljudi?"
     Klimnula je dok je govorila: "U svakom svetu živi deset miliona ljudskih bića."
     "Ljudskih bića..." počeh.
     "Ljudska bića", potvrdi ona, "toliko su divna. Pola životinje, pola..."
     Skupio sam usne (ne mogu a da ne pomislim da mi je lice tako stenutih usana sigurno izgledalo kao Solijevo) i rekao: "Nemoguće je da se deset miliona ljudi tako reprodukuje za deset godina."
     Ali još dok sam pričao, znao sam da nije nemoguće. Asembleri su se mogli upotrebiti da uz njihovu pomoć deca sazreju za nekoliko godina. Ali kakva bi to ljudska bića bila? Ljudskom umu je nemoguće da potpuno sazre za nekoliko godina. Napravio sam brzi proračun. Ukoliko se broj svetova udvostručavao svakih tri četvrt godine, većina svetova i ljudi koji su živeli unutar njih nisu postojali pre tri godine. (Asembleri mogu čak da sazdaju potpuno odraslo ljudsko biće za nekoliko dana. Tokom Drugog mračnog doba, duhovne vlasti su izvele mnogo takvih zabranjenih eksperimenata. Bila je istina: žena ili muškarac mogu se stvoriti kao komad uzgajenog mesa. Imali bi vredne ruke, kosu i vrelu, crvenu krv koja bi pumpala kroz njihove arterije. Imali bi čak i mozak. Ali taj mozak bi bio go kao gornje padine Mont Atakela. Asembleri su mogli da naprave ženu ili čoveka, ali nisu mogli da naprave um. Nisu mogli da naprave ljudski um.
     "Još ne shvataš", reče Katarina i zabaci kosu sa čela. Okrenula se prema meni. Da je imala oči, pretpostavio bih da mi čita s lica. "Kako da te navedem da vidiš?"
     A zatim se pojaviše prizori, mirisi i zvuci. Kao da sam talov koji leti nad planinskim izvorom, oko moga uma - moje oko i moj nos - letelo je preko svemira i zatim probilo trup jednog od cilindara. Bili su tu topli, vlažni vazduh, bogati mirisi života. Ispod i iznad mene, zakrivljujući se miljama nadole i nagore na sve strane, bila je džungla sveobuhvatnog zelenila. Bilo je tu drveća, šahovnica travnjaka, ribnjaka, jabukovih voćnjaka krcatih crvenim voćem slatkog mirisa. A svuda gde bih pogledao, kružeći napred i nazad, levo i desno, bilo je beba. Bebe su bile svuda. Gole bebe, tela naboranih i mekih poput spirila, puzale su i vukle se kroz dugu, zelenu travu livada. Pazila ih je mala vojska kućnih robota. Neki od robota davali su novorođenim bebama plastične cucle koje su trpali u njihova vlažna, bezuba usta. Na sve strane bebe su plakale, sisale, spavale i vršile nuždu po travi. Vazduh se osećao na ispljunuto mleko, kiselkasti izmet beba i svežu, novu bebinju kožu. Neke starije bebe - zapravo su to bila deca - pentrale su se poput bezdlakih majmuna po raširenim granama jabukovog drveta. Brale su zrele, crvene jabuke, odgrizle bi zalogaj uz hruskanje, a zatim bi bacile plod ispod sebe u travu. Travnjaci su bili prekriveni polupojedenim jabukama. Užasno sam se na takvo rasipanje. To me je gotovo podsetilo na mesnu orgiju Devakija. Pitao sam se jesu li jabuke zagađene crvima. Zbog čega bi inače bebe bacale toliko voća? Jedna od beba ležala je zavaljena u rašlji drveta dok je brala jabuku pažljivo poput iskušenika koji proučava hologram galaksije. Ona se nasmeši, zatim zari bele zubiće u jabuku. Jabuka je bila puna crva. Crvi su na sve strane gmizali kroz meso jabuke. Uz drugi osmeh, beba-dečačić prinese jabuku usnama i isisa nekoliko crva, koje je progutala kao mleko. Zbunjivalo me je zbog čega je to učinio. Pitao sam se zbog čega sve ostale bebe pažljivo prebiraju jabuke pune crva. Onda sam čuo kako mi Katarina šapuće u uvo, i znao sam odgovor: maloj deci - i svim ljudskim bićima - potrebni su proteini da bi rasla, a crvi nisu ništa drugo nego voda, masnoće i proteini.
     Zatvorio sam oči, a kada sam ih otvorio, ponovo sam bio u kabini svoga broda i gledao u Katarinu. "Toliko mnogo", rekla je, "svetovi su puni novih... Oh, da, ima i odraslih ljudi, po hiljadu na svaki svet. Konačni astrijeri, shvataš? Ali bebe znaju stvarnost... Tako su slatke i željne života - i tako gladne!"
     "Žderači crva", rekoh, pomislivši na Šanidarov sablasni osmeh i mnoge jezive stvari koje je jeo. "Podseća me na neke stvari kojih se radije ne bih sećao."
     "Nemoj se plašiti sećanja. Sećanja su sve."
     "Ta bezbrižna plodnost. To je tako varvarski!"
     "Budi samilostan, Malori."
     "Oni su varvari."
     "A to je problem sa svim ljudskim bićima, zar ne vidiš? Oh, ovi jadni ljudi su necivilizovani. Tako su... Njihova glad je bezgranična. Prožderali su elemente planete, ali im nedostaje jedan ključni... Planeta je bila siromašna azotom - da li si to znao? To im ograničava rast. Kako da prave proteine bez azota? I zato sada moraju da traže još hrane. Druge planete oko drugih zvezda: hrana za ljudske bebe, zar ne vidiš?"
     "Ne, više mi se dopadalo kada sam bio slep."
     Katarina uperi prst u mene. Vrh namazan uljem bio je nevidljiv. Progovorila je, a reči su joj bila lagane i ozbiljne. "Deset hiljada svetova su nalik na ogromne dubinske brodove - ali ne sasvim kao oni. Kako je moguće, pitaš se, da se otvori prozor za tako masivan objekat kao što je veštački svet? Deformacije bi morale da budu... ogromne. Kada Gehena postane supernova, deformisani vremeprostor u okolini zvezde će se iznenada ispraviti, poput gumene prostirke - nije li to analogija koju vi piloti uvek koristite? I kao naši piloti, piloti veštačkih svetova napraviće svoja mapiranja. Neposredno pre nego što ih svetlost sagori, svetovi će biti zavitlani u mnogostrukost kao.. kao kamenovi kroz otvoren prozor. To je jedini način."
     "Oni su varvari."
     Zavrtela je glavom dovoljno snažno da joj se dugačka, crna zatalasala od uha do uha. "Ne, oni su žene i muškarci, kao i mi. Kao, ali ne jednaki, jer im nedostaje veština naših pilota. Njihove teoreme mapiranja su tako grube. Retko dolaze do mapiranja jedan prema jedan. Uglavnom moraju da mapiraju od izvorišne tačke do otvorenog skupa od... Vidiš, većina svetova će pasti kroz prozor i rasuti se nasumce po galaksiji. Na kraju će izleteti oko drugih zvezda. Koje će to zvezde biti, niko od lordova čovečjeg roja ne zna."
     "Varvari!"
     Vild nije bio ništa drugo nego mrtve zvezde koje su pobila ljudska bića.
     Onda sam shvatio. Mislio sam da shvatam sve o ljudskim bićima i njihovoj strašnoj sudbini u ograničavajućem sočivu galaksije Mlečni Put. Krv mi je bila vrela u licu, jer sam bio užasno postiđen. Šta smo učinili, pitao sam se. Zbog čega uopšte ljudska bića? Ljudska bića su najzad odbacila svako ograničavanje. Ljudska bića će uništiti zvezdu zbog toga što je želja za novim životom i novim staništima za život bila veća nego poštovanje života bilo koje zvezde; na neki način, paradoksalno, bila je veća i od samog postojećeg života. Deset hiljada svetova punih ljudskih bića pašće kroz prozore u mnhogostrukosti prema udaljenim zvezdama galaksije. Neki od svetova možda će pasti i u zvezde; neki će možda predugo boraviti u mnogostrukosti, pa će im ponestati hrane; neki svetovi biće izgubljeni u beskonačnim grananjima ili drugim topološkim zamkama. Možda će samo polovina ili trećina svetova preživeti - ko je mogao da izračuna verovatnoće? Ali to će biti dovoljno. Svetovi-seme doseći će do blistavih novih zvezda i stvoriti milijarde novih ljudskih bića. Ništa neće zaustaviti uništavanje čitavih planeta i pretvaranje prostih elemenata u ljudska bića. Milijarde ljudskih bića stvoriće trilione triliona, a zvezde će umirati jedna po jedna, pa hiljadu po hiljadu, i Vild će rasti sve dok sve zvezde, planete i međuzvezdana prašina ne budu iskorišćene, i galaksije, od mrtve Alfa Kruks do sagorelog Antaresa, neće biti ništa do uskovitlana spirala svetova dijamantskih trupova punih gladnih ljudskih bića.
     Svetlucavoj Katarininoj slici samo sam rekao: "Mora da nas mrziš."
     "Slatki Malori, ne, ne mrzim te."
     "Kako mogu da se tako reprodukuju i putuju, znajući da će sve uništiti?"
     "Ali oni ništa ne znaju, zar ne vidiš? Tih deset hiljada svetova - ljudska bića unutar njih veruju da žrtvuju par zvezda da bi njihova deca mogla da cvetaju i napreduju. Zbog toga što zvezdana svetlost... zbog toga što ne mogu da putuju kao naši piloti, nedostaje im perspektiva. Zbog toga što svetlost većine supernova nije imala vremena da pređe mnogo od galaksije, oni ne mogu da je vide. Zapravo, iako su njegovi tvorci, oni ne znaju da Vild postoji."
     "Ali moraju znati da će ranije ili kasnije sve zvezde biti mrtve!"
     Nasmešila se i rekla: "Nadaju se da će se to odigrati kasnije, ne ranije." A zatim je dodala: "Kada bi sve zvezde postale supernove, galaksija bi blesnula divljim... zvezdana vatra će stvoriti obilje novih elemenata i tako će njihova deca otkriti obilje novih, mada opasnih, mogućnosti za život."
     Uprkos samom sebi, nisam mogao da se uzdržim da se i ja ne nasmešim. Bio sam strašno postiđen što moja bližnja ljudska bića uništavaju zvezde, pa ipak na neki izopačeni način ponosan što smo dovoljno bistri i dovoljno moćni da to činimo. Čak i boginja, pomislio sam, mora biti bespomoćna pred rojem ljudskih bića koja uništavaju galaksiju.
     A onda ponos ustupi mesto krivici, i ja ponovih: "Mora da nas mrziš."
     "Slatki Malori, ne mrzim te, ja... Oh, zar ne vidiš? Mi skrajeri, svi koji učimo veštinu... ta nova ekologija, sve je to davno predviđeno. Čak i Agatangijanci, oni su videli ovaj trenutak još u njegovom začetku."
     "Zbog čega mi onda nije rečeno? Da sam znao..."
     "Zar ne shvataš? Da si znao, očajavao bi, zbog toga što je jedna stvar znati, a druga.... Šta ste mogli da učinite bilo ti, bilo neko drugi iz Reda da biste zaustavili rast Vilda?"
     "Jesam li toliko drugačiji nego što sam bio? Šta mogu da učinim... sada?"
     "Zaustavićeš bol, jer to je tvoja sudbina. Vild muči galaksiju. Slatki moj Malori, doveo si sebe ovamo da bi izlečio bol... i iz drugih razloga."
     Iako sam se užasavao toga da čujem te 'druge razloge', zatražio sam: "Reci mi, onda."
     Katarina zagladi lepršave pregibe svoje odore i odvrati: "Ne mogu ti reći. Nije na meni da... Ali sada te moram ostaviti, Malori. Za neko vreme, za jedan eon, dok ne budem upamćena. Kalinda će ti reći ono što treba da znaš. Kalinda Cvetna. "
     "Katarina, nikada ti nisam rekao najosnovniju stvar, a to je..."
     "Zbogom, slatki Malori, zbogom."
     "Ne!"
     Katarina još jednom zatreperi dok je nestajala. Znao sam da činim smešnu stvar, ali sam posegao da je dotaknem. Dotakao sam vazduh. Lebdeo sam ispružene ruke i stegnute pesnice i zurio u iznenadno crnilo.
     "Sećam te se i previše dobro", viknuh iz sveg glasa. "Prokleto bilo moje pamćenje!"
     Trenutak kasnije, nova slika, koju nisam video nikada ranije, ožive, zalebde nad mojom glavom. Digao sam pogled. Bila je to divna devojčica. Koža joj je bila smeđa kao baldo orah, a bila je odevena u crvenu haljinu od grla do kolena. Oči su joj bile crne gotovo kao Vremečuvarove; bila su oblikovane kao bademovi i izgledale su prevelike za njenu glavu. Pade mi na pamet da na ljudskom licu nikada nisam video tako bistre i inteligentne oči. Oko malog prsta obe hitre šake nosila je crveni prsten, a tamna kosa joj je bila ukrašena desetinama sitnih belih cvetova. Ime joj je bilo Kalinda Cvetna.
     Blagoslovila bih tvoja sećanja i pomogla ti da se sećaš, kada bih samo mogla.
     Nemoguće je opisati njen glas. Jedno je sigurno - bio je visok i sladak poput piska snežnog gnjurca. Istovremeno, bio je bogat, odmeren i smiren. Kada je progovorila, svaku reč je jasno oblikovala, na način koji nije bio nimalo detinji. Na božanski način. Glas joj je bio glas boginje i pobuđivao je unutar mene dublje tonove koji su se savršeno slagali sa muzikom što se slivala iz njenog detinjeg grla. U glasu joj se osećala ćudljivost i prebivala je poezija. Pogledala me je očima punim razumevanja dok je recitovala:

     Draga, predivna smrti! Dragulju pravednih,
     Koji ne sijaš nigde izuzev u tami;
     Kakva tajanstva počivaju iza tvog praha,
     Kada bi čovek mogao da prozre taj međaš!

     Posle te pesme usledilo ih je još, pesama drevnih i modernih, pesama fravašijevskog porekla i pesama za koje sam bio ubeđen da ih je sama smislila. Bilo mi je dato da razumem da je ta prebistra devojčica deo Entiteta na način na koji ni Tiho, a svakako ni Katarina, to nikada nisu bili. Da li je živela na jednom od onih svetova koji su izleteli u mračnu unutrašnjost Entiteta ko zna koliko davno? Da li je ubijena, zatvorena u čauru i upijena u jedan od najstarijih memorijskih prostora Entiteta? Zbog čega su pesnici-bojovnici i Agatangijanci govori o Entitetu kao o Kalindi? Pogledah njene prste, prstenove, prstenove pesnika-bojovnika. Da li je to bilo moguće? Da li je to bila devojčica o kojoj je govorio Davud? Da li je bila posledica eksperimenta u stvaranju ženskih pesnika-bojovnika - A nosila je dva crvena prstena! Osetih užasnu sumnju. Osetih - a verovatno je boginja bila prilično zadovoljna što sam to osetio - nekako sam pogodio da je ovo dete zaljubljeno u poeziju živelo unutar samog srca Entiteta. Možda se Entitet sažalio na mladu pesnicu-bojovnicu; možda će istovremeno poneti i pesnički i bojovnički crveni prsten. Pomislih na sliku luka, a oči su mi gorele od suza. Entitet mora da je veoma podsećao na luk, sloj za slojem, čitavih meseci njenog mozga izgrađenih oko unutrašnjeg sebe koje je volelo cveće i poeziju.
     Nemoj se plašiti smrti, pilote.
     Glasno sam, međutim, rekao: "Ali svaka zvezda u galaksiji, svaka pesma koja je ikada napisana, sve - sve će biti izgubljeno."
     Kalinda uze cvet iz svoje kose. Stavila ga je na dlan svoje ruke, napućila usne i dunula ga prema meni. Cvet zalebde u vazduhu i polete prema meni.
     I dalje ne shvataš. Ništa nije izgubljeno. Ubrala sam ovaj hijacint pre hiljadu godina, ali pomiriši ga - nije li još svež?
     "Pokušao sam da shvatim, razmišljao o ovome čitavog svog života. Raspadanje, entropija..."
     Entropija je nedostatak informacija; entropija je mera nesigurnosti. Kada je entropija na maksimumu, sve poruke su jednako verovatne. Što veća nesigurnost, to je veći broj informacija izraženih porukom.
     "Poruka Jeldri, to je..."
     Od trenutka kada je vaseljena stvorena, ona se kretala u pravcu suprotnom od nereda prvobitne eksplozije. Makroskopske informacije se neprekidno stvaraju."
     "Ali ja..."
     Bogovi tragaju za savršenom informacijom o univerzumu. Ali informacije nikada ne mogu biti savršene. Razmotri jedan svoj dah, svoje nemarne, gorke reči sačinjene od toplog vazduha. Ukoliko se jedan jedini gram materije udaljen čak do Šiva Luca pomeri jedan jedini centimetar, to će izmeniti mikroskopsko stanje tvoga daha. Čak i sama vaseljena nikada ne može da stvori dovoljno informacija da bi spoznala sopstvenu budućnost.
     "'Šta je bilo, biće', govorila je Katarina."
     Ne možeš čak ni da sanjaš kakva će biti budućnost ove galaksije.
     "Svi smo osuđeni i prokleti, zar ne?"
     Ne, sasvim je suprotno, pilote. Postoje beskonačne mogućnosti.
     Ubrala je još jedan hijacint iz niske oko svoga čela i spustila taj cvetić sazdan od svetlosti u moju kosu. Zatim mi je govorila mnoge stvari, divne stvari. Većinu onoga što je rekla nisam shvatio, ili sam vrlo slabo shvatio, kao što iskušenik kome su dali da se igra brojevima ima tek namutniju predstavu o višoj matematici. Kada sam je upitao zbog čega dozvoljava da deset hiljada svetova ubije Gehenu Luc - jer boginja je očigledno imala moći da uništi svaki svet unutar sebe, ukoliko to poželi - nagovestila je postojanje određenih nepromenljivih 'ekoloških' zakona. (Ukoliko brkam zamenice koje se odnose na Kalindu sa onima koje se odnose na boginju, to je zbog toga što sam bio zbunjen. Na neki način, još sam zbunjen.) Reči su joj bile gotovo same visokoparne fraze: bilo je tu nešto o odlukama svakog bića u vaseljeni koje određuju nešto što je nazivala 'ekologijom izbora'. Bio bi to veliki zločin, rekla je, nepotrebno remetiti prirodni tok izbora. A još je veći zločin ne uspostavljati ponovo taj tok, kada se jednom prekine. Činilo se da postoje i druge ekologije. Postojala je ekologija ideja, ekologija proricanja i ekologija informacija. Govorila mi je o ekologiji determinisanosti delovanja i ekologiji fundamentalnih paradoksa. Postojale su mnoge, mnoge takve ekologije; postojala je hijerarhija ekologija. Njena veština, rekla je, bila je međuigra između ekologija. Kada sam joj priznao da mi je njena veština razumljiva koliko i probabilistička topologija jednom crvu, rekla je: "Crvi znaju dovoljno o transformacijama da bi se pretvorili u leptirove."
     Rekla mi je i nešto drugo. Sve naše komunikacije, sve manipulacije mnogostrukošću koje su me toliko uznemiravale, neobjašnjive pojave unutar Entiteta - sve što sam do sada iskusio, ostvarivala je na nesvesnom nivou. Nijedno biće, rekla je, ne bi moglo dozvoliti sebi da bude svesno životnih pocesa koje može automatizovati. Da li bi čovek bio spreman da troši vreme na svesno podešavanje brzine otkucaja srca na mnogobrojne i promenljive zahteve svoje okoline? Da ubrzava svoj metabolizam i povišava temperaturu da bi se borio protiv najezde bakterija? Da bude svestan svake pojedinačne bakterije? Ne, to ni boginja nije mogla dopustiti sebi - da bude svesna običnog čoveka, čak ni desetine hiljada svetova punih žena i muškaraca. Pravo zanimanje boginje, činilo se, daleko je prevazilazilo moju brigu u vezi sa sudbinom čoveka u galaksiji.
     Dok smo govorili, milioni crnih tela izleteše oko zvezde. Rekla mi je da su u pitanju oblici veštački izrađene materije guste kao crne rupe, ali ne toliko masivne. Crna tela - mogao bih ih nazvati gamafagima - skladištili su energiju; napravila je gama-fage da upiju i zadrže svetlost supernove. Zadržala je za sebe tajnu zbog čega su joj neophodne takve neizmerne količine energije. Nagovestila je da joj moram verovati, da postoji razlog zbog koga zvezda mora umreti. Ali kako sam mogao da verujem tom božanskom detetu prokletih, bogolikih očiju? Kalinda se smešila tako slatko, ali je proždrala mozak i um Tihoa, kao i umove Rikarda Lavija i drugih pilota, i ko zna kakve bi druge gozbe mogla da poželi jednoga dana?
     Nemoj biti toliko zadubljen u misli, pilote. Ne bi bilo poetski kada bi sve zvezde umrle. Ti nećeš dozvoliti da umru.
     Zbog toga što je bila usamljena, zbog toga što je mogla da čita strah i divlja predosećenja u mojim očima, zbog toga što je u srcu bila samilosna boginja, to dete sa cvećem u kosi obećalo je da će mi pomoći ako ja njoj obećam vrlo jednostavnu stvar. Iako je bilo lakomisleno od mene da učinim tako nešto, obećao sam joj, i o tom obećanju ću uskoro progovoriti.
     A sada počinje.
     Da sam posedovao samo milioniti deo moći Entiteta, mislim da bih zaustavio ubistvo Gehene Luc. Ali bio sam samo čovek i mogao sam da učinim tek malo toga. Kalinda okrenu prsten oko jednog od svojih prstiju i reče mi da posmatram roj kroz svoje teleskope. Učinio sam kao što mi je naložila. Gledao sam kako se otvara jedan od svetova koji su bili najbliži suncu. Ličio je na dve polovine divovske ostrige koja se otvara prema okeanu sunčeve svetlosti. A unutra se nalazio biser mašine, ogromni dragulj vremeprostornog pogona.
     Lepo, zar ne? Vidi kako blista. Spoj se sa svojim brodom, pilote, i pusti da ti kompjuter modeluje šta će doći.
     Gledao sam kako ljudska bića ubrzavaju prirodni životni ciklus zvezde. Gospodari čovečjeg roja - ili neko, ili neki kompjuter - okrenuli su vremeprostorni pogon prema tačkama unutar plazme unutrašnosti Gehene Luc. Talasima verovatnoće bilo je potrebno hiljadu četiri stotine pedeset četiri sekunde da se kroz svemir prošire do zvezde. U tački u blizini jezgra, gde je temperatura bila stotinu miliona stepeni, energija nulte tačke vremeprostora iznenada je bila pretvorena u toplotnu energiju. U okolini izvorišnih tačaka plazma je bila rastopljeno more, i došlo je do niza eksplozija. Jezgro zvezde postade još vrelije. Vodonična plazma počela je da sagoreva povećanom brzinom, sve brže i brže, četiri atoma vodonika bi se sudarila da daju atom helijuma plus energiju, plus mahniti vrtlog energije koja je sekla crveno more vodonika.
     Goriš li od želje da se vratiš kući, moj pilote? Uvek postoji povratak. Odskrajovaću za tebe deo tvoje budućnosti: još jedan, poslednji put ćeš mi se vratiti.
     Sve većom brzinom, energija nulte tačke pretvarala se u toplotu. Na sto pedeset miliona stepeni, helijom se fuzijom pretvarao u ugljenik, element života, i sve se više zagrevao. Milion godina zvezdane evolucije odigralo se možda za jednu desetinu godine. Kada je oganj unutar jezgra dostigao šest stotina miliona stepeni, ugljenik je fuzijom počeo da prelazi u neon. A vreme se sažimalo kako se zvezda sažimala, sabijajući se, stvarajući temperature veće od milijardu stepeni. Na taj način su se rađali atomi kiseonika, a kiseonik je goreo da bi obrazovao silicijum i gvožđe, i jezgro zvezde postalo je veoma, veoma vrelo. Zvezda - tako sam je video kroz misaoni prostor svoga broda - unutrašnjost Gehene Luc bila je poput luka sa jezgrom od gvožđa u obliku plazme. Jezgro je obavijala silicijumska ljuska, okružena plamtećim sumporom i korama od kiseonika, ugljenika i helijuma. Jezgro je sada bilo dovoljno vrelo da završi svoju evoluciju za nekoliko dana, a vremeprostorni pogon se smirio, dok se čovečji roj unutar veštačkih svetova pripremao da pristupi svojim mapiranjima.
     Život i smrt; smrt/život.
     Zbog toga što gvožđe ne prelazi spontanom fuzijom u teže elemente, uskoro je čitavo jezgro sagorelo. Jezgro postade suviše masivno, suviše gusto. Bez nadiruće energije elektrona, da se suprotstavi gravitaciji unutrašnjosti zvezde - na Čandrasekarovoj granici - jezgro poče da kolabira četvrtinom brzine svetlosti. Za menje od sekunde urušilo se poput smrskanog jajeta kljunaša. Postalo je pakleno vrelo, osam milijardi stepeni. Materija jezgra raspade se na protone i neutrone i sabi se na toliku gustinu da joj se veze u trenutku preraspodeliše. Divovski udarni talas prostreli koru prema površini, raznevši spoljašnje slojeve zvezde. Gehena Luc eksplodirala je u ognju vodonične plazme, gama zraka i blistave, vrele svetlosti.
     Tajna života.
     Nisam zapravo video deset hiljada svetova kako upadaju u mnogostrukost. Ali moj brod je modelovao mnogostrukost i ja sam gledao kako se krivi poput crva na plamenovima, krivi i izvitoperuje. Video sam kako se milioni ogromnih, razjapljenih prozora otvaraju u okolini svetova. A onda, u trenutku, svetovi su nestali, izbačeni prema galaksiji u kojoj su čekale nove i devičanske zvezde.
     Pitao si se o tajni Jeldri, ali ti je ja ne mogu reći, jer ja sam ono na šta bi te viši bogovi upozorili. Kada se vratiš u Nikadiju, možeš pitati svoga Vremečuvara zbog čega je tako. On je vrlo star, i na neki način mudriji nego što možeš da zamisliš. A sada zbogom, moj pilote.
     Nisam ostao da gledam kako talasni front Gehene naleće na moj brod. Dovoljno sam video. Želeo sam da nađem svoju braću i sestre pilote, gde god bili. Želeo sam da učinim i druge stvari, i zato pronađoh prozor i napravih mapiranje. Kada sam upao u mnogostrukost, u bezvremenu oblast gde je jedina svetlost svetlost matematike i vremena sna, Kalinda pljesnu šakama i zacvrkuta: "Ali tako je lepo!" A zatim je i ona nestala. Ali još sam mogao da osetim miris njenih cvetova, a zvuci njene poslednje pesme odzvanjali su u vazduhu:

     Zvezde, videh ih kako padaju,
     Ali kad da padnu i da umru treba,
     Nijedna zvezda ne nestaje
     Sa zvezdama posutog neba.









27. KELKEMEŠ
     Može se s pravom postaviti pitanje zašto životinje, koje žive od kandže i kljuna i svojih najneposrednijih najdivljačnijih poriva, ne prožderu jedna drugu sve do poslednjeg gmizavog crva? I zbog čega bogovi ne raznesu svetove kada uzdrhte od božanskog gneva? Zbog čega je samo čovek proklet ratom? Odgovor na to pitanje je i istorijski i evolucionaran: koračamo rubom rasnog samoubistva zbog toga što smo bili dovoljno pametni da napravimo atomske bombe i dovoljno glupi da ih upotrebimo.

     Iz Rekvijema za Homo sapiensa od Hortija Hostoha

     Duboko unutar Entiteta nalazila se zvezda bez planeta koja je postala poznata kao Pilotova zvezda. Bila je to mala, žuta zvezda bez ikakvih posebnih značajki, osim što je bila najbliža - topološki najbliža - Geheni Luc. Kada sam izleteo nad Pilotovom zvezdom, ustanovio sam da je od svih brodova koji su se upustili u trku kroz mnogostrukost stigao samo jedan. Bio je to Solijev Vorpalni mač, svetlucav u zvezdanoj svetlosti poput kula Starog Grada u zimskoj noći.
     Poslao sam svoju sliku u njegovu pilotsku kabinu, koja je bila topla, mračna lopta po mnogo čemu nalik na moju kabinu. Govorio sam sa njim. Njegovi izduženi, tvrdi alaloijevski mišići stegoše se na njegovom dlakavom trbuhu i on me pozdravi. "Koliko si daleko pao, pilote?" A zatim: "Sećaš li se trke dan nakon što si postao pilot? I tada sam vodio čitavim putem. Ali sada nijedan od nas dvojice neće preći liniju cilja, zar ne? Zvezda tvoje boginje se prebrzo pretvorila u supernovu - deformacije su bile iz tačke u nultu tačku, tako da nema nikakve sumnje da je bila supernova. Iza ove zvezde više neće biti mapiranja, zar ne?"
     "Samo mapiranja kući."
     "Da, trka..."
     "Trka je gotova, Soli." Ispričao sam mu da sam upravo bio svedok smrti zvezde. Ispričao sam mu o sto milijardi ljudi beskućnika koji su pomogli uzrok rasta Vilda.
     Na njegovom čelu pojavi se znoj, kao i u njegovoj bradi. Nije želeo da poveruje da sam stigao do Gehene Luc pre njega. "Ne, to nije moguće", uzbudi se on. "Moja mapiranja bila su precizna i elegantna. Tvoja nisu mogla biti preciznija."
     "Možda mi nije bilo potrebno toliko mapiranja", odvratih nemarno.
     "Zašto ne, pilote?"
     Poželeo sam da povičem o svom dokazu hipoteze kontinuuma. Da li bi ga uništila novost da sam dokazao ono što se upinjao da dokaže tokom tri života? Vrlo dobro, neka ga uništi.
     "Dakle, kako da ti kažem? Razlog je jednostavan: da između bilo kog para diskretnih Lavijevih skupova izvorišnih tačaka postoji..."
     "Dokazana je!"
     "...Mapiranje..."
     "Dokazao si je, zar ne?"
     "...jedan prema jedan."
     "Da, kopile Ringes i njegovi lakoumni snovi - na kraju ipak ne toliko lakoumni." On nadmeno podiže bradu i upita: "Koji je dokaz, pilote? Reci mi svoj dokaz."
     Nisam mu rekao ništa. Osetio sam iskušenje da izbrbljam svoje kolabiranje sheme korespondencije, ali nisam rekao ništa. Po prvi put u životu, počinjao sam da u potpunosti razumem Vremečuvara i njegove tajnovite postupke.
     Kada mu nisam odgovorio, dodirnuo je svoj dugi nos i upitao: "Da li se stidiš svog dokaza? Zašto bi se stideo? Ah, samo da li je to u potpunosti tvoj dokaz? Da, ima malo stida, sada, u tvom lakoumnom, iščašenom mogzu, u svemu što činiš. Ne treba ti zavideti, ne; treba te sažaljevati."
     "Ono što mi je potrebno nije tvoje sažaljenje."
     Odvratio je, začudo: "Sažaljevaj te izgubljene ljude Vilda. Kažeš da su izgubili osećaj za pogrešno i ispravno? Nije li to najgora sudbina? Izgubiti ono što je neophodno da bi se srećno živelo unutar... unutar granica..."
     Nije dovršio rečenicu. Zatvorio je oči, naprežući se da i dalje govori. Pomislio sam da možda želi da mi kaže nešto o Justini, ili možda o sažaljenju i oproštaju, ali kao da je izgubio glas. Jabučica njegovog grla skakala je gore-dole dok je gutao prazne gutljaje vazduha.
     Najzad protrlja mišiće svog vrata i ponovo se oglasi: "Da, tvoja boginja ti je ispričala tajne. Kada se vratimo u Grad, moraćemo da sazovemo novi pohod. Govoriće se sa Vremečuvarom. Moraćemo da pošaljemo misiju u Vild, da podučimo te jadne ljude osnovama matematike, pravilima civilizacije."
     "Vremečuvar", prekidoh ga, "više neće pozivati ni na kakve pohode."
     "Govoriš li kao skrajer, ili kao kriminalac koji se plaši da plati za svoje zločine?"
     "Soli, moram ti ispričati za Vremečuvara."
     "Da, ispričaćeš mi reči svoje boginje."
     "Reči istine. A istina je..."
     "Reci mi istinu, ne laži", zatraži on.
     "Reći ću ti šta znam, šta sam zaključio. I šta sam video. Reći ću ti sve."
     Otvorio je oči: one su bile vlažne i plave kao ledeno more. "Reci mi kako da poslednji volim. Nije li to tajna vaseljene?"
     Ubrzo potom - zapravo je prošlo mnogo dana realnog vremena - ostali svetlosni brodovi počeše da izleću oko nas. Li Toš, Zonderval i Alark od Uradeta - bar neki od mojih starih prijatelja su preživeli. Izleteli su i Solijevi piloti Salmalin i Čanot Čen Cicron u svom razdeljenom Uzimaču, a potom smo čekali i ostale. Od sto dvanaestorice koji su krenuli za Gehenu Luc, pedeset i jedan je izleteo u okolinu Pilotove zvezde. Pretpostavljali smo da su ostali mrtvi, izginuli u bici ili izgubljeni u mnogostrukosti. (U to vreme, razume se, niko nije znao da nisu svi piloti pokušali da stignu do Gehene Luc. Pet pilota - Keri Blekston, Gejlord Noj, Tonja Sam, Katija i Sabri Dur li Kadir - iz nekih svojih sopstvenih ludačkih razloga izleteli su nazad kod Perdide Luc i nastavili da ratuju dok nije preostao samo Sabri Dur. A još kasnije ustanovio je da je bar dvadeset osam pilota na samom početku napustilo pohod prema Geheni Luc. Oni su naleteli na izvitoperenu mnogostrukost unutar Entiteta i, na svoju sramotu, odleteli nazad na Nikadiju.
     Održali smo još jedan zbor. Soli me je iznenadio brzo proširivši vest da je velika teorema rešena. Mislim da to mora da je uzbudilo moje drugove pilote više nego otkriće o Vildu. "To će izmeniti sve", rekao je Li Toš slikama ostalih pilota. Zabacio je svoju tanku, smeđu kosu sa očiju i ja u njima videh začetke strahopoštovanja. "Treba da iskažemo počast Ringesu zbog njegovih blistavih otkrića."
     "Da, a kako da iskažemo počast tom Ringesu?" upita Soli četrdesetoricu pilota okupljenih u kabini njegovog broda. I ponovo me je iznenadio, rekavši: "Pilot više nikada ne sme da se okrene protiv pilota. Rat nas ponižava, zar ne? Ukoliko radi okončanja ovog rata mora da se okonča i moje vreme kao Lorda Pilota, onda me više niko od vas ne sme nazvati Lordom Pilotom." Potom se okrenu svom starom prijatelju Salmalinu. Salmalin je čupkao prstima rošavu kožu brade, gledajući čas Solija, čas mene. I u njegovim očima ogledalo se strahopoštovanje. "Možete zvati Ringesa 'Lordom Pilotom', ukoliko tako odlučite."
     Salmalin od iznenađenja naduva svoje stare, naborane obraze, zapanjen da Soli hoće da prepusti svoje lordstvo meni. A tada, poput talasa, strahopoštovanje zapljusnu lica ostalih pilota. Razum kao da iščile iz njih. Nikada nisam shvatao taj virus poniznosti koji zahvata ljudska bića. Projektovali su svoje lične snove i želje na mene. Nekako je trebalo da ja budem pokretač njihovih zajedničkih želja. Videh - i od tog shvatanja mi se smuči - iznenada sam znao da za njih više nisam samo čovek. Bio sam još nešto, ili radije, mnoge stvari istovremeno: tvorac snova, otkrivač puteva, vođa ljudi. Nakloniše mi glave, i njih trideset petoro, čak i Soli, glasaše da ja treba da budem Lord Pilot. Pogledah njihova strahopoštovanjem obeležena lica sa onom nelagodnom mešavinom osećanja koju sve vođe mora da osećaju prema onima koje vode: ljubav, prezir, ironija i ponos.
     Kasnije, kada smo ostali nasamo u kabini moga broda, Soli mi reče: "Čestitam... Lorde Pilote. To si uvek želeo, zar ne?"
     "Zašto, Soli? Ne shvatam te. Čemu ta nagla poniznost?"
     Pogledao me je, ali u njegovim očima bilo je malo strahopoštovanja. "Trka je gotova, ali trka se nastavlja", reče on. "Da, sada si ti Lord Pilot, i pitaš se zašto. Treba li da ti se kaže zašto? Da, treba da ti se kaže, jer veoma brzo ćeš znati i sam: stajati poput boga iznad svojih drugova pilota - nema slave u tome. Samo neprekidni izazov nadmenosti. A nadmenost nas ponižava, zar ne? Čitavog života, zavaravao sam sebe da... ali sada, nakon svega, došlo je do određenog - teško je koristiti tu reč - prosvetljenja. Da, nadmenost je najgori prestup. I zbog toga sam glasao za tvoje vođstvo. To je moja osveta."
     Na taj način, daleko nad hidrogenskom bombom šafranove boje koja je bila Pilotova zvezda, postao sam Lord Pilot našeg Reda. To je trebalo da bude srećan trenutak, trenutak pun ponosa i razdraganosti, najveći trenutak moga života. Ali bio je to gorak trenutak, gorak poput srčike ploda ju. Bio sam, najzad, zaista Lord Pilot, ali Barda više nije bilo, a ja sam morao da održim neka obećanja.

     Vratio sam se u Nikadiju drugog dana duboke zime godine 2934. Prošlo je skoro godinu dana od mog bekstva iz Vremečuvarove ćelije. U srcu, mora da sam ostario deset godina; osećao sam se starije, produbljen svojim prekršajima, izmenjen. Napola sam očekivao da se i Grad isto tako izmenio. Ali on me je pozdravio onim istim večnim, hladnim licem kakvo sam oduvek poznavao. Bilo je to lice kamena smrznutog snežnim kovitlacima, belo, ledeno lice prekriveno venama crvenih i ljubičastih ulica. Te godine je bilo hladno, čak su i istoričari priznavali da je hladno. Neki od njih u šali su je nazvalil godinom mrtvih jer - govorili su - mrtvi dani duboke zime počeli su tako rano. Ali svi smo znali njihov pravi razlog: na šestodan, Pilotska škola planirala je da ukleše imena izginulih i nestalih pilota na grob Izgubljenog pilota koji je stajao podno padina Atakela u blizini onog dražesnog granitnog ispusta poznatog kao Naša kamenita dama.
     Jedna stvar u Gradu ipak se promenila. Vremečuvar više nije bio na čelu svih. Dok smo mi piloti vojevali svoju bitku oko Perdido Luca, lordovi našeg Reda vodili su drugu vrstu bitke među hladnim kulama i hodnicima Akademije. Nikolos Stariji konačno je ubedio savet lordova da postavi ograničenja Vremečuvarovim moćima. Kako su dani prolazili, lordovi su menjali neke od najstarijih kanona našeg Reda. Kada je nekih trideset dana pre mog povratka zamenjen sedmi kanon, Vremečuvar mora da je pogodio da bi uskoro mogao i sam biti zamenjen. Lordovi su prekršili tradiciju staru milenijumima. Odlučili su da Lord Reda može da se povuče za života, štaviše da svaki lord, čak i najniži lord fantast, može da postane Lord Reda. Bilo je i drugih promena. Na primer: Vremečuvar više nije smeo da zabrani nekom pilotu da leti, niti da oduzme čin nekom majstoru; ni Vremečuvar - niti ijedan drugi Lord Reda - više nikada nije smeo da drži vojsku robota stražara.
     Kada smo mi preživeli piloti spustili naše brodove u Pećine svetlosnih brdova, čitava Akademija (i mnogi inostranci i tuđinci) pojavi se da nam poželi dobrodošlicu. Održana je parada kao da je dan festivala; rogovi su svirali, pili su se ledovino i kvas, a trake od gosvile lepršale su na vetru. Otcepljeni profesionalci iz dubinskog broda vratili su se sa nama i smesta otklizali da zaleče rane našem Redu. Izdržali smo nekoliko divljih, napetih dana dok su razne škole održavale zborove. Stari suparnici i protivnici još su rogoborili po utrobi nekih profesija, naročito među eshatolozima i mehaničarima. Ali kada su profesionalci i akademici saznali za sudbinu Perdido Luca, bili su prestravljeni. A kada su se još novosti o Perdido Luc proširile, ispunio ih je najčistiji užas. Sklopili su mir među sobom. Složili su se da se održi zasedanje Saveta lordova, da se proglasi novi 'red za Red', kako se šalio istoričar Burgos Horša. Zapravo, Vremečuvar se kockao kada je poslao Solija da zarobi ili pobije otcepljene pilote, i izgubio. Umesto da dobije u vremenu, kako bi pridobio ostale lordove, otuđio ih je. Nikolos Stariji zatražio je da se sprovede istraga povodom pokušaja ubistva Solija i razloga koji su doveli do rata pilota, a zatim je zatražio i povlačenje Vremečuvara.
     Kada je svanuo desetodan, vedar i vrlo hladan, čak i najsvadljiviji i najzagriženiji majstori i lordovi shvatili su da su velike promene neizbežne. Mi lordovi (a meni je bilo neobično da uključim i sebe među njih) okupilil smo se u pilotskoj školi, stamenoj, četvrtastoj zgradi dignutoj od ploča belozrnog granita. Iz daljine je izgledala kao svetlucava bela kutija pažljivo odložena na plave i bele pregibe zemlje podno Vilinskih vrtova, gotovo kao ogromna, četvrtasta snežna kućica. A u njoj je i bilo hladno kao u snežnoj kućici. Lordovi Reda okupili su se u svečanoj dvorani punoj promaje, pa smo se tu tresli u svojim zvaničnim odorama. Lord Kolenija sa svojim licem u obliku meseca, lord Nikolos, Lord Akašik i Lord Ketik - svi lordovi bili su tu osim Lorda Časologa. Sedeli smo za hladnim stolom lišenim svih detalja i ukrasa. Neobično je kako u odnosima ljudskih bića veliku ulogu mogu da igraju klima i neudobnost. Ispijali smo šoljice kafe koja se pušila i trljali šake da se zagrejemo. Donelil smo brz, hladan zaključak. Odlučili smo da Vremečuvar više ne može da bude Vremečuvar. Za izvesno vreme, neće biti Lorda Reda. A zatim smo zaključili zasedanje i izišli na ulicu da majstorima, pomoćnicima i iskušenicima saopštimo vesti.
     Lord Harša me srete na klizavim stepenicama Pilotske škole. Obazrevši se levo i desno na ostale lordove i profesionalce, on nakloni glavu i reče: "Čestitam, Malori, uvek sam očekivao da ćeš učiniti velike stvari." A onda mi postavi pitanje za koje su, nesumnjivo, svi bili posebno zainteresovani. "Ko će saopštiti Vremečuvaru? Ja ne bih voleo da se nađem tamo kada mu bude saopšteno."
     "Ja ću mu saopštiti", rekoh mirno. "Ali bilo bi bolje da lordovi budu prisutni kada mu kažem."
     "A sada, Malori", nastavi lord Harša dok je čeprkao led iz dlačica u svom nosu. (Bio je to onaj isti Burgos Harša koji je pre pet godina upravljao zloglasnom pilotskom trkom, majčin prijatelj. Bio je postavljen za Lorda Istoričara kada se stari Tutu Li, koji je uvek bio jedan od najvernijih Vremečuvarovih sledbenika, okliznuo na ledu, razbio lobanju i umro.) "Ali, Malori, zar samo zbog toga što je Vremečuvar tako mučno postupio što te je držao zatvorenog - da, da, mučno, ali bila su to rđava vremena, sećaš li se? Kakav izbor je i..."
     "Vremečuvaru mora biti saopšteno", rekoh odlučno.
     Sledećeg dana neki lordovi skupili su se na vrhu Vremečuvarove Kule. Drugi istaknuti piloti i profesionalci bili su pozvani da prisustvuju formalnoj ceremoniji kojom bismo 'počastovavali' Vremečuvara, zahvalivši mu na mnogim godinama službe. Zonderval i Soli došli su na moju molbu. Nisam očekivao da će Soli želeti da trpi to konačno poniženje, ali me je iznenadio i izjavio da će prisustvovati. Još jedno iznenađenje me je čekalo kada sam sankama stigao pred zasvođena ulazna vrata. Moja majka dokliza iz gomile radoznalih profesionalaca koji su kružili oko Kule i uputi se pravo prema meni.
     "Lorde Pilote", obrati mi se ona i dodirnu mi kosu tamo gde mi Seifov kamen zdrobio glavu. "Sine moj, stvorili smo od tebe Lorda Pilota."
     "Majko, još si živa!"
     Vrata Kule su bila otvorena. Li Toš i Rodrigo Diaz, Lord Mehaničar, stajali su podno vratnica i čekali. Bio je sumrak, i stotine naše braće i sestara nanizalo se pod mnogobrojnim loptama hladnog plamena na klizoulici. Njihova krzna - bilo je gotovo suviše mračno da bi se razaznale boje - lepršala su na vetru. Svi su, činilo se, gledali u mene.
     "Plašio sam se da si ubijena", dodadoh.
     "Zar te nisam učila? Da brineš o problemima o kojima treba brinuti? Nema potrebe da se brineš."
     Ali ja sam se mnogo brinuo; užasno sam se brinuo. Čitao sam lice svoje majke, u potrazi za znacima straha, brige. Ali tamo nije bilo straha. Na neki način, žena koja se oslonila o moje rame u potrazi za osloncem dok je skidala klizaljke nije bila moja majka; na neki način, moja majka je poginula onog dana kada se prvi put srela sa pesnikom-bojovnikom.
     "Hoćeš li u Kulu sa mnom?" upitah je.
     "Naravno da hoću", uzvrati ona. Nasmešila se smirenim osmehom. Sa njenog lica nestali su nervozni tikovi koji su je uvek opsedali. A umesto njih, ništa. "Nisam li se čitavog života pripremala za ovaj trenutak?"
     Zaista, pripremila se i previše dobro. Kasnije tog dana, čuo sam glasine da je moja majka provela poslednjih godinu dana u pokušajima da ubedi neke lordove da Vremečuvar mora biti svrgnut. Ubeđivala ih je tako što im je pretila smrću. Mnogi su verovali da slučajni pad starog Tutua na ledu u stvari nije bio slučajan. Na kraju krajeva, Burgos Harša bio je prijatelj moje majke, a sada je bio Lord Istoričar. Ali kako sam mogao da okrivim svoju majku da je ubica? Deo njenog mozga - možda čitav mozak, od hipofize do kore - bio je mimikriran. Bio sam siguran u to. I prema tome, ona nije bila moja majka. Govorio sam to sebi ponovo i ponovo: ona nije moja majka.
     Soli potom stiže, i na sebi nije nosio ništa izuzev formalne crne odore. Kada ga Salmalin upita da li je zaboravio svoju bundu, Soli odbi led sa klizaljki i reče: "Moje telo mora se privići na hladnoću." Za njega je predstavljalo pravi napor da ne pogleda ni u moju majku ni u mene. Okrenuo se samo da pozdravi Lorda Mehaničara i druge stare prijatelje.
     Bila je plavetna hladnoća, drhtava hladnoća, previše velika hladnoća da bismo tu stajali i pričali, i zato smo pošli na vrh Kule. Vremečuvar nas je primio uz dostojanstveni naklon glavom i ponudio nas da stanemo kraj zakrivljenih staklenih ploča južnih prozora. Bio sam stisnut između svoje majke i Knuta Osena Oslobođenog, Lorda Eshatologa. Bilo nas je dvanaestoro lordova i majstora i gledali smo Vremečuvara, koji je koracima premeravao bela krzna na središtu sobe dok je gledao u nas.
     "Tako."
     Vremečuvar, u svojoj širokoj, crvenoj odori, delovao je mršavo i nemirno poput izgladnelog vuka. Njegova seda kosa nije bila onako gusta kakvom sam je upamtio. Pod kožom njeovog vrata, mišići su mu poigravali kao strune na harfi. Na njegovom licu, sa svim oštrim uglovima i mrgođenjem, nešto se ipak, iako jedva primetno, izmenilo. Možda su to bile oči, ti sjajni komadi crnog mermera koji su kolutali levo-desno dok nas je prkosno gledao. Oči su mu bile gladne, bezdušne i mirne. Trebalo je da mi to odmah bude sumnjivo. Nisam mogao da mu čitam oči, niti sam mogao da mu čitam ijednu crtu lica. Da budem precizan, bilo je znakova u odmerenom načinu na koji je zarežao svoj pozdrav, a bilo ih je i u njegovim brzim pogledima kroz staklo prema ravnicama Šupljih polja koja su svetlucala u daljini. Ali ja nisam umeo da protumačim te znakove. Bio je uništen čovek, podsetio sam sebe, a u uništenim ljudima će proraditi novi, očajnički programi. Verovatno mu je krv pevala od nepente ili nekog drugog sredstva za izazivanje euforije. Gledao sam ga pažljivo, kao što Devaki posmatraju tuljanovu akliju. Ćutke sam se zakleo da sve dok sam u Kuli neću skidati oči sa njega.
     Stajao je pored jednog od svojih pradedovskih satova dok je naizmenično gledao u drmusavi stomak Nikolosa Starijeg i mrgodno se smešio Soliju. Bronzano klatno sata klatilo se napred nazad, i ja sam čuo otkucaje. Slušao sam kuckanje čelika i drveta, pulsiranje, odzvanjanje i pištanje satova po sobi. Srce mi je tuklo poput doboša kada su se Vremečuvareve oči upile u moje i kada je upitao: "Čuješ li otkucavanje, Malori, moj hrabri, budalasti Lorde Pilote?"
     Ne čekajući na odgovor, kročio je do fravašijevskog letostakla koje je svetlucalo u jednom od satova. Naglo nam se okrenuo i obratio nam se svima odjednom: "Moji lordovi i majstori", započe on. Naglasio je reč 'moji', kao da i dalje moramo da se pokoravamo njegovoj volji, kao da je još Lord Reda. "Dakle, vreme je? Došli ste da mi kažete da je moje vreme isteklo?"
     Nikolos iskrivi svoje blago, inteligentno lice kao da mu je neko upravo zabio oštricu klizaljke u cevanicu. Pogledao me je, ćutke me preklinjući da kažem nešto. Kročio sam napred i udahnuo. "Odluka je Saveta lordova", rekoh, "da će ti biti oprošteno za zločine. Nećeš biti proteran. Predaj pečat Reda i biće ti dopušteno da ostaneš u Kuli."
     "Vi ćete oprostiti meni?"
     Želeo sam da mu kažem da bih mu sve oprostio zbot toga što mi je jednom spasao život i oblikovao sudbinu kada mi je dao knjigu pesama. Deo mene - detinjasti iskušenik koga je nekada učio veštini rvanja - još je osećao strahopoštovanje pred njim. "Zaboravićemo da su Bardo i osamdeset pilota mrtvi zbog tebe."
     "Pompezni, mladi pilote! Šta ti znaš o mojim zločinima? Šta ti znaš o bilo čemu?"
     "Predaj pečat", ponovih odlučno. Iza mene Burgos Harša i lord Parsons promumlaše da Vremečuvar treba da preda pečat formalno, bez odugovlačenja. Pogledah preko sobe prema pečatu Reda koji je stajao i kucao na svom uglačanom postolju. Čak i sa trideset stopa, mogao sam da osetim gorki, sveži premaz ju-ulja po drvetu.
     "Ringes zahteva pečat Reda", reče on. "I ako mu ga dam, šta onda? Vi, lordovi, mislite da promenite Red! Ha, a kako mislite to da učinite?" Glas mu se spusti do treperenja gonga. "Dakle, video sam poprilično promena tokom svog života, ali čovek uvek ostaje isti."
     Pomislih na božansko seme unutar moje glave, na veliku teoremu druge stvari i rekoh: "Ne, ne uvek isti."
     "Čovek i njegovi zločini."
     Pustih da mi njegove reči odzvanjanju od uva do uva. Način na koji je rekao 'zločini' bio je znak. Sećanje poče da se obrazuje i u meni se javi uporni utisak da treba da znam na kakve zločine tačno misli.
     Vremečuvarove oči lutale su po nama, zadržavši se na trenutak duže na Soliju. "Dakle, Malori, ukoliko više ne treba da budem Vremečuvar, ko će obavljati te teške poslove?"
     "Ko će ubijati, da li si na to mislio?"
     "Jesam li to ja", upitao me on, "pokušao da ubijem Solija?"
     Bilo je još znakova u suglasnicima reči 'ubijam' i ja iznenada shvatih. "Da", odgovorih odlučno, "prvi put je Soli bio zamalo ubijen - to je bio tvoj zločin, koliko vidim." Okrenuo sam se Soliju, koji je kroz prozor zurio u svetla Grada. Najzad uhvatih njegov pogled i objasnih: "Vremečuvar je pokušao da te ubije onog dana kada se održavala trka pilota."
     "Da li je to istina?" upita Soli. Stajao je miran poput lovca, pogleda upravljenog na Vremečuvara. Iako se pretvarao da je hladan i nezainteresovan, čak i ketik pripravnik mogao je videti da je besan. "Zašto si to učinio?"
     Moja majka ga uhvati za lakat i reče: "Dovoljno sam dugo živela. Da vidiš da sam nevina. Sada je prekasno."
     Soli, međutim, istrgnu ruku i obrecnu se: "Da, nevina si u pogledu tvog pokušaja ubistva."
     "Dakle, istina je", priznade Vremečuvar. "Prekasno je."
     "Zašto si želeo da me ubiješ?" upitao ga Soli.
     Protrljah nos i još jednom se oglasih: "Pričaj nam o Entitetu? Zbog čega bi bogovi želeli da upozore čoveka na nju?"
     "Da li je to istina?" upita ponovo Soli.
     Vremečuvar se iznenada okrete, a njegove reči ošinuše Solija kao bič. "Naravno da je istina! Reći ću to sada kao što sam rekao i ranije: pišam se ja na Jeldre i njihove proklete tajne! Kada si se vratio iz središta, sa svim tim svojim prokletim pričama o Starijim Edama - prisilio si me da sazovem potragu. Postoje neke stvari koje ne treba da znamo, ali ti nisi hteo da me slušaš." On zakorači bliže Soliju. "Zbog čega nisi želeo da me slušaš Leopolde? Tako je, opet tvoj prokleti ponos. Kako si samo pričao o tom tvom prokletom otkriću, pričao i pio svoj prljavi skoč u svom prokletom baru! Naterao si svakog iskušenika u gradu da sanja o tvojim Jeldrama i njihovim Edama. Zatražio sam od tebe da ćutiš o tome. Rekao sam ti; upozorio sam te, ali ti nisi hteo da slušaš. Morao si da se raspravljaš sa mnom. 'Istina je istina', rekao si mi. Dakle, prokleta neka je tvoja istina Leopolde, zbog čega nisi želeo da slušaš?"
     "Da, istina je", odvrati Soli podrugljivo. "Pokušao si da me ubiješ zato što nisam hteo da slušam."
     "A šta je to što čovek ne treba da zna?" upitah Vremečuvara. "Reci mi, moram da znam."
     Soli tresnu pesnicom u crnoj rukavici o svoj otvoreni dlan, nakloni se Vremečuvaru i upita: "Ko treba sada da sudi tebi? Da, ko da sudi sudiji? Ti i ja, dugo smo se preganjali, zar ne? Ali sada je gotovo. Vreme je da predaš pečat, zar ne?"
     Vremečuvar baci pogled na jedan od svojih satova i blago se nasmeši. "Dakle, vreme je", reče on, pređe preko odaje i zaustavi se pred pečatom Reda. Potom spusti obe šake na čelično kućište sata.
     Iza mene Nikolos promumla: "Pažljivo!" kada Burogos Harša žustro uvuče vazduh. Mnogi lordovi su se došaptavali; soba je šuštala od njihovog šaputanja.
     Vremečuvar nam se približi držeći pečat uz svoje telo. Začuh njegovo ritmično kucanje. Iza staklenog prozora pečata videh plavu i belu sliku Stare Zemlje kako se okreće oko Sunca. Vremečuvar stade preda mnom, a kucanje postade glasnije. Napola sam očekivao da je pečat lažan, a sat replika pretvoren u neku vrstu oružja. Plašio sam se da bi mogao da eksplodira.
     "Kome da ga predam?" upita on. "Dakle, hoće li Lord Pilot da primi ovo?"
     Morao sam da podsetim sebe da sam sada ja Lord Pilot. Raširio sam i pružio ruke. Dok mi je pružao pečat, kucanje postade još glasnije. Bio sam veoma svestan kucanja svakog sata u kuli.
     "Pečat Reda", promrmlja Vremečuvar. Zastao je na trenutak, a zatim čvrsto stegao sat uz svoje grudi, kao Devaki majka kada doji bebu. Činilo se da nešto čeka. Gotovo sam mogao da ga čujem kako broji u sebi.
     "Moji lordovi!" uzviknu on. "Kažete da moram da predam pečat Reda? Dakle, evo ga!"
     "Malori!" vrisnu moja majka.
     Moje oči su bile zakovane za Vremečuvara kada je ispustio pečat u moje ruke. Bio je teži nego što sam mislio. Gotovo sam ga ispustio.
     "Ne pitaj za kim zvono zvoni", reče Vremečuvar, citirajući jednu od svojih zloglasnih pesama, "ono zvoni za tobom."
     Pečat odzvoni jedan jedini put i zatim ućuta. Osetih onaj budalasti, iracionalni strah da sam nešto pogrešio, da sam ga možda dohvatio previše grubo i oštetio mu unutrašnji mehanizam. Protresoh pečat kraj uha. Ništa. Iznenada primetih da je Kula postala uznemirujuće tiha. Čuo sam kako mi kuca srce; osim disanja drugih lordova i majstora, to je bio jedini zvuk koji sam čuo. Svi satovi u sobi zaćutali su u istom trenutku. Kucanje je prestalo. Satovi sa klatnom su se umirili, bio-satovi uginuli, a kobaltni pesak iz peščanih satova je istekao.
     "Vreme je", reče Vremečuvar. Uperio je iskrivljeni prst prema južnom prozoru iza nas i zarežao: "Gle!"
     Nisam pogledao. To mi je, između ostalog, spaslo život. Ali Jonat Parsons, Nikolos Stariji i Burgos Harša - oni i mnogi drugi su pogledali kroz prozor. Burgos je kasnije govorio da je video zaslepljujući blesak i blistave oblake koji su pokuljali nad Šupljim poljima, ali to je bilo nemoguće. Međutim, svi smo osetili kako se Kula trese. Iz njenih temelja se probi tutnjava koja je podsećala na ledotres. Odjednom se svi krhki prozori Kule rasprštaše i krhotine popadaše unutra. Začuše se prasak i buka, padala je kiša stakla. Leteća parčad bila su svuda. Burgos i nekoliko ostalih vrisnuše: "Moje oči!" dok je Vremečuvar prekrio svoje veđe podlakticom. Osetio se vreli vetar dok je staklena oluja duvala odajom. Kada je udarni talas prošao, Vremečuvar skide ruku sa svojih očiju, a u ruci mu je bio nož. Bio je dugačak i srebrnast, poput staklenog sečiva. Najpre sam pomislio da i jeste staklo, tako hitro je njegov svetlucavi rub suknuo prema mome licu.
     "Dakle, bila je prestara", reče Vremečuvar tajanstveno i pokrenu se prema meni, a bio je brz poput nekog pesnika-bojovnika. Ispustih pečat Reda. I ja sam se ubrzao. Dok je moj unutrašnji sat mahnito tukao, a vreme se usporavalo, počeo sam da skrajujem.
     "Malori!" vrisnu moja majka.
     Videh jasno buduće kretnje Vremečuvarevog tela i kako zamahuje prema mom stomaku. No, videh još jednu stvar. Videh svoju majku kako skače između nas. Gledao sam kako Vremečuvar raseca vunu podno njenih grudi i zabija sečivo do balčaka. Kada sam video tu budućnost, hitro sam se pokrenuo da bih se obezbedio da se nikada ne dogodi. Ali iako sam skrajovao, nisam bio pravi skrajer. Video sam budućnost nesavršeno. Do dana današnjeg vidim je nesavršeno. Pokušao sam da odbacim svoju majku u stranu, ali nisam predvideo sve. Pečat udari u krznenu prostirku i odbi se pod čudnim uglom. Jedva sam izbegao da se ne sapletem preko njega. Zbog toga sam je gurnuo napred, blago, a ne samo u stranu. Bacio sam je, zapravo, na Vremečuvarov nož. Kada se oštrica zarila u njena prsa, nasmešila se - možda je to u stvari bila grimasa agonije - i zabila svetlucavu iglu pesnika-bojovnika u Vremečuvarev vrat. Iza nas se zaoriše krici i vika. Smrtno hladni talasi vazduha sekli su kroz raznesene prozore u sobu. Soli, sa oblacima pare koji su izbijali sa njegovih isečenih, raskrvarenih usana, jurnu na Vremečuvara. Moja majka pade nazad na mene i ja je lagano spustih na meka krzna. Vremečuvar zamalo da se skljoka preko nas. Otrov igle sledio mu je nerve i on se sručio poput ledenog kipa; ostao je da leži mrtav na komadima stakla na podu.
     "Gle!" povika neko. Ali ja nisam imao vremena da gledam, jer mi je mati na smrt kvarila dok je ležala u mom krilu. Njena vrela krv natapala je vunu na mojim butinama. Majka nije progovorila. Oči su joj bile otvorene; gledala je u mene. Videh da nije osećala strah od smrti. Možda su je programi pesnika-bojovnika tako vodili da je čak dočekala smrt dobrodošlicom. Pomislih da me je spasla ne iz ljubavi, već zato što je tražila trenutak mogućeg. Ne bi trebalo da joj budem više zahvalan nego nekom poslušnom robotu. Pa ipak sam joj bio zahvalan; dok je život isticao iz nje, njen suvi kašalj me je razdirao. Možda su svi sinovi tako programirani. Svetla arterijska krv izbi sa njenih usana, a ja sam želeo da verujem da umire kao moja majka, a ne kao pesnik-bojovnik. Potražih pogledom onu iskru čovečnosti koja, verujem, plamti u svakome od nas, večni plamen, blistavu tačku u vedroj noći.
     "Vremečuvar je mrtav", obznani Soli. Stajao je iznad nas i držao se za ruku koja je krvarila. Parče stakle mu je iseklo prste. On baci pogled na telo Vremečuvara. "Nervni otrov pesnika-bojovnika, zar ne? Tvoja majka se razumela u te stvari." A zatim, spustivši pogled na nju, dodade žustro, rečima punim hitnje: "Ako požurimo, možda možemo da je odnesemo do kriologa pre nego što joj odumre mozak."
     Prenerazilo me je da je to rekao. Nisam verovao da je sposoban za samilost ili praštanje. Shvatih da ga uopšte nisam poznavao. Proverih ima li bila u prsima moje majke, a onda joj zatvorih oči. "Ne", rekoh, "neće biti kriologa. Vidiš, ona je mrtva; umrla je u pravom trenutku."
     Ustao sam i okrenuo se prema prozoru i tamo ugledah užasavajući prizor. Većina lordova je klečala ili ležala na podu, krvareći. Nikolos Stariji je trljao oči, besmisleno utrljavajući staklo u njih. Rasprskavajuće staklo iseklo je lice Burgosa Harše. Vrištao je i koprcao se na podu, dok je Mahavira Netis, čije je čvrsto, smeđe lice bilo posečeno i okrvavljeno, nagnut nad njim vadio najdužu parčad stakla. I to je bilo strašno, ali ne užasavajuće. "Gle!" povika neko i pokaza koz prozor. "Gle!" Pogledao sam i spazio užasavajući prizor. Nad Šupljim poljima uzdizao se oblak u obliku pečurke. Nikada ranije nisma video pečurku, ali sam vrlo dobro znao šta je to pečurka; sva ljudska bića su naučila da se oblaci ponekad dižu u obliku pečurki. Oblak je ključao, gotovo crn na pozadini plavog neba sumraka. Dizao se i komešao naviše, mračna planina u obliku pečurke koja se pridruživala krugu pravih planina oko Grada.
     "To je atomska bomba, zar ne?" upita Soli pošto mi se pridružio kraj prozora. Video je ono što sam i ja video: sve kule u Poljima i mnoge zgrade u najjužnijim delovima grada bile su uništene, raznesene sve do kamenih temelja. "Kako to da smo još živi? Kako to da nije bio uništen čitav Grad? Nije moglo - ko je mogao da poveruje da je to atomska bomba?"
     Ali to jeste bila atomska bomba. Nekako sam to znao, kao što je i Soli morao znati. Čule su se tutnjava i grmljavina, a oblak u obliku pečurke kao da je svetlucao. Preciznije, bila je to hidrogenska bomba, kao što sam kasnije saznao od lemilaca i mehaničara koji su ispitali istopljeni krater tamo gde su se nalazile Pećine svetlosnih brodova. Bila je to mala hidrogenska bomba sa laserskim upaljačem, stara bomba iz koje je iscureo najveći deo njenog deuterijuma tokom hiljada godina koje su prethodile njenoj eksploziji. Vatrena lopta jedva da se bila dovoljno vrela da razori Pećine. Zbog toga smo ostali živi. Zbog toga je čitav Grad bio živ, jer je to bila slaba, stara bomba, i eksplodirala je pod zemljom, u srcu Pećina. Ali to nisam znao dok sam gledao kako oblak u obliku pečurke raste nad južnim delom Grada. Pomislih na Vremečuvarove reči: "Dakle, bila je prestara", i znao sam samo da je pokušao da sve uništi atomskom bombom.
     "Zašto?" upita Soli. "zašto je bio tako ogorčen?"
     Sagnuh se da pomognem Mahaviri u vađenju komada stakla iz Burgosovog lica, ali sam mogao da učinim malo toga. Prišao sam Vremečuvaru. Mnogi lordovi - srećom, malo ih je bilo ozbiljno povređenih - okupili su se oko mene. Dodirnuh Vremečuvarevo lice, koje je bilo ukočeno i tvrdo od nervnog otrova. Rekoh im ono što mi je otkrila Kalinda Cvetna: "Star je", rekao sam, "a Horti Hostoh nije mu ime od rođenja. Bio je Vremečuvar dugo, dugo."
     "Stotinama godina", reče Soli brzo.
     "Ne, hiljadama godina", ispravih ga. "Ukoliko je Entitet u pravu, ovaj Vremečuvar je onaj isti Vremečuvar koji je osnovao Red. Bio je Vremečuvar 2934 godine."
     "Rovan Madeus?" Dahnu Soli. "Kažeš da je to on? Bilo je osamnaest Lordova Časologa - bilo je lako upamtiti sva njihova imena. Tražiš li da poverujem da su svi bili lažni?"
     "Zaista, lažni", potvrdih. "Vremečuvar je izmišljao istorije. Mora da je držao slel-klona. Sedamnaest puta je pustio da jedan od slel-klonova umre umesto njega. Sedamnaest puta je otišao do sekača da mu povrati mladalački izgled i da započne svoju karijeru iz početka. Ali osamnaestog puta neće biti." Ledeni vetar šibao je po sobi, donoseći sa sobom tužno zvonjenje zvona Starog Grada. Nisam ih čuo da zvone još iz doba dečaštva, kada je velika mećava zatrpala Grad i kada je umrlo hiljadu ljudi (većina od njih harijani). Pomislih na tužne, teške reči Entiteta i rekoh: "On je pisao istoriju. A ja verujem da je još stariji nego Red. Rovan Madeus je bilo samo jedno od njegovih imena."
     "Nemoguće", reče Soli.
     Duboko sam udahnuo vazduh. Bio sam pun užasa i nade. Bio sam veoma uzbuđen. "Soli, verujem da je on od loze Tomasa Rejna, pamtioca. Besmrtan je - bio je besmrtan. Ime mu je bilo Kelkemeš." Ustao sam i napola povikao: "Zar ne vidiš? Potraga, naša ekspedicija, sve je to bilo ni zbog čega. Vremečuvar, Kelkemeš, on je najstariji, tako prokleto star. Proputovali smo polovinu galaksije, noseći sa sobom svoja pitanja, a odgovor je sve vreme bio ovde."
     Ali pokazalo se da odgovor - tajna života za kojom sam toliko dugo tragao - nije baš bio na dohvatu ruke. Tokom košmarnih dana koji su usledili, dana prekopavanja ruševina palih zgrada u potrazi za hiljadama zatrpanih leševa i slaganja tih leševa da bi bili sahranjeni, Lord Utiskivač, Nasar vi Džons, radio je na telu Vremečuvara. Nasar je bio čvornovata grdoba od čoveka, čovek rođen sa bolešću koštane srži, sa toliko obolelih kostiju i deformisanih mišića da je sekačima i razdvajačima bila potrebna sva dovitljivost da bi ga izvajali u iskrivljenu - ali blistavu - malu nakazu koja je pokušavala da dekodira Vremečuvarove tajne. Rekao sam mu: "Kao što si radio sa plazmom Alaloija, kao što si pokušao sa njom, pretraži njegovu DNK da bi našao otisak Jeldri."
     Jedanaestog dana dao je svoje razočaravajuće i preneražavajuće saopštenje: Vremečuvarova DNK se nije razlikovala ni od moje, ni od DNK bilo kog drugog čoveka. (To jest, nijednog drugog čoveka koji se nije rodio sa oboljenjem srži.) A taj Vremečuvar nije bio pravi Vremečuvar.
     "Bio je to slel-klon", objasnio je Nasar Savetu lordova dok smo sedeli okupljeni na vanrednom zasedanju. Svojim neuparenim očima - njegovo plavo oko bilo je veće od poluzatvorenog smeđeg oka - on me pogleda i zavrte čvornovatom glavom. "Dvojnik, lažnjak... robot, ako ti se dopada. Staze, izvini, Lorde Pilote, nervne staze bile su mu nagrižene utiskivanjem novih, robotskih programa. Dvojnik, to treba da znaš."
     Još jedan slel-klon. Dvojnik, sa tim previše mirnim očima koje nisu bile Vremečuvarove - zašto to nisam odmah primetio? Bez sumnje je doveo svog slel-klona do zrelosti i programirao ga sa dovoljno svojih navika, govornih osobina i sećanja da može da nas prevari. Programirao ga je da ubija. Dakle, nisu bili uništeni svi Vremečuvarovi roboti. Ovaj poslednji robot, to mrgodno, zadihano ruglo od čoveka, živeo je dovoljno dugo da mi ubije majku, zamalo da izvede Vremečuvarevu osvetu.
     "Gde je onda Vremečuvar?"
     "Ko zna?"
     Stegnuo sam pesnicu i lupio njome o sto. "Ako je to bio slel-klon", rekoh, "onda njegova DNK treba da bude identična Vremečuvarevoj."
     "Ne, Lorde Pilote", odgovori Nasar, potvrdivši moje strahove, "ako je poruka Jeldri zaista utisnuta u Vremečuvarove hromozome, ukoliko je on to znao i želeo da zadrži tajnu, ukoliko je koristio usluge majstora razdvajača, mogao je da izmeni DNK slel-klona da bi izbacio Ede, to treba da znaš."
     "Proklet bio!"
     "Treba da znaš još nešto, a kao Lord Utiskivač ja sam onaj koji treba to da ti kaže. Ne verujem u tvoje Starije Ede. Malo njih veruje. Vremečuvar je napravio slel-klona da ubija mesto njega dok on beži iz Grada - a ne da sakrije tajnu koja ne postoji. Zaboravi Vremečuvara, lorde Ringesu. Nikada ga više nećeš videti."
     Ali nisam mogao da zaboravim Vremečuvara. Još dok je Savet lordova pravio planove da sagradi novu Pećinu koja će udomiti nove svetlosne brodove što su se trenutno gradili (bomba je uništila sve svetlosne brodove, šatlove i prebacivače u Gradu) sve vreme sam mislio na njega. Entitet me nije lagao, govorio sam sebi. Zašto bi me lagala? Poruka Jeldri bila je skrivena u Vremečuvaru, gde god da se on nalazio. Ukoliko je pobegao među zvezde u svetlosnom brodu, tajna je sa njime pobegla među zvezde. Ukoliko se krio u Gradu, možda u nekoj nastambi hibakuša u Četvrti Inostranaca, onda se tamo krila i njegova tajna.
     Kasnije tog dana sahranili smo šest hiljada dvesta šest ljudi na Bregu tuge podno Urkela. Činilo se da je najveći deo Grada bio rešio da otrpi hladnoću i da prisustvuje sahrani. Na širokoj, snegom prekrivenoj južnoj strani jame za sahranu prikupila se masa harijana, tuđinaca i inostranaca da bi odali poštu svojim mrtvima. (Većina žrtava, razume se, bili su časolozi, ketici, lemioci i raznorazni pripravnici koji su radili oko svetlosnih brodova. Nekolicina su bili piloti.) Preko puta njih, tamo gde su roboti kopanjem napravili usku zaravan pokraj okomitih, raskopanih zidova brega, bili su ljudi i žene našeg Reda. Stajali smo po profesijama, Red za Redom, nanizani na crnoj, smrznutoj zemlji. Mi piloti smo najbliže grobu. Bilo je premalo pilota. Mi - Zonderval, Salmalin, Li Toš i ostali preživeli sa Perdido Luca - činili smo tanku, crnu liniju koju su otpozadi pritisli eshatolozi u svojim plavim bundama, a iza njih i redovi mehaničara. Zbog toga što sam bio Lord Pilot, a Soli bivši lord, stajali smo zajedno na samom rubu grobnice. Tamo sam, dok je jama bila potapana i dok su ledene vode počele da se dižu iznad nagomilanih tela, saznao Vremečuvarovu sudbinu.
     "Pobegao je iz Grada", rekao mi je Soli. Nosio je crnu bundu sa kapuljačom. Zabacio je kapuljaču da bih mogao bolje da čujem njegove reči nad hukom vetra. Kako je vatreno izgledao, sa tim kljunaškim nosem, izvajanim obrvama i užagrenim očima! Kako gnevno, kako željno osvete lice! "Noć pre atomske bombe, ukrao je pse za vuču i saonice iz psetarnice - to mi je rekao majstor psetar. Kao lopov u noći, pobegao je prema moru. Zašto, pilote? Da li je tražio smrt? Ili se nada da će poživeti, među Devakima ili u nekom drugom plamenu? Ili su osama i zaborav ono za čime traga? Da, osama, dok ne prođe nekih sto ili hiljadu godina, kada će se vratiti da ponovo postane Lord Časolog."
     Oborih glavu i pogledah u četvrtastu jamu. Tražio sam svoju majku - rečeno mi je da je negde u gornjem sloju tela. Ali voda se brzo smrzavala i ja nisam mogao da je nađem.
     "Ukoliko se vrati sto godina od danas", rekoh, "možda će se vratiti u mrtav grad." Pokazah neodređeno prema nebu u pravcu Abelijanovog zvezdanog jata, gde je eksplodirala Meripenova zvezda. "Supernova bi uskoro mogla da postigne ono što Vremečuvarova bomba nije."
     Soli klimnu, a zatim tužno promrmlja: "Tvoja majka je trebalo da bude sahranjena u mauzoleju kantora. Na kraju krajeva, bila je kantor."
     "Ne, bila je hibakuša. Razumeš, nije mogla da pomogne sebi. Neka bude sahranjena kao žrtva, što je i bila."
     "Vremečuvar ju je ubio, zar ne? Njegov klon? Trebalo bi da želiš Vremečuvarovu smrt."
     "Nadam se da će živeti", rekoh, pokušavajući da bar jednom u životu budem samilostan. "Ukoliko bude tako, i tajna će živeti sa njim."
     Soli pognu glavu i neočekivano reče: "To je Vremečuvar ubio naš radio. Sada je sve jasno. Želeo je neuspeh naše ekspedicije, zar ne? Da, i prema tome on je ubio i Katarinu. Da smo mogli da se javimo Gradu pre nego... Ali ne, nismo imali radio i Katarina je mrtva."
     "Voleo sam je, Soli. Oh, bože, voleo sam je!"
     "Mrtvi", prošapta on. Nikada nisam video da neko izgleda toliko gorko. "Toliko njih."
     Tada počeh otvoreno da žalim za svojom majkom, pa pokrih oči jer sam se stideo da me Soli vidi kako plačem."
     "Za mene nije ostalo ništa u Nikadiji", reče mi Soli. "Ne, ništa, i prema tome moj zavet mora biti povučen. Vreme je da napustim Red."
     "Kuda smeraš da odeš?" upitah ga. I pored stanja u kome sam se nalazio, želeo sam da znam njegove planove.
     "Umoran sam od zvezda", odgovori on. "A i mrzim ovaj grad. Kod Kveja me čekaju sanke i psi. Otići ću na led, možda pored Kveitkela. Slediću Vremečuvara - ne bi trebalo da bude teško. Kada ga pronađem, probošću ga kopljem kao ribu. Zbog onoga što je učinio Redu." Mali grumen zemlje, pomeren njegovom čizmom, polete i pade u grobnicu. Udarivši u led, raspade se u parčiće. "Nikada se neću vratiti", dodade on.
     "Ali Vremečuvarevo telo mora biti vraćeno."
     "Ne, produžiću do Devakija. Možda će Juri poštovati svoju reč i ipak me dočekati sa dobrodošlicom."
     "Ukoliko budeš živeo kao Devaki", rekoh mu, "neće biti sekača i ketika da ti vrate mladost. Na kraju ćeš umreti."
     "Da."
     Zatim mu se čitavo telo ukoči. Micao je usnama na hladnoći, pokušavaju da kaže nešto. Najzad je istisnuo reči. "Trebalo bi da pođeš sa mnom", prošapta on. Mora biti da je to bila najteža stvar koju je ikada rekao. "Možemo uzeti dvoje sanki. Možeš doneti njegovo telo Lordu Utiskivaču. Imaćeš svoju tajnu, a ja ću imati... ono što ću imati."
     Videh kako zuri iza Grada prema zapadu. Lice mu je bilo dugo i tamno u senci Brega tuge, ali videh nepogrešivi titraj poštovanja. Nije mrzeo Nikadiju; voleo ju je. Osećao se da ga od Reda i ovoga grada goni nesrećan skup okolnosti. Ukoliko je morao da pođe - pročitao sam u njegovim očima, a to mi je kasnije i rekao - želeo je da pošalje nazad ono što je smatrao poklonom. Možda će Lord Utiskivač uspeti da dekodira tajnu iz smrznutog tela Vremečuvara. Možda će tajna spasti čoveka pred Vildom i pred drugim opasnostima. Zbog toga što je voleo Red, i zbog toga što je voleo život više nego što je mrzeo mene, suspregao je svoj gnev i ogorčenost i rekao mi: "Vremečuvar ima prednost, ali nas dvojica još imamo alaloijevska tela. A dvojica mogu da putuju brže od jednog, kažu Devaki. Ulovićemo ga, zar ne? Tamo napolju..." On pokaza prema zapadu, tamo gde se morska obala iskrila podno glečera Atakela.
     Bio mi je potreban samo trenutak da se odlučim. Kada su piloti i profesionalci pognuli svoje glave da izgovore rekvijem za mrtve, ja sam podigao svoju. Na zapadu ležao je otvoreni vazduh i tvrdi, beskrajni led.
     "Poći ću s tobom", rekoh u vetar koji se usecao među nas. "Da nađemo Vremečuvara."
     Sećanja na taj poslednji i najsvetliji od svih mojih pilotskih zaveta bio je ledeniji od vetra, koji je bio smrtno hladan, dovoljno hladan da otvrdne led grobnice u neprozirnu, plavkastobelu kriptu oko tela moje majke. Slušao sam kako vetar duva kroz Grad i preko milja pustog mora. Jednom, davno, zarekao sam se da ću tragati za mudrošću i istinom, makar ta potraga dovela do smrti i uništenja svega što sam voleo i smatrao dragim. Vrlo dobro, rekoh sebi, napolju na moru, unutar tela jednog starog, starog čoveka bila je mudrost. Tamo napolju ću najzad naći istinu.









28. ANANKE
     U vlasti nam nisu mržnja il' vrlina jer voljom u nama upravlja sudbina.

     Kristofer Marlou, pesnik Stoleća jedrenja

     I tako smo se zaputili prema moru. Rano sledećeg jutra sišao sam kroz Četvrt Inostranaca i sreo Solija kod Kveja, tamo gde istočni rub Grada izbija na led. Zapravo se nije moglo ništa drugo učiniti. Sva leteća vozila u Gradu - čak i crvotrkačka - bila su uništena; prema tome, nismo mogli da progonimo Vremečuvara iz vazduha. Po tami i u tišini natovarili smo naše sanke. Brzo smo obavili posao. Na njihove drvene okvire nagomilali smo kože pune baldo oraha i krzna za spavanje, testere za led, harpune, koplja za medvede, strugalice za kožu, škriljčane grumenove i drugu opremu koja će nam biti potrebna da preživimo hladnoću od koje je prskao vazduh. Veći deo te opreme bio je poznat; bili su to preostaci od naše prve ekspedicije. U svojim starim čizmama od tuljanove kože koračao sam drvenim molom usađenim u sneg plaže. Namirisao sam suvi, hladni, slani vetar koji je duvao sa Zvuka. Kada sam podigao svoj stari harpun, sećanja se ustalasaše. Ledena krutost kožnih amova, oblaci snega dignutog sa tla koji se kovitlaju nad tamnim ledom, veselo skičanje pasa dok ih je majstor saoničar na uzicama vodio iz psetarnice - sve je izgledalo tako poznato, tako prirodno, tako bolno stvarno. Upregao sam sedam pasa u svoje sanke, sve vreme ispunjen osećajem hitnje i željom da pođem na put. Majstor saoničar, zdepasti inostranac sa Jarkone, grozničavo je mleo glatkim vilicama dok je žvakao komad vatrokorena da bi održao toplotu. Između pljuckanja plamenog soka na sneg, savetovao nas je o psima. "Tvoj predvodnik je Kuri", rekao mi je, "drugi je Arne, a ono su Hisu, Dela, Bela, Neva i Matsu." To je rekao i pokazao na upregnuti niz. Izgovorio je imena druge pseće zaprege Soliju, koji se pognuo da pomiluje njušku svoga psa predvodnika, Leilanija. "Bolje je da budete blagi sa njima. Nisu navikli na dugu vuču. I pazite se snežnih jedrilica, molim vas, jer vole da ih gone."
     Nasmešio sam se dok sam kroz tamu piljio prema dokovima u kojima su ledene jedrilice golih katarki podrhtavale i škripale na vetru. Bilo je prerano za bilo koga da digne blistavo obojeno jedro i pođe da jedri po Fjordu. (Osim toga, sa delom Grada u ruševinama, nije bio dan za rekreaciju.) Moji psi su grizli amove i njušili jedan drugog, a je ne uzmogoh da se ne upitam ne bi li bilo bolje da smo Soli i ja odjedrili prema zapadu u jedrilicama. Ali razume se, to bi bila propast. Napolju, na debelom moru, led je bio previše ispucan i razuđen, pun ledenih neravnina i provalija. Zaprega sa psima, makar i tako nežnim i razigranim kao što su ovi, bila nam je jedina nada. Poželeh da smo imali više vremena da izdresiramo prave pse za vuču saonica, kao što su bili Liko i drugi stari psi. Ali nismo imali vremena. Vremečuvar je već imao dane prednosti pred nama, tamo negde prema zapadu.
     Sa prvom svetlošću pošli smo niz staze za sanke prema moru. Led Štarnbergovog mora blistao je zlatnonarandžastom bojom pred nama. Potražili smo Vremečuvarove tragove u snegu koga je vetar očvrsnuo i našli ih. Krpice nanetog snega delom su pokrivale tragove šapa i brazde saonica, ali u proteklih deset dana nije bilo snega, tako da su tragovi bili jasni i laki za praćenje. Sledili smo ih oko ruba Atakela, tamo gde je led go i beo, gde oko može da vidi samo sneg, nebo ili led, a boje su boje leda ili talasne dužine svetlosti odražene sa leda: daleka ljubičasta boja ledenog cveta koja je rasla oko nas u sve širim krugovima; tirkizni ledeni bregovi mlečnog odsjaja, čvrsto zamrznuti u stotinama nepokretnih piramida; žućkasti odblesak ledenog sjaja, obešen posred kobaltnog neba.
     Putovali smo brzo čitavog dana. Do kasnog popodneva planine Nikadije postadoše plava i bela izmaglica iza nas. Podrhtavale su u vazduhu, naizgled nematerijalnije od samog vazduha. Sa svakom miljom koju smo prelazili, dok sam disao kroz zamrznute brkove i slušao škripanje i klizanje saonica i pseće dahtanje, moja sećanja na Grad postajala su sve nematerijalnija. Poneli su me okolni svet i osećaji koje je donosio sa sobom. Kako sam samo voleo svilasti, plesnjivi vonj svojih rundavčevih krzana, slani vazduh koji mi je grizao masnoćom namazano lice, čak i bol u hladnim vrhovima prstiju unutar hladnih rukavica! Lagani, nepromenljivi zapadni vetar mrmljao mi je svoju muziku u uvo, i ja se ponovo osetih pun straha i sudbonosne određenosti. Zaista, bio sam gonjen čovek, gonjen koliko i moji jadni psi koji su kevtali na pucanj biča. Ali istovremeno me je vuklo nešto, nešto što je bilo van mene, razdvojeno kao što je svetlost razdvojena od zvezda. O tom nečem sam mislio kao o sudbini, ne posebno svojoj sudbini, već nekoj višoj sudbini, sudbini kojoj se moraju potčiniti sve stvari u vaseljeni. Osetio sam tu sudbinu - a to je bila sudbina Solija, Vremečuvara i Grada, takođe i sudbina kremenog šiljka Solijevog koplja za medvede - osetih kako mi u krvi grmi dugi zvuk anankea prepun hitnje. Oči sam držao prikovane za razigrane krugove zapadnog obzorja. I kada je tama popala po nama, želeo sam da nastavim. Bio sam očaran, bez daha od uzbuđenja prvog dana puta. Osetio sam da bih mogao da produžim u noć, sve dalje i dalje prema zapadu po Vremečuvarovim tragovima pod svetlošću zvezda. Ali psi su bili umorni i gladni; šape su im bile izgrebane i prekrivene pokoricom leda. Nismo mogli da nastavimo. Daleko od Grada, i još daleko od svoje sudbine, zaustavili smo se da sagradimo snežnu kućicu na moru. U tami smo isekli blokove snega svojim testerama i oblikovali ih u kućicu. U kućicu uđoše naši škriljci, hrana i vreće za spavanje. Nahranili smo pse debelim veštačkim odrescima; jeli smo i sami, popili kafu i uvukli se u svoja krzna da mislimo svoje lične misli i sanjamo svoje snove.
     Nisam spavao čitave te noći. Već duže moje navike spavanja su se menjale kako sam se i sam menjao. Ležao sam i osluškivao prigušeno disanje pasa u ulaznom tunelu i vetar koji se probijao kroz procepe između snežnih blokova. Kućica je bila osvetljena škriljčanom lampom koju sam punio i držao upaljenu sve do jutra. Na svom snežnom ležaju kraj mene Soli je piljio u treptave senke plamena na tavanici. Ležao je miran i ćutljiv; činilo se kao da spava otvorenih očiju. Ali nije spavao. Ne gledajući u mene, počeo je da govori o malim problemima koji su iskrsli tokom našeg dnevnog puta. "Taj majstor saoničar ništa ne zna o psima. Uostalom, Jarkonac je, zar ne? Sutra treba da upregneš Arnea na Nevino mesto. Stavi ga između kuja, na taj način će ostaviti Kuri na miru i Hisu neće režati na njega." Zapao je za trenutak u ćutanje, a zatim nastavi: "Moraćemo da izrežemo štitinike za Belu i Matsua, zar ne? Jesi li im video šape? Da, moraćemo da izrežemo štitnike za obe zaprege pre nego što stignemo do Spoljnjih ostrva. Crvotrkači kažu da je led tamo dronjav kao odeća autiste."
     Bilo je tužno da smo se, kako izgleda, Soli i ja razumeli samo kada smo se upinjali da zajedno rešimo neki problem, bilo matematički, bilo mnogo neposredniji problem preživljavanja na temperaturama dovoljno niskim da zamrznu ugljen-dioksid u našem dahu. Dogovarali smo se da pođemo u lov na tuljane kada nam zalihe hrane neizbežno budu potrošene; govorili smo o finom kvalitetu safela, brzog snega. Pred jutro razgovor nam se okrenu ka matematici. On je želeo da čuje moj dokaz velike teoreme, ali je bio previše ponosit da to zatraži. Njegova gorčina počivala je među nama poput smrznutog oblaka.
     "Život sam posvetio matematici, a šta mi je ona pružila?" promrmljao je u zakrivljene zidove kućice. Onda sam mu rekao dokaz hipoteze kontinuuma. Bez stimulacije mog broda (i njegovog Vorpalnog mača), slep za vizuelne prostore u kojima bih prikazao ideoplaste hipoteze, trebalo mi je mnogo vremena da bih ga naveo da shvati dokaz. Najzad, dok sam se probijao kroz dokazivanje da je Justerinijev podprostor obuhvaćen prostim Lavijevim prostorom, uspravio se tako hitro da je gotovo tresnuo glavom o snežnu tavanicu. Uskliknuo je: "Stani! Vidim sada! Trebalo je da vidim i pre, tako je bistar trik: Lavijeva shema korespondencije sada kolabira, zar ne? Divan dokaz, elegantan dokaz." A zatim njegov glas zamre do uzdaha i ja sam morao da se napregnem da bih ga čuo kako govori: "Oh, bio sam tako blizu."
     "To je konstruktivan dokaz, vidiš", rekoh mu. Nagao sam se i podesio škriljčanu svetiljku svojim nožem. Konstruktivan dokaz: ne samo da je bilo moguće pasti sa bilo koje zvezde na drugu jednim jedinim mapiranjem, već je postojao i način, ugrađen u moj dokaz, da se konstruiše takvo mapiranje.
     "Divan dokaz", ponovi Soli. "Da, a sada tvoja dilema. Bilo ko - čak i trgovački piloti i njima slični - biće sposobni da padnu kuda god požele."
     "Možda", rekoh neodređeno.
     "Rat, pravi rat među planetama biće moguć."
     "To je bila teorija Vremečuvara."
     "Red više nikada neće biti isti, zar ne? A Civilizovani svetovi?"
     Navukoh kapuljaču bunde oko glave. "Toga se, upravo, plašio Vremečuvar", rekoh. "Pokušao je da me ubije - da nas ubije obojicu - zato što se plašio."
     "Da", složi se Soli. "Sve vreme smo govorili o takvim stvarima. Upozoravao me je na promene i mnogo puta kažnjavao zato što ne slušam. Promene - da nije bilo tvog lakomislenog prvog putovanja u Entitet, možda bismo imali promenu bez..." I tu mu glas očvrsnu i zaškripa. "...Bez katastrofe."
     Znao sam da misli na Justinu, i zato rekoh: "Žao mi je."
     "Šta ćeš odlučiti?" upita me. "Mislim, u odnosu na hipotezu? Šta ćeš uraditi?"
     "Ne znam", odgovorih iskreno.
     Zaćutao je, a mnogo kasnije zapao u nemiran san. Ležao sam budan i gledao ga kako se prevrće i izvija u svojoj bundi. Pitao sam se da li treba i da li hoću da pokažem dokaz hipoteze ostalim pilotima. Počeh da ponavljam dokaz u svojoj glavi. Kada sam stigao do složenog izlaganja prve Danladijeve leme, počeh žaliti za gubitkom svoga broda. Zatekoh sebe kako refleksno - gotovo instinktivno - mentalno posežem kao što bih to učinio da dohvatim brodske neurologike. Suočih se sa samim sobom. Oči su mi bile čvrsto zatvorene; činilo mi se kao da lebdim unutar mračne prekrivke svoga krzna. Van kućice su bili tmina i hladnoća, ali unutra, u mojoj glavi, bili su vatra i svetlost. Za trenutak su se dijamantski ideoplasti leme ocrtavali jasno poput bilo čega što sam ikada video. Zatim kako se dokaz uobličavao, dođe do mećave ideoplasta. Nisam znao tačno kako su ti ideoplasti naselili moj vizuelni korteks. Nije bilo brodskog kompjutera, nije bilo neurologika da stvore vizuelna prostranstva vremena sna i druga prostranstva pilota koji je duboko zašao u mnogostrukost. Bio je tu samo moj mozak i moje ja koje se manjalo, šta god to moje ja i moj mozak zaista bili. I bila su tu mapiranja, čitav niz mapiranja. Pojavio se gusti prostor iznad Nikadije, sabijen, iskrivljen i neprobojan. Iznenada se razmotao poput lopte svile i ja videh hiljade novih mapiranja, novih staza prema zvezdama. Do Vespera i Dargina, i dalje, do dvojnih zvezda Takeko i Abrate Luc koja je plamtela vreloplavo i blistavo, i dalje do bezimenih zvezda, osuđenih i izgubljenih zvezda Vilda. Postojalo je beskonačno mnogo veza između zvezda u vasljeni; svaka zvezda bila je povezana sa svakom. Video sam to u trenutku i bio sam dublje svestan mnogostrukosti nego ikada ranije. Kada sam počeo da razmišljam o izvoru te vizije, osetio sam strah. A tada, naglo kao što je i došla, nestala je. Mnogostrukost se zatvorila poput zimskog mora. Nastupi tama. Otvorio sam oči prema senkama kućice. Soli je isprekidano hrkao i stezao zube. Iako sam mu bio toliko blizu da se ledena rosa njegovog daha skupljala na mojoj bundi, osetih se vrlo usamljeno.
     Strah je ostao sa mnom tokom te noći, jači nego ikad otkako sam se vratio kući sa Agatange. Ponovo sam se upitao kako izgleda razvoj agatangijanskog božanskog semena. Da li je ono dovršilo svoj posao? Da li mi je mozak odumirao, zamenjen deo po deo predprogramiranim neurologicima? Nisam znao, ali sam osećao da mi se dešava nešto u isti mah strašno i divno. Predstavio sam sebi sledeću sliku: video sam milione neurona, sa njihovim debelim, nepravilno oblikovanim ćelijskim telima, kako se naduvavaju i prskaju, dok se njihove mijelinske opne koje prekrivaju duge aksone rastapaju i upijaju. Kroz očajno složenu potku i mrežu miliona i miliona končastih dendrita, neurologici su se umnožavali i rasli. Biće tu novih veza, kristalni slojevi proteinskih kompjutera će se povezivati. I sve to se odigravalo, ili sam ja bar tako zamišljao, u mom korteksu, u toj zadivljujućoj crvenkastoj masi nad mojim očima. I odatle je poticao moj strah. Frontalni režnjevi će se odvojiti od mog limbičkog mozga, ili se, pak, spajati na neobične, nove načine. Moja kontrola nad sobom će se menjati. Biće novih programa, možda temeljitih, novih, skrivenih programa. A sada je to bilo gotovo, ili bar donekle gotovo. Kako sam to znao ne umem da kažem. Znam samo da mi se, kada sam zatvorio oči i ovladao svojim programom straha, mnogostrukost otvorila, blistava i duboka kao što je mnogostrukost uvek izgledala iz moga svetlosnog broda. I tu je bilo moje čuđenje. Unutar mene nalazilo se bezdano, blistavo, kristalno more koje je teklo prema napolje u svim smerovima. Osetih približavanje beskonačnosti, osetih da je sve moguće. Ležao sam budan i posmatrao kako svetlost praskozorja teče kroz pukotine između snežnih blokova. Zatim psi počeše da skiče i laju kada se Soli digao i počeo da otresa ledenu prašinu sa svojih krzana. Protrljao sam oči i zatreptao, a onda bacio nekoliko pregršti snega u kotlić nad škriljcem da bismo imali malo kafe uz koju ćemo se suočiti sa novim danom.

     Deset dana smo sledili Vremečuvarove tragove prema zapadu. Dva puta smo ih izgubili tamo gde su nanosi bili debeli i nagomilani u svetlucave bele dine duge po pola milje. Ali lako smo ih ponovo nalazili, tako što smo terali sanke sinusnim putem oko zapadne ose našeg osnovnog pravca: najpre bismo skrenuli prema severu, a zatim bismo savili nazad, na jug, presecajući ono što je bila naša prava linija prema zapadu. A zatim sa juga prema severu i tako dalje, krivudali smo po snegu poput prikradala dok ne bismo naišli na njegove tragove. Sve dok Vremečuvar ide prema zapadu - a kuda je inače mogao? - ta mala tehnika neće omašiti. Osim ako ne počne da pada sneg. Ukoliko bude snega, milja za miljom leda biće prekrivena neobeležnom belinom, pa bismo izgubili previše vremena krećući se talasasto. Ali bilo je previše hladno za sneg. Zavisili smo od hladnoće, iako je hladnoća prosecala naša krzna i ledila nas do srži. Zapravo, hladnoća nas umalo nije ubila. Bilo je tako hladno da je sneg bio suv i hrapav poput peska. U vazduhu nije bilo vlage, a nebo je bilo tamnoplavo, gotovo crnoplavo, nalik pregibima odore eshatologa. Suvi, ledeni vazduh delovao je na naše noseve dok nisu prokrvarili. Udisali smo vazduh oštar kao ledenice i osećali kako nam se ledeni vršci kristališu u nozdrvama, smrzavaju i seku toplo, nežno tkivo. Soli je trpeo više nego ja. Smrznuta krv skorila mu se u brkovima i bradi, kao i u okovratniku i prsima njegovih belih krzana. Ličio je na ogromnog belog medveda koji je gurnuo gubicu u okrvavljenu lešinu tuljana. Ali sva krv bila je njegova; oslabio je od hladnoće i stalnog gubitka krvi. Jednom, tokom naleta olujnog vetra, dok se skrivao iza snežnog zida koji smo podigli na brzinu, glupo je skinuo rukavicu da zagreje šakom nos. Vrhovi tri njegova prsta - a bili su to isti oni prsti koje je posekao na staklo u Vremečuvarovoj kuli - gotovo istog časa su se smrzli. Zbog toga što je bio promrzao i tresao se, razmakao sam svoja krzna onako kako to rade Devaki i zagrejao njegove ledom prekrivene prste na svome stomaku. Bilo je neobično osetiti njegove tvrde nokte i kožu uz moju kožu, neobično i uznemiravajuće. Čim su mu se prsti otopili, odgurnuo sam mu ruku od sebe i pokrio je. "Napravi pesnicu u rukavici", rekao sam mu. "I pokušaj da skloniš šaku s vetra."
     Pogledao me je kroz trepavice na kojima su se smrzle suze (od hladnoće su nam oči neprestano suzile) i rekao: "Nisi jedini koji se seća kako zalečiti smrznute prste, znaš?" A zatim je stegao pesnicu i gurnuo je pod pazuho. "Hvala ti", dodao je.
     Tokom čitavog našeg puta retko smo razgovarali, osim ukoliko je to bilo neophodno da bismo razmenili neke bitne informacije. Čak i tada smo najčešće komunicirali zatresavši glavom na brzo, groktavo izgovoreno pitanje, pokazavši Vremečuvarove tragove kada bi se ovi blago zaneli ulevo, ili zahvalivši sa smeškom kada bi jedan ili drugi od nas skuvao jutarnju kafu. Naši promrzli, bolni životi uskoro su se ustalili u kolotečinu. Na kraju dnevnog puta sagradili bismo snežnu kućicu, nabacali sneg preko nje i zatvorili procepe spolja. Zatim bismo uneli svoje lonce i hranu, naša kruta krzna za spavanje koja bismo raširili preko prethodno napravljenih snežnih ležaja, sve što nam je bilo potrebno za noć. Dok bi Soli palio škriljac i kućica se polako punila svetlošću, ja bih uneo blokove snega da ih rastopimo za kafu i jedan veći blok da zatvorimo tunel pred vetrom. Nakon što bismo nahranili pse i prešli svoja krzna tresilicom snega, bilo je vreme da popijemo kafu sa Letosveta, da pojedemo skuvane baldo orahe i ukrčkano meso. Vreme da se zagrejemo i razmišljamo. Kasnije, sa krznima obešenim na ramove za sušenje, dok smo ležali i pijuckali poslednje šoljice kafe, Soli bi mi čitao iz Knjige Tišine.
     Većina ljudi o tišini razmišlja kao o negaciji, kao o prostom odsustvu zvuka. Ali to nije istina. Tišina je stvarna, gotovo opipljiva i tvrda poput kamena. Tih noći u kućici kada bi vetar zamro, a psi pospali, Soli bi sedeo u svojim krznima i ćutke piljio u svoju plavu šolju za kafu. Jednom, kada se vazduh blago zagrejao i kada su ledeni kristali visili u nebu poput žutog vela ispred sunca, raspravljali smo šta da učinimo ako naiđe front i počne da pada sneg. Nakon što smo se udobno smestili (a tu reč koristim u vrlo relativnom smislu) u kućici, ubeđivao sam ga da je Vremečuvar pošao za Kveitkel. Bio sam vrlo siguran u sebe. Soli čvrsto stisnu prstima šolju za kafu i ošine me pogledom koji je mogao da znači: "Previše si mi nalik, suviše tvrdoglav i nadut!" A zatim je bio miran i ćutljiv poput kamena, i
     Knjiga Tišine se otvorila. Njegove hladne oči i lice bili su ključ; na licu mu je bila ispisana prva strana Knjige, a ono što je bilo ispisano u njoj bila je mržnja.
     Mrzeo je sebe. Svi ljudi i žene, razume se, pošto su ljudska bića, nalaze neki previše ljudski deo sebe koji će mrzeti. Ali on je poveo svoju mržnju korak dalje; napravio je veštinu od mržnje prema sebi. Njegova gordost, bes, neosetljivost na patnje bližnjih ljudi - mrzeo je te slabosti isto kao što je mrzeo svoj nedostatak mašte i neuspeh da dokaže hipotezu. Još više, mrzeo je sebe naprosto zbog toga što nije bio bez slabosti. Gledao sam kako stavlja bele, ispucale usne na rub svoga vrča i duva u kafu i pade mi na pamet da, zapravo, mrzi što je ljudsko biće. On, taj zamišljeni, sebi okrenuti čovek koji se tako često upuštao niz mračne, ledene klizoulice svoje duše, otkrio je da svoju ljudskost - samo svoje ja - određujemo više slabostima nego snagom. I u tome je bila zamka koja ga je držala kao sveobuhvatno smrzavanje zimskog mora: voleo je što je čovek isto toliko koliko je to mrzeo, jer je to bila jedina stvar koju je umeo. Onaj veći Soli, Soli koji je jednog dana mogao da se pojavi iz nesigurnog, gorkog, starog Solija samo ako popusti svoj ledeni stisak nad samim sobom, tog Solija se plašio (i prema tome ga mrzeo) više od svega ostalog. I sve je to znao. Video je sebe daleko jasnije nego što ću ja to ikada moći svojim očima naivnog ketika. Ta samospoznaja i samosagledavanje konačno su zapečatili grobnicu njegove mržnje prema sebi. Da je zaista mogao da vidi spiralu mržnje i straha koja ga je vezivala, zar ne bi bio u prilici da je se oslobodi? Ne, ne bi. Na kraju krajeva, bio je samo ljudsko biće, na divan, tragičan način ljudsko biće. Ljudska bića, to je pokušavao da saopšti sebi tokom tri života, moraju da prihvate sopstvenu ljudskost.
     Do trenutka kada smo stigli do Spoljnih ostrva morao je da prihvati i slabosti svog ljudskog tela. Tridesetodan je svanuo još hladniji nego što je bio dotad. Deset milja prema jugu od naše kućice - a u čistom jutarnjem vazduhu izgledalo je još i bliže - stari dom porodice Jelenaline činio je zelenu i belu humku nad morem. Soli je kašljao od oštrog vazduha (kao i ja) i sve vreme kradom bacao poglede prema jugu dok se petljao sa psećim amovima. Najpre sam pomislio da njegova šeprtljavost potiče od rasejanih misli; možda se pitao šta se dogodilo sa Jelenalininom porodicom u poslednjih nekoliko godina. A kada Leilani neočekivano ukopa šape u sneg i poče da laje na skupinu snežnih gnjuraca koji su se probijali prema ostrvu, kožne trake čvrsto se zategoše oko Solijevih prstiju. Njegovo lice se trže i on se ugrize za usnu.
     "Jesu li se ponovo smrzli?" upitah ga, zakoračivši preko škripavog, krtog snega. Pomogao sam mu da raspetlja Leilanija i svog drugog psa, Gitu, koja je skočila u vazduh u beskorisnom pokušaju da dohvati ptice. "Daj da ti vidim prste."
     "Ne, dobro su", odbi me on, dok mu je para izbijala iz okrvavljenog nosa. "Da, malo su promrzli, ali su dobro."
     "Daj da ih zagrejemo", zatražih ponovo. "Odavde do Kveitkela nas čeka težak put. Imamo, čini mi se, četrdesetak milja do Ferlijevog platoa." Pružio sam ruku prema njemu. "Daj, ugrejaću ti ih."
     "Ne."
     "Prokleti prsti su ti se smrzli, zar ne? Trebalo je da ih utopliš kao što sam ti rekao."
     "Ne, nisu smrznuti."
     "Da vidim."
     "Gubi se, pilote."
     Drhtao sam u jutarnjoj polusvetlosti dok mi je vetar bacao sneg za vrat. Želeo sam da krenemo na dnevni put, da me zagreju izlazeće sunce i moje uzbuđenje. Okrenuo sam se prema zapadu, zagledan u magličastu belinu ne bih li našao pregibe i procepe u ledenoj kori. "Hajdemo u kućicu", pozvah ga. "zagrejaću malo vode, pa ćemo tako da otopimo prste."
     I pored hladnoće, Solijevo čelo bilo je prekriveno znojem. "Nemamo vremena, zar ne?"
     Potapšao sam Arnoov bok i vezao kožnu navlaku preko njegove povređene šape. "Ukoliko izgubiš kontrolu nad sankama i uletiš u provaliju, izgubićemo još nešto, ne samo vreme."
     Onda je zavrteo glavom, šutnuo sneg i rekao: "Da, vreme." A zatim je, neočekivano, ušao u kućicu.
     Sledio sam ga kroz tunel. Kada je skinuo rukavice, video sam da nije lagao. Prsti mu nisu bili smrznuti. Bilo je gore nego da su smrznuti. Meso mu je odumrlo i počelo da truli. Vrhovi prstiju bili su crni od bakterija i zaudarali su na gangrenu. Smrdeli su gore od godinu dana starih, raspadnutih ribljih glava. Jedva sam mogao da podnesem zadah i zato sam se povlačio unazad dok mi glava nije udarila u zid kućice.
     Dražao je prste udaljene od sebe kao što bi držao uginulo prikradalo i rekao: "Prva pomoć nije pomogla, zar ne?"
     "Možemo da se vratimo u Grad", predložih mu. "Čak i ako ti gangrena odnese čitavu šaku, vezači će ti narasti novu za pola stodana." Zapravo, nisam želeo da se vratim u Grad.
     "Ne, nema vremena, zar ne? Izgubićemo Vremečuvara."
     "Da li bi radije da izgubiš prste?"
     "Bolje to nego da se vratim u Grad kao prebijen pas."
     Pogledah njegove propale, zadebljale prste, naduvene od bolesnih gasova i rekoh: "Ja nisam sekač."
     "Imaš nož, zar ne? Prema tome, možeš da sečeš."
     Protrljao sam nos. "Neće biti lako."
     "Bojiš li se?" upita on.
     "Neće biti lako živeti među Devakima bez prstiju."
     "Ne, neće biti, zar ne?" ponovi on.
     Lice mu je bilo ozbiljno kada sam mu uzeo šaku u svoju i počeo da pregledam prste. Zapravo nisam želeo da ga dodirujem, a još manje da mu sečem prste, ali nije se moglo učiniti ništa drugo. Na čistu kožu postavio sam iglu i konac iz svoje vrećice za šivenje. Izvadio sam nož za tuljane. Držao sam ga iznad škriljca sve dok nije bio vreo i crn od uglja. Zatim sam mu odsekao pste. Dok je stezao zube, ječao i pokušavao da primeni tehniku za oblažavanje bola, odrezao sam mu kažiprst i srednji prst na drugom članku, a domali prst sam odsekao sve do dlana. Brzo sam zaustavio krvarenje vrelim nožem i zašio patrljke. Sve vreme dok sam mu držao ruku, nisam mogao da ne primetim koliko po obliku podseća na moje. I pored sve tobožnje gorčine prema Redu još je nosio pilotski prsten oko malog prsta. Nisam verovao da će ga ikada skinuti, osim ako budem prisiljen da amputiram i taj prst, pa prsten spadne sam od sebe.)
     Kada sam završio sa previjanjem njegovih prstiju, skuvao sam mu šolju čaja da mu očvrsne telo pred infekcijom. Gledao je svoju šaku sa gađenjem ispisanim na licu. Bio je omamljen od bola i neobično govoriljiv. "Parče stakla mi raseče prste, poremeti cirkulaciju, i ovo je rezultat zar ne? Jedan događaj povlači za sobom drugi, i tako to ide, kao što je govorio Vremečuvar. Taj lanac logike, neoboriv kao matematički dokaz: da me Justina nije naterala... da je ja nisam udario, šta bi bilo sa našim životima? Teško je ne misliti o tome, pilote; sa mislima se ne može ništa učiniti. Mrtva je zbog mene. A sada, gotovo da sam kod kuće, a... ali, ne, Alaloji ne umiru zbog izgubljenih prstiju, zar ne?"
     Tokom sledećih nekoliko dana polako smo napredovali dok je on učio da upravlja sankama jednom rukom. Prsti su mu brzo zaceljivali i do četrdesetdana mogao je da drži uzde između palca i patrljaka sa priličnom veštinom i bez pravog bola. Jedne noći, dok sam raspoređivao poslednje baldo orahe koji su nam preostali, priznao je da oseća lažni bol tamo gde su mu se nekada nalazili prst. Mrzeo je taj bol. "Šteta što nismo poneli skoča", rekao je. "Ne gledaj me tako, pilote! Nije reč o tome da je taj lažni bol tako teško podneti; stvar je u tome što me podseća na trikove koje naši nervi i mozak izvode sa nama. Sve je tako nesigurno, zar ne?"
     Znao sam za te trikove mozga. I mene samog, dok smo se provlačili među pukotinama po ledenoj ploči, mučili su takvi trikovi. Zbog čega vidimo ono što vidimo, čujemo ono što čujemo? Kako to naši nervi upijaju informacije iz spoljašnjeg sveta? Kako naši mozgovi razumeju te informacije? Istina je, kao što je to jednom rekao drevni akašik Haksli, da naši mozgovi nisu ništa drugo do ventili koji ograničavaju našu stvarnost, smanjuju naše viđenje vaseljene tako da nas ne izlude beskrajni talasi osećaja, podataka, prizora, boja, mirisa, zvukova, misli, osećanja, toplote, hladnoće, bitovi i bajtovi, uskovitlani okean informacija koji bi da nam proguta dušu?
     Jednog popodneva - bio je četrdeset prvi dan, čini mi se - dok sam stajao i svojim ju štapom probao snežnu koru iznad onoga za šta sam verovao da je duboka pukotina, promena u mojim osećajima sveg me je zapljusnula. Shvatio sam da božansko seme mora da je preradilo i druge delove mene, a ne samo mozak. Poput crva svrdlaša progrizlo je put uz moj optički nerv prema oku, prepravljajući i zamenjujući nerve neurologicima. Moj vid je postao drugačiji, najpre neznatno drugačiji, a zatim mnogo drugačiji. Zatreptao sam očima pred metalnim odsjajem ledenog cveta. Video sam nove boje i neobične nove nijanse i prisenke unutar stare zelene, crvene i plave boje. Pogledah u ultraljubičasti deo spektra, gde su boje - nazvao sam ih brilig, mimsi i visoki purp - plamtele neopisivom vatrom. Te noći, kada je sunce napustilo svoje zlatne odore i kada je grimizno i ružičasto počelo da krvari sa neba, video sam boje topline, varljivo rumenilo infracrvenog. Nazubljeni vrhovi Urasalije na jugu bili su kamenito grimizni, mnogo hladniji od blistavog rumenila okolnog mora leda. Vazduh je bio popločan različitim bojama: glorom, visokim rumenilom i rubinskom lavom koja je tekla sa toplih tela pasa dok ih je Soli isprezao. Moje oči (i uši) oživele su na zračenja raznih vrsta. Plašio sam se da pogledam prema nebu, plašio sam se da ću možda upiti u sebe gama mrmljanje i radio šaputanje udaljenih galaksija. Uz teškoće sam nalazio smisao u svim tim informacijama. Normalno oko - ljudsko oko - reaguje na pojedinačni foton, pojedinačni 'ping' zračenja koji pogađa mrežnjaču, najsićušniji od kvantnih događaja. Ali mozak zanemaruje te reakcije i smanjuje šum sopstvenih nervnih ćelija, tako da je potrebno bar sedam fotona da bi mozak video svetlost. Moj novi mozak bio je osetljiv na pojedinačne fotone. Bio je osetljiv na još mnogo toga. A kada je vetar zamro i sve se primirilo, čuo sam pozadinsko šištanje i štropot pojedinačnih molekula kako se sudaraju, obrazuju nove veze, mimoilaze se i ponovo sudaraju. Svuda oko mene, u mojim očima, nosu, ušima, bili su šumovi. Bilo mi je potrebno mnogo dana da upijem u sebe sve te šumove; prošlo je mnogo dana pre nego što su prigušujuće dveri moga novog mozga odsekle šumove i dopustile mi da ležim među svojim krznima i mislim na miru.
     I pored tih ometanja, svakom miljom koju smo prešli sankama, bili smo sve bliži Vremečuvaru. Svakog dana smo nailazili na jedan od njegovih napuštenih noćnih logora i pregledali oglodane kosti kljunaša (očigledno je ubio jednu od tih velikih, varljivih ptica), pseći izmet, urušene snežne blokove njegovih kućica, ne bismo li otkrili znake starosti. Vremečuvarova prednost - četiri dana kada smo pošli - svela se na ne više od jednog dana. S obzirom na prosečnu brzinu naših sanki, verovatno je bio oko dvadeset dve milje ispred nas, tamo gde se svet zakrivljavao u nebo.
     Četrdeset sedmog dana smo se zaustavili da lovimo tuljane. Kao i jednom ranije, imao sam sreće. Ubili smo tri mala tuljana. Brzo smo ih raščerečili i natovarili meso u moje sanke.
     "Vremečuvar nije imao toliko sreće", primeti Soli. "Zbog čega imaš toliko sreće svaki put kada loviš svog dofela? Koliko puta je Vremečuvar otvorio akliju - šest puta? I nijednog tuljana. Gubi vreme. Verovatno je gladan i iscrpljen. Uskoro ćemo ga pritesniti, zar ne?"
     Ali nismo ga uhvatili onoliko brzo koliko smo želeli. Sledećeg dana bilo je mnogo toplije nego do tada, previše prokleto toplo. Masa toplog vazduha došla je sa juga. Nebo je činilo čvrstu površinu belih oblaka bez ijedne pukotine, koji su visili nad sivkastobelim morem leda; kućica, siva krzna pasa i Solijeva mrazom prekrivena krzna dok se saginjao da skine led sa klizaljki saonica, bili su izgubljeni u belini koja nas je obuhvatala. Iako sam bio blizu sanki - na možda desetak stopa - činilo se kao da ima pola milje. U belini, rastojanja su se čudno širila ili skupljala. Led oko nas bio je nazubljen pukotinama i ispupčenjima, gotovo kao fravaši prostirka nakon što je pilot pripravnik hodao po njoj na čeličnim klizaljkama. Ali bilo je teško razaznati naša pojedinačna obličja, jer nije bilo senki da istaknu prevoje i nagle procepe u ledenom predelu. Osetih golicave igle vlage uz normalne jutarnje mirise tuljanove krvi, psećeg izmeta i kafe. Nakon što je Soli pritegao vezove svog poslednjeg psa, Zoroa, prišao mi je i pokazao nebo. "Sneg", reče on. "Pre nego što jutro prođe."
     "Možemo da pređemo pet milja pre nego što počne da pada."
     "Previše je opasno. Šta znači pet milja?"
     "Pet milja je pet milja", rekoh.
     "Nemoguće je videti na pet milja pred sobom. Prokleti oblaci."
     "Ići ćemo milju po milju."
     "Sneg će pasti pre nego što pređemo milju."
     "Onda ćemo ići stopu po stopu."
     "Ti si baš jedan tvrdoglav kopilan, zar ne?"
     "Ti bi trebalo da znaš", odvratih, nasmejavši se.
     Prešli smo otprilike jednu milju kada su velike, pamučne pahuljice počele da lepršaju sa neba. Soli je bio neposredno ispred mene, a njegovi razigrani psi trzali su se čas tamo, čas amo, frkćući i loveći pahuljice po vazduhu. Trebalo je bolje da pazim na pse i da smesta zaustavim sanke, ali sam bio previše obuzet bojama šestokrakih kristala koji su mi golicali nos i boli oči. Kroz snežnu mećavu dopre urlik, kao od velikog belog medveda koji je posekao šapu na krhotini leda. Odjednom Leilani i ostali Solijevi psi počeše mahnito da laju. A zatim pojuriše u uskovitlanu mećavu, vukući preko leda sanke i Solija koji je psovao. Nisam mogao a da ne pomislim da ti meki, gradski psi nikada nisu videli medveda, inače bi podvili rep među noge, okrenuli se i pobegli umesto da slepo jure u vetar.
     Mojim psima nije bilo potrebno hrabrenje da bi pojurili za Solijevim. Vetar i led su mi šibali lice dok su se Kuri, Neva i ostali bacali u svojim vezovima. Čas posla smo šibali ledom gotovo brzinom snežne jedrilice. Dograbio sam okrvire saonica i zabio čizme u sneg. To nas je malo usporilo. Uzalud sam zviždao psima. Verovatno bismo se survali preko Solijevih sanki, da Leilani nije zaskičao očajnički, prodorno. Solijevi ostali psi zacvileše u panici kada se snežni most iznad pukotine srušio. Leilani i Zoro - i Finegan, Huču, Samsa i Pako, skupa sa Solijem i sankama - sunovratiše se preko ruba, i nestadoše u pukotini na srmznutom moru. Moj pas predvodnik, Kuri, video je da se to dogodilo, pa se zaustavio pre nego što se i on survao. Spustio se trbuhom uz sneg i lajao dok je njušio otvoreni vazduh pukotine.
     Skočio sam sa sanki i pogledao naniže. Dvanaest stopa ispod mene, na dnu pukotine, nalazilo se crno, uskomešano more. Teške sanke brzo su potonule, uvlačeći jedno po jedno mahnito pseto pod vodu. Najpre sam mislio da Soli mora da je ostao zarobljen u sankama. Mrtav je, pomislih, veliki pilot je najzad poginuo. Potražih pogledom njegovo telo u plutajućim ostacima onoga što je bio snežni most, ali ga nisam video. A onda ga čuh kako viče: "Malori, pomozi!"
     Pripio se za iskrzani zid pukotine odmah ispod mene. Mora da je nekako oslobodio svoje koplje za medvede dok je klizao u pukotinu. Mora da je skočio sa sanki i u poslednjem trenutku zabio koplje u raspadnuti, ispucali ledeni zid, uzdigavši se iznad vode.
     "Moje noge... tako je hladno."
     Dobacio sam mu konopac i podigao ga. Bilo je teže nego izvlačenje tuljana za dva čoveka iz rupe. Pokvasio je noge i polovinu tela ubilačkom vodom. Noge su mu bile toliko neosetljive da nije mogao da ih upotrebi bi se odupro o zid i izvukao iz pukotine. Ramena su mi iskakala iz zglobova, ali sam mu najzad uhvatio okovratnik rukom i izvukao ga preko ruba. Gotovo se skljokao preko mene. Ležao je i dahtao dok je sneg padao u naletima, a ja smakoh natopljena krzna sa njegove kože. "Tako je hladno, pusti me da umrem." Odrešio sam vezove na svojim sankama i prekrio ga svojim razmotanim krznima za spavanje. Sneg je bio gust kao krzno medveda, i ja okrenuh pse i poterah ih prema kućici. Poput slepih vaši napipavali smo put kroz mećavu. Imali smo sreće što smo našli kućicu, napola zatrpanu nanosima snega. (Imali smo sreće i što nismo naišli na neviđenog medveda. Možda je totunje pao u procep zajedno sa jadnim Solijevim psima.)
     Kako je krhak čovekov život. Neka mu unutrašnja temperatura padne za nekoliko stepeni i on će početi da se trese. Neka padne još malo i on će početi da umire. Uvukao sam umirućeg Solija u kućicu. Prostro sam njegova krzna, upalio škriljac i stavio vodu da proključa. Kada bih mogao da mu dam malo vruće kafe, pomislih, mogao bih da ga zagrejem i iznutra i spolja. Ali nisam imao vremena da skuvam kafu. Njegova silovita drhtavica naglo se prekinu kada je izgubio svest i zašao u komu hipotermije. Koža mu je bila modra; disanje mu je bilo plitko i isprekidano. Dotakoh mu čelo. Bilo je hladno kao led.
     Zbog toga što je umirao, zbog toga što mi je zaista bio otac, skinuo sam se do gole kože i uvukao u krzna za spavanje uz njega. nisam mogao da učinim ništa drugo. Uz vrat mi je bila mekota krzna rundavca; gole grudi su mi bile pritisnute uz njegova dlakava leđa. Hladne, ukočene noge su mu bile uz moje. Bio sam mu tako blizu da se nisam usuđivao da otvorim usta da mi u njih ne bi upala njegova duga kosa. Obgrlio sam ga rukama. Devaki, kada treba da zagreju promzlog lovca, zauzimaju tako ogavno intiman položaj. Nisam mogao da podnesem da ga dodirujem, pa ipak zatekoh sebe kako ga čvrsto grlim, tiskam uz sebe, puštam svoju telesnu toplotu da teče u njega. Dugo sam ga tako držao. Krzna su držala toplotu, i on poče da se trese. To je bilo dobro, jer je dovoljno oživeo da stvara sopstvenu toplotu. Još napola u krznima, pripremao sam kafu. Prineo sam šolju njegovim usnama, terajući ga da pije. Ležali smo tamo veći deo dana, i najzad, kada je konačno mogao da jede, spremio sam odreske od tuljana koje smo zaronili u rastopljeni tuljanov loj. Hrana ga je dovoljno oživela da me je pogledao i rekao: "Nisi, onda, uopšte pokušao da me ubiješ, zar ne?"
     "Ne, Soli."
     "Onda, Justinina smrt i moj udeo u ratu pilota - sve je to bilo ludilo, zar ne? Glupa greška?"
     "Bila je to tragedija", potvrdih mu.
     "Da, baš ironično." Prstima je gladio svoje guste obrve. "Nakon što je Justina otišla, nakon što sam je ja udario, nije bilo povratka, ni za nas, ni za mene. Bio je to najgori trenutak moga života. I tako, ovo moje alaloijevsko telo - mogao sam da ga ponovo oblikujem, ali je ostalo da me podseća. Kao kazna, razumeš. A sada, da nije tog žilavog tela i tvoje pomoći, pa, voda bi me ubila."
     Tako smo obojica skliznuli prema suprotnim krajevima krzna, još uvek smo bili veoma blizu. Osećao sam njegov dah, oštar od kafe i ketona, smrdljivi rezultat naše isključivo mesne dijete, naših tela koja su sagorevala proteine umesto glikoze. Osetih i druge mirise na njemu, uglavnom gnev, strah i tugu. "Nije trebalo da mi pomogneš", reče on, "ali kao da ne možeš da se uzdržiš da mi ne pomažeš, zar ne? To je tvoja osveta."
     "Ne", odgovorih mirno.
     "Da, ti voliš da se osećaš svetački, zar ne?"
     "Šta hoćeš da kažeš?" upitah ga, iako sam tačno znaš na šta misli.
     "Pre nego što si imao makar i najmanji razlog ... Sećaš li se one noći u baru? Kada te je Tomot nazvao kopiletom? Nisi mogao da izdržiš bes, zar ne?"
     "Tada nisam imao samokontrolu."
     "Naslednost je sudbina", primeti on, citirajući.
     "Ne verujem u to", odvratih, dok sam držao gušteraču na ražnju nad vatrom.
     "U šta veruješ?"
     "Mislim da možemo da se promenimo, da iznova napišemo svoje programe. U krajnjoj liniji, mi smo slobodni."
     "Ne", usprotivi se on. "Grešiš. Život je zamka. Odatle nema izlaza."
     Ćutao je dok je sedeo i žvakao meso isprženog tuljana. Bio je duboko u mislima. Njegov vitki, dlakavi stomak podizao se i spuštao, podizao i spuštao, dok je udisao srazmerno topli vazduh kućice. Progutao je još jedno parče i rekao: "Hajde da popričamo o Fravašima, toj tvojoj omiljenoj rasi tuđinaca. Vremečuvar bi ih sve proterao iz Grada, samo da je mogao. Njihova tuđinska učenja, to mišljenje o konačnoj sudbini, o - kako je ono nazivaš - o anankeu. Slušao si ih više nego što to ijedan čovek treba da učini, zar ne?"
     Nikada ranije nisam čuo Solija u tako filozofskom raspoloženju, i zato sam ga pustio da nastavi. "Slobodna volja? Jesi li razmišljao o tom pojmu, o načinu na koji ga Fravaši koriste? To je oksimoron, koji protivureči samom sebi kao 'veseli pesimita' ili 'srećni usud'. Ukoliko je vaseljena živa i svesna, kao što ti veruješ, ukoliko se kreće napred prema... ukoliko ima cilj, onda smo svi robovi jer nas pokreće prema toj svrsi kao figure na šahovskoj tabli. A mi ništa ne znamo o toj višoj igri, zar ne? Da, i onda, gde je ta sloboda? Lepo je pričati o anankeu, o tom stapanju pojedinačnih volja sa višom - da li u to veruješ? - ali za ljudska bića ananke znači mržnju, očajničku ljubav, očajanje, smrt."
     "Ne", rekoh. "Ne shvataš."
     Ispljunuo je parče žile na pod od utabanog snega i rekao: "Prosvetli me."
     "Mi smo u krajnjoj liniji slobodni, a ne potpuno slobodni. Slobodni smo unutar određenih granica. Na kraju svega, naše pojedinačne volje su deo volje vaseljene. "
     "I ti veruješ u to?"
     "Tako glasi učenje Fravašija."
     "A koja je volja vaseljene?" upita pošto je bacio pregršt snega u kotlić za kafu.
     Napolju je mećava zatrpavala kućicu snegom. Severni zid, jedini nepokriven, sivkasto je svetlucao svetlošću koja se probijala između snežnih blokova. "Ne znam", odgovorih iskreno.
     "Ali misliš da ipak možeš da je otkriješ?"
     "Ne znam."
     "To je nadmena misao, zar ne?" primeti on.
     "Zbog čega smo inače ovde? Otkriće ili stvaranje - na kraju, posredi je ista stvar."
     "Da, zbog čega smo ovde? Osnovno, trivijalno pitanje. Ovde smo da bismo patili i umrli. Ovde smo zato što smo ovde."
     "To je čist nihilizam."
     "Tako si nadmen", reče on, zatvori oči i steže zube, gotovo kao da spava. "Misliš da za tebe postoji izlaz, zar ne?"
     "Ne znam."
     "Pa, izlaza nema. Život je zamka, na kome god nivou da ga živiš. Uvek postoji niz sve većih i većih zamki. Vremečuvar je bio u pravu: život je pakao."
     "Mi smo tvorci svoga pakla."
     Skočio je sa svoga snežnog ležaja i stajao nag na podu. Pod njegovom kožom mišići su bili izduženi i glatki, poput kožnih traka vezanih oko drveta. Njegova vitka senka presecala je zakrivljene, bele zidove. "Da", procedi on polako. "Polovinu svog pakla sam stvorio sam, a drugu polovinu si ti stvorio za mene."
     Usne i obrazi su mi goreli u toplom vazduhu, i ja mu se narugah, rekavši: "Naslednost je sudbina."
     "Proklet bio!"
     "Mi smo tvorci svojih nebesa", rekoh blago. "Možemo da stvorimo sebe."
     "Ne, prekasno je."
     "Nikada nije prekasno."
     "Za mene je prekasno." Utrljao je malo tuljanove masnoće u crveno tkivo ožiljaka na patrljcima svojih prstiju. "Nadmenost, svuda takva nadmenost - zlo mi je od nje. Ali uskoro više neće biti te nadmenosti." Tu me ošinu prekornim pogledom, pogledom punim strahopoštovanja, mržnje. "U čitavom plemenu Devakija nema ni jednog čoveka koji je umoran ili se stidi toga što je čovek, koji želi da bude više nego što jeste. Zbog toga se nikada neću vratiti u Grad."
     Te noći sam sanjao budućnost, Solijevu i svoju budućnost. Skrajovao sam do zore, a zatim sam popio nešto kafe i skrajovao do polovine dana. Želeo sam da mu pokažem šta sam video, da mu kažem da život nije zamka, ili bar, da nije ništa više od zamke koju pravimo od zašiljenih krajeva svojih starih kostiju i žila svojih iskrivljenih srdaca. Želeo sam da mu kažem najjednostavniju stvar. Umesto toga sam ustao i počeo da navlačim krzna. "Sneg će uskoro prestati", rekoh mu. "Pre nego što padne mrak."
     Soli je sedeo u svojim krznima dok je nameštao novi kremeni vrh na svoje koplje. (Stari vrh se slomio u zidu pukotine.) Pogledao me je sa gađenjem koje je čuvao za skrajere i nije rekao ništa.
     "Vremečuvar je blizu", nastavih s ubeđenjem. "Udaljen je petnaestak milja prema jugozapadu; tri psa mu se nalaze bolesni unutar kućice, a aklija koju danas otvara biće prazna."
     "Skrajerske priče."
     "Ukoliko budemo terali sanke čitave noći, iznenadićemo ga izjutra."
     "Ukoliko budemo terali sanke čitave noći", primeti on, "upašćemo u prvu pukotinu, zar ne?"
     Počeo sam da sečem navlake za pseće šape od komada kože. "Ne", rekoh, "znam gde se nalaze pukotine."
     "Ići ćemo ukrug po mraku."
     "Ne", nastavih uporno. "Zvezde će se pojaviti. Upravljaćemo se po zvezdama."
     Nasmešio se na tu staru izreku i naklonio glavu. "U redu, pilote, upravljaćemo se po zvezdama, ukoliko se pojave."
     Kada je pala noć, vetar stade da duva sa severa, rasterujući poslednje ostatke toplog vazduha i snežnih oblaka. Bilo je veoma hladno. Nebo je bilo crno poput nabrane pilotske odore i puno zvezda. Na severu, Šonablinka je osvetljavala rub crnila; prema zapadu, šestougaoni Prsten Fravašija žmirkao je iznad obzorja. Teralil smo sanke prema severozapadu kroz svilasti, novi sneg. Psi mora da su mislili da smo šašavi, jer teramo sanke noću kroz prah do visine grudi (to jest, njihovih grudi), obilazeći pukotine kojih su se plašili jer su mogle ležati ispod njihovih pokrivenih šapa. Duboko u noći postalo je veoma hladno. Vazduh je bio kao smrznuti kiseonik; usne su mi bile toliko utrnule da nisam mogao da zviždim, niti da govorim. Ćutke smo terali sanke preko morskog predela koji sam video u svojoj skrajerskoj viziji, svaki njegov svetlucali nabor i smet. Nismo naleteli ni na jednu pukotinu. Stali smo samo jednom, da ugrejemo vodu za kafu. Držao sam oči prikovane za zvezde i za obzorje ispod zvezda. U praskozorje, pre samog jutra, ugledah malu skupinu snega kako se uzdiže iz neizmerne bele hrpe sveta. "Eno", rekoh, pokazujući mu, "Vremečuvarove kućice. Vidiš li je?"
     "Da, tamo je. Bio si u pravu."
     Zviznuo je Kuriju - kako sam se ja divio tom prekrasnom zvižduku, Solijevom postupanju sa psima - i sa vetrom koji nam je šibao u lice zaklizasmo preko mora prekrivenog snegom.









29. TAJNA ŽIVOTA
     Kada su Fravaši postali ljudi, Mračni Bog siđe sa zvezda i prozbori Prvom Najnevažnijem Ocu klana Dijamantskih Srednjepevača. "Prvi Najnevažniji Oče", reče on, "ako ti obećam da ću ti, kroz deset miliona godina, otkriti tajnu vaseljene, da li ćeš pristati da za to vreme slušaš moju pesmu?"
     Prvi Najnevažniji Otac je bio željan nove muzike i zato mu je rekao: "Ispuni moje glasnice, zapevaj mi svoju pesmu."
     I tako je Mračni Bog pevao svoju pesmu, i deset miliona godina prođe dok je klan Dijamantskih Srednjepevača ratovao protiv klana Vernog Misloigrača i ostalih klanova i sve to vreme nad svim Fravašima bila je samo ta jedna, užasna pesma.
     Kada se Mračni Bog vratio, saopštio je Prvom Najnevažnijem Ocu tajnu vaseljene. "Ne razumem", reče najzad Prvi Najnevažniji Otac.
     Na to mu se Mračni Bog nasmeja i reče: "Kako si i mogao očekivati da ćeš razumeti? Mozak ti se uopšte nije promenio za deset miliona godina."
     Prvi Najnevažniji Otac razmisli o tim rečima i otpeva: "Moj bože! Nisam ni mislio na to kada smo se pogađali!"

     Fravašijevska parabola

     Naišli smo na Vremečuvara sa juga na samom početku jutra. Sagradio je svoju kućicu na pedesetak metara od novootvorene pukotine. Pedesetak milja odatle uzdizao se Kveitkel, otkriven zracima zore; sveta planina podsećala je na veliki beli i plavi stub koji je podupirao zapadni rub neba. Kada je Vremečuvar video kako se u sankama približavamo njegovoj kućisi sa juga, mora da je mislio da smo Devaki lovci u povratku kući. Želeli smo da upravo to i pomisli. Skrenuli smo prema jugu da bi on baš to i pomislio. Zapravo, čak i da je pogodio ko smo, nismo mu dali vremena da oslobodi sanke od leda, da natovari krzna i hranu (ono malo što mu je bilo preostalo), da upregne pse i pobegne. Ušli smo u logor odmah nakon prvog praskozorja, a on je bio kraj svoje kućice i ljubazno nas čekao na devakijevski način, sa vrčevima krvnog čaja koji se pušio.
     "Ni luria la!" povika on, "ni luria la!" U svojim belim krznima, koja su mu prekrivala čitavo lice izuzev crnih očiju, izgledao je oprezno poput vuka.
     "Ni luria la!" odvratih mu.
     Odjednom tri izgladnela psa nahrupiše iz tunela njegove kućice i dotrčaše među naše pse, lajući, njuškajući i ližući njuške jedno drugom. Vremečuvar mora da je smesta prepoznao moj glas; mora da je video da su naše sanke gradske sanke, da su naši psi gradski psi koji su pozdravili njegove pse mahanjem repova i isplaženim crvenim jezicima. Spustio je vrčeve krvnog čaja u peperjasti sneg, ne obraćajući pažnju na najvećeg od svojih pasa kada je ovaj počeo da liže piće dobrodošlice. Zabacio je svoju krznenu kapuljaču. Glatko, smeđe lice bilo mu je svetlucavo od masnoće, obeleženo žigom mrkog humora i usuda.
     "Tako, kopilan Ringes mi je ušao u trag. Ili treba da te oslovljavam sa 'Lorde Pilote'? Ha!"
     Pre nego što smo se zaustavili, Soli siđe sa sanki sa kopljem zadignutim iza uva, upravljenim u jednu tačku na Vremečuvarevom trbuhu.
     "Leopolde", obrati mu se Vremečuvar. "Jesi li se pomirio sa svojim sinom? Reci mi, da li Grad još stoji? Kako ste izbegli moju staru bombu?"
     Soli tako čvrsto steže zube da mu krv poteče na nos. Video sam da drhti od želje da proburazi Vremečuvara kopljem, i zato brzo uzviknuh: "Čekaj!"
     "Da, čekaj", ponovi Vremečuvar.
     Brzo sam mu ispričao da je deo Grada uništen, da moja majka i šest hiljada drugih leže smrznuti u masovnoj grobnici. Rekao sam mu da mi je majka poginula pokušavajući da me spase od ubilačkog noža njegovog slel-klona.
     "Znao sam da je bomba stara", reče on na to. "Tako stara."
     "Ti si ubica", dobaci mu Soli. Izbacio je čitav nanos snega kada je u njega zabio zadnji kraj svoga stopala.
     "Tako, i eto me ovde, ubica koga su sledile i zarobile ubice."
     Solijeva pesnica se steže oko koplja. Bio sam ubeđen da se sprema da ubije Vremečuvara. Gledao sam kako programi za ubijanje počinju da se odvijaju. Ali on me ipak iznenadi. Odmerio je Vremečuvara od glave do pete i prosto upitao: "Zašto Grad? Grad koji si osnovao pre tri hiljade godina? Da li je to istina?
     Vremečuvar ispusti oblak pare i okrete se meni, upitavši: "Tako, bio si unutar boginje i ona je razgovarala sa tobom. Šta ti je rekla o meni, ha, Malori?"
     "Rekla je da si najstarije ljudsko biće, da živiš već hiljadama godina."
     "Koliko sam star? Šta je rekla?"
     "Rekla je da živiš najmanje od Stoleća holokausta."
     "Star sam, istina je."
     Izišao sam iz sanki i stao pored Solija. On kroči bliže Vremečuvaru; Vremečuvar kroči unazad u pravcu pukotine. "Koliko star?" upitah.
     "Tako star", odgovori on. "Veoma star. Stariji od snega. Stariji od lega i mora."
     "Moraćeš da platiš zbog svojih ubistava", umeša se Soli.
     Bez ikakvog razloga, Vremečuvar brzo pogleda prema nebu. Ugledah kako se stari pakao diže u njegovim očima i shvatih da je već platio za ubistva delovima svoje duše. Još je plaćao; nikada neće prestati da plaća.
     "Sve je tako brzo", potuži se Vremečuvar. "Sva ljudska bića žive toliko brzo, nekoliko teških sekundi, ne više. Da li je ubistvo samilosno im prekinuti život nekoliko trenutaka pre nego što se kucanje prekine samo od sebe i oni umru prirodnom smrću? Recite mi!"
     Ali ni Soli ni ja nismo imali ništa da dodamo o prirodi ubistava i zato nismo rekli ni reč.
     "Grad je imao vremena", nastavi Vremečuvar. "I Red. Znate vi zašto sam učinio to što sam učinio."
     "Jesi li morao da ubiješ i moju majku?"
     "Moj dvojnik ju je ubio, ne ja."
     "Ne, ti si je ubio."
     On stisnu pesnicu i zareža: "Tvoja majka i ti, kopilane Ringes, sa svojim poremećenim mozgovima, svojim suludim novim idejama, svi vi, usud ljudske rase."
     Obrisah led sa svojih trepavica i rekoh: "Ti bi me ubio."
     "Jednom sam pokušao da te spasem - da li se sećaš? - da te spasem zato što sam te voleo kao sina." On baci pogled prema Soliju, a zatim se ponovo hitro okrenuo ka meni. "Imaš li još knjigu pesama? Želeo sam da te spasem od boginje. Spasao sam te isuviše dobro, proklet bio što sam uopšte pokušao!"
     Koraknuo sam mu bliže. Češao je Tusu iza uva, namerno ne gledajući u Solijevo podignuto koplje. Mlazevi pare izbijali su mu iz nozdrva u laganim, ravnomernim naletima. U jutarnjem vazduhu osetih kiselkasti vonj njegove kože, njegov znoj, njegov mesožderski zadah. Plašio se nečega. Lice mu je bilo tvrđe od ijednog ljudskog lica koje sam ikada video, ali u njega se ipak urezao strah. Priđoh mu bliže, zakoračivši između njega i Solija. Soli opsova i poče da obilazi ne bi li imao čisto vidno polje ukoliko ipak odluči da baci koplje.
     Protrljah obraze, pokušavajući da ih zagrejem da mi reči ne bi bile nerazumljive. "Kada je Lord Utiskivač razotkrio DNK tvog slel-klona, nije našao ništa."
     "Pa? Ničega nije ni bilo da se nađe."
     "Starije Ede", podsetih ga. "Tajna Jeldri."
     "Baljezganje!"
     "Entitet mi je rekao da je njihova tajna skrivena u tvojim hromozomima."
     "Baljezganje!"
     "Šta znaš o Jeldrama?"
     "Pišam ti se na Jeldre!"
     "Zbog čega bi me Jeldre upozorile - Upozorile sve nas - na boginju?"
     On tresnu pesnicom o rukavicu i dreknu: "Zašto ovo? Zašto ono? Zašto, zašto, zašto?"
     "Koliko si star?" nastavih sa ispitivanjem.
     "Star kao kamen."
     "Šta su ti Jeldre učinile? Moram da znam."
     "Pišam se ja na tebe!"
     Koraknuo sam prema njemu; koraknuo je unazad. "Reci mi, Kelkemešu", dobacih mu. "Toliko sam prešao da bih saznao."
     On zatvori oči i iskrivi lice. Otvorenih usta zabacio je glavu kao da će vrisnuti. Bilo je to prvi put da sam mu oči video zatvorene. "Tako, znaš moje ime; onda znaš sve. Šta je još ostalo što ti mogu reći, eh?"
     "Tajna."
     "Koliko star?" upita sada Soli.
     Vremečuvar upravi bradu prema meni i otvori oči. Zatim okrenu dlan prema Soliju. "Rođen sam pre trideset hiljada godina", reče napokon. "Godina Stare Zemlje. Da li želiš da znaš pre tačno koliko godina? Sto četrdeset dve godine više od trideset hiljada godina. Sto četrdeset dve godine, osamnaest dana i pet časova." Dok je to govorio, izvadi pljosnati, zlatni sat iz svojih krzana, otvori ga i dodade: "I još petnaest minuta, dvanaest sekundi, trinaest, četrnaest, petnaest... koliko mi je još sekundi preostalo? Da je bilo po Jeldrama, živeo bih večito. Napravile su me tako da živim zauvek, proklete bile! To im je bio cilj, što bi one rekle. Njihov cilj."
     "To je nemoguće", uzbuni se Soli i krenu. Otišao je u suprotnom smeru, tako da je Vremečuvar sada stajao između njega i pukotine. "Niko ne može da živi toliko dugo."
     "Ha, Leopolde, grešiš! Da ti kažem? Jednog dana, davno, kada su šume Stare Zemlje bile zelene i bez ijednog pregiba, nalik na odoru mehaničara, sišli su sa nebesa i rekli da su mene odabrali da prenesem njihovu poruku. Prokleti bogovi! Nikada im nisam video tela; ne verujem ni da su imali tela, možda nikada nisu imali prokleta tela. Imaju li bogovi tela kao ljudi? Izgledali su kao lopte svetlosti, blistave, plave lopte, kao najvreliji plamenovi šumskog požara, Rekli su mi ovo: rekli su da je Zemlja - čak i moja Zemlja od pre trideset hiljada godina - prepuna ljudi. Svetla na nebu su zvezde, rekli su mi. Uskoro će ljudi napustiti Zemlju i lutati među zvezdama. Mislio sam da sam počeo da ludim; bio sam jedan od sto dvadeset pet smrtnika odabranih da nose poruku Jeldri kroz vreme. Da nose njihovu prokletu poruku tako da mi ljudska bića, kada naučimo da sagorevamo zvezdano gorivo, poslušamo glas mudrosti i ne poludimo, da ne spalimo sebe zvezdanom svetlošću ili drugim nebeskim vatrama. Jeldre - prokleta bila njihova bezlična lica! - rekle su još da se njihovi duhovi spremaju da žive u nebu tako crnom i prostranom da čak ni zvezdana svetlost ne može da pobegne iz tog crnila. Crna rupa, rekli su. Nisam, razume se, shvatio ni reč od njihovog baljezganja. Rekli su mi da su tužni što će ostaviti ljudsku rasu samu, golu u njenom neznanju. 'Golu!' rekao sam im. 'U neznanju!' Ama, bio sam obučen u kožu vuka koga sam ubio sopstvenim rukama i znao sam ime svake biljke i životinje u šumi. Jeldre se nisu smejale jer nisu imale usta, ali sam ih svejedno čuo kao šapuću i smeju se u meni. Zatim su me otvorili, prokleti bogovi. Ispunili su me svojim vezom, svaki delić mene, izmenili svaku ćeliju u mom telu, do poslednje niti DNK. Poremetili su mi seme, moju prokletu dušu! Nisam shvatao šta rade. Tako sam se upišao od straha da sam pesnicom izbio sopstvene zube. Goreo sam u sebi. Osećao sam se kao da sam progutao vreli loj, kao da sam pojeo čarobnu pečurku i da ležim na samrti od groznice, sve istovremeno. Posle toga prepustili su me mojoj sudbini. Ubacili su svoju svest u središnji singularitet i ostavili me da lutam Starom Zemljom najvećim delom tih trideset hiljada godina. Zubi su mi uskoro ponovo narasli, razume se, jednom, dvaput, mnogo puta, moji prokleti zubi, svaki put kada bi se izlizali. Ostavili su me sa tim finim belim zubima da mogu da žvaćem koren besmrtnosti, da kušam plod sveta ponovo i ponovo sve dok mi se svet ne smuči toliko da poželim da umrem. Ali nisam mogao da umrem, i u tome je pakao svega toga. Tako da sada znate."
     Gledao sam dole jedan trenutak, razmišljajući o bogovima i besmrtnosti. Sneg mi je bio do kolena; bio je tako suv i praškast da sam mogao da vidim kako se svaki kristal leda kotrlja niz rupe koje sam pravio dok sam prilazio Vremečuvaru, prilazio Soliju.
     A onda rekoh Vremečuvaru: "Poruka je u tebi - zar ne želiš da znaš?"
     "Ne."
     "Upletena u tvoju DNK."
     Ponovo je iskrivio lice, otkrivši duge, bele zube. "Ne, tamo nema ničega osim dezinformacija i šuma."
     "Oni su bogovi! Zašto bi sumnjao u poruku bogova?"
     "Zato što lažu", odvrati on. "Ti bogovi, oni mnogo lažu."
     Soli se probijao kroz sneg, kružeći najpre levo, zatim desno. Šaka mu je bila čvrsto stegnuta oko kožne drške koplja, dok je drugom brisao okrvavljeni nos. Potiskivao je Vremečuvara prema pukotini.
     Prineo sam golu šaku svojim ispucalim usnama, a onda upitah: "A drugi besmrtnici, šta se desilo sa njima? Gde su?
     "Mrtvi su", odgovori Vremečuvar. "Jeldre su nas učinile besmrtnim, ali smo mogli da poginemo. Kamen u čelo, nož..." Tu se zagleda u Solija. "Koplje u srce - postoje načini."
     "Svi? Poginuli nesretnim slučajem?"
     "Stara Zemlja je bila mesto prepuno nasilja."
     Video sam da laže, ili bar da zadržava deo istine od mene. Gledao je Solija kako ga obilazi, gledao kako je vrh koplja zlatasto blesnuo kada je uhvatio zrak izlazećeg sunca. "Ti si ih ubio, zar ne?" upitah ga naglo.
     Trgao je bradu i pogledao me u oči. "Tako brz, Malori. Uvek tako prokleto brz. Tako je, lovio sam ih kao ovce, sada znaš, sve njih, jednog po jednog, čak i petoricu - da ti kažem njihova imena - koji su izbegli holokaust i pobegli u mnogostrukost."
     "Šteta", rekoh izazovno.
     "Živeli su predugo, a tajna je morala ostati skrivena, ha?"
     "A ti si čuvar tajne?"
     "Tako je, ja sam Vremečuvar i čuvao sam je sve vreme."
     "Ti si dešifrovao Ede - jesam li u pravu? Reci mi šta kažu."
     "Reci samom sebi."
     "Nemaš pravo da zadržavaš tu tajnu", podsetih ga.
     Oči mu se užagriše poput ugljevlja dok je vikao: "Pravo? Ti govoriš o pravu? Proklete Jeldre su mi razorile dušu! Čak ni bogovi nemaju pravo na to."
     Digoh pesnicu da mu pokažem svoj pilotski prsten. "Na dan kada sam primio ovo, ti si proglasio potragu za Starijim Edama. Znači da je potraga gotova."
     "Ne, Malori, nije gotova."
     "Utiskivači će moći da dešifruju Ede iz tebe ako..."
     "Nema tu šta da se dešifruje."
     "...ako te donesemo nazad u Grad."
     "Tako dakle, da me donesete mrtvog. Mogu li plemeniti Ringes i njegov još plemenitiji otac da me zakolju kao ovcu? Ha!"
     Soli je mogao da ga ubije, pomislih; on i ja jurili smo preko mora samo da bismo ga ubili. Znao sam da krivi Vremečuvara za Katarininu smrt, i zato sam mislio da će ga ubiti kada je pokrenuo svoje koplje. Žudeo je da ga ubije, ali se borio da se obuzda. A onda liznu krv sa brka i reče mi: "Ako želiš da ovaj stari ubica i dalje živi, ne treba nam čitavo njegovo telo. Da, odseci mu par prstiju i zaledi ih. Utiskivači će moći da dešifruju Ede iz DNK njegovih prstiju."
     Piljio je u Vremečuvara, i Knjiga Tišine se otvorila. Pročitao sam čitavo poglavlje Knjige. On, ponositi Soli, bio je zadovoljan sobom zbog toga što mu se ljudskost vratila i što nije proburazio Vremečuvara kopljem. Dopadala mu se ideja da bude milosrdan i pun vrline u poslednjem trenutku.
     Vremečuvareve usne se povukoše u ono što je moglo biti i keženje i osmeh. "Ha, da li to želiš?" Rekavši to, on šibnu rukom kao bičem i dugi, čelični nož upade mu iz rukava u šaku, dok je istovremeno otresao rukavicu sa druge ruke. Isto onako lako kako bih ja odbio parče škriljca, pružio je mali prst i odsekao ga. Prst otpade u paperjasti sneg i nestade u rupu uokvirenoj krvlju koja se brzo smrzla u male rubinske kristale. Prineo je svoju okrvavljenu, četvoroprstu šaku Solijevom licu. Bela kost blistala je u tamnom, crvenom mesu rane, ali začudo, bilo je malo krvi.
     "Uzmi moj prst", reče on, saže se, izvadi prst iz probušene rupe i baci ga Soliju u lice. Soli trže glavu u stranu i prst prolete kraj njega, kraj mene i ponovo pade u sneg.
     Tako mali gest prezira, ali i Vremečuvar je čitao Knjigu Tišine. Mora da je znao o Soliju i preziru. Soli tada polude. Zahvatila ga je mahnitost; svaki delić čovečnosti i vrline nestade iz njegovih poludelih očiju. Stegao je zube i frknuo, a krv mu prsnu iz nosa. Ruka sa kopljem mu zađe iza uha, sa kažiprstom duž drške koplja koje je bilo upereno ravno u mene.
     "Čitaj knjigu, Malori", povika iznenada Vremečuvar. Nisam imao pojma na koju knjigu misli. Pokušah da mu priđem bliže, da zaustavim plimu nasilja koja je počela da kulja, ali već sam počeo da se prisećam i jedva sam mogao da se pokrenem.
     Mislim da je silno želeo da umre. Ali život mu je previše prešao u naviku i nije mogao lako da umre, ne taj Vremečuvar, i zato je napao Solija i pokušao da zabije nož u njega. Soli baci koplje. Jednom je svojim kopljem ubio velikog belog medveda, a sada će ubiti starog, starog vuka od čoveka. Kada je Vremečuvar pokušao da se skloni, Solijevo koplje ga zakači posred grudi.
     "Tako!" zaurla Vremečuvar u bolu. Zateturao se i pao u sneg, deset stopa od ivice pukotine.
     Onda se Soli nađe nad njim, udarajući ga nogom u lice i grlo, grabeći dršku koplja i pomerajući ga napred-nazad, da što bolje povredi meso i da zabije vrh duboko u Vremečuvarevo srce.
     Kada sam počeo da prilazim, Soli povika: "Skloni se!"
     Napravih još korak prema njemu, poslednji korak, sudbonosni korak, korak koji sam video hiljadama puta dok sam ležao i skrajovao u našoj tihoj snežnoj kućici. Ne znam zašto sam napravio taj korak. Znao sam samo da to moram učiniti, da će mi se, ako priđem Soliju, tajna za kojom sam toliko dugo tragao nekako otkriti. Činilo se da mi stopalo još visi u snegu nakon što se spustilo. Mišići su mi bili gotovo sleđeni. Hladni vazduh mi je povređivao oči. Moja vizija budućnosti - budućnosti koja je bila sada, uvek će biti i uvek je bila - dovela me je dovde, ali ne dalje. Iza ovog trenutka, ništa. Bio sam slep za buduće trenutke, kao što je dete koje pluta u majčinoj materici slepo za svetlost.
     "Kopilane!" dreknu Soli. "Skloni se!"
     Istrgao je koplje iz Vremečuvarovih grudi. U Vremečuvarovom krznu bila su rupa velika kao moja pesnica i okean krvi. Snagom Alaloija - ili mahnitošću ludaka - Soli se saže i podiže ga iznad glave. Potom se zateturao prema ivici pukotine.
     "Ne, Soli!" povikah. Kretao sam se preko snega što sam brže mogao, ali sam se sećao previše toga da bih zašao u sporo vreme, i prema tome kretao sam se presporo.
     "Soli, ne!"
     Dograbio sam Solija kada je on zamahnuo Vremečuvarevim telom i bacio ga u pukotinu. Naleteo sam na njega; obojica zamalo da poletesmo za Vremečuvarom. Začuo se prasak i pljuskanje kada je telo probilo tanki, sveži morski led na dvanaest stopa ispod nas. Vremečuvar pljusnu u crnu vodu; potonuo je kao kamen i nestao. Tajna života.
     "Proklet bio, Soli!"
     More i ribe će unakazati Vremečuvarovo telo i tajna života će preći u njih i biti izgubljena zauvek negde u ledenim dubinama mora. Držao sam se za Solijeva krzna čekajući da Vremečuvarovo telo ispliva, ali ono nije isplivalo; više nikada neće isplivati.
     "Kopilane!" ispali Soli još jednom najružniju reč, dok me je zdravom rukom grabio za kosu i pokušavao da mi slomi vrat povlačenjem unazad.
     Tada sam i ja pomahnitao. Koliko je tanka crta između ljubavi i mržnje, razuma i besa! Soli i ja odletesmo u sneg, kidišući jedan na drugog kao besni psi. Slepo sam ga grabio za vrat. Udario sam ga u nos. Svojom dvoprstom šakom mora da je napipao koplje, jer okrvavljeni, smrznuti vrh sunu prema mom licu. Siguran sam da bi ga zabio u moj vrat, ali nije ga držao dovoljno dobro. Spustio sam bradu da pokrijem vrat i naglo se trgao. Nekako mi kremeni vrh prelete preko čela, iznad očiju. Osetih vreli pritisak, zvuk cepanja i krv. Kremen je bio u mojoj krvi, a njegova krv, Vremečuvareva krv smrznuta na oštrom vrhu koplja, rastapala se u mojoj krvi dok je Soli gurao koplje preko moje lobanje. Imao sam sablasni osećaj da mi krv prepoznaje srodstvo Vremečuvarove, da mi unutar moje krvi njegova krv šapuće, dozivajući moja najdublja sećanja. Ili je možda pamtiočenje u meni otpočeo šok od udarca kopljem ili pak blistavi blesak sunca sa istočnog leda - ne znam. Dograbio sam svojom rukom Solijevu dvoprstu šaku i hladna plima sećanja (i besa) potpuno me potopi.
     Sećao sam se prostih činjenica genetike; sećao sam se da sva ljudska bića dele zajedničke pretke. Bratstvo krvi: Soli se prevali preko mene, a grudi mu stegoše moje, pritisnuvši me u slojeve snega. Otvorio sam usta da vrisnem, ali krv koja je kapala sa njegovog nosa upade mi u usta i zagrcnu me. Progutao sam njegovu krv, svoju krv, krv njegovog oca i dede, koji je bio Vremečuvar, takođe deda Barda i Li Toša, možda čak i Šanidarov deda, deda čitave ljudske rase. Trideset hiljada godina je Vremečuvar lutao kontinentima Stare Zemlje, sve vreme puneći žene koje bi uzeo bujicom iz svojih slabina. Puneći ih božanskim semenom. Nisam mogao ni da pretpostavim kolikom broju dece je tokom vekova bio otac. Možda desetinama hiljada dece. A među njima je u svakom dečaku i devojčici bila skrivena tajna Jeldri i prenošena njihovoj deci i deci njihove dece i tako redom, sa oca na sina, sa majke na ćerku, godinu za godinom, tako da na svim okeanima i kontinentama svih čovekovih planeta (i na veštačkim svetovima) nije postojao nijedan čovek ili žena u kome nije živela velika tajna, usnula, čekajući. U meni.
     Kotrljali smo se i kotrljali po snegu dok je Soli pokušavao da mi zabije koplje u vrat. Ali ja sam mu zarobio ruku - bio je to zahvat kome me je Vremečuvar naučio kao detetu - osećajući kako mu se zglobovi koče dok je groktao u besu i bolu. Ali i Soli je nekada imao lekcije rvanja, i tako se oslobodio mog zahvata. Digao je koleno i preturio se. U ustima i za vratom našao mi se sneg, plivao sam u snegu. Ledeni šiljci pekli su mi gola ramena i ledili vrat. Potočići rastopljenog snega i natopljenih komada ledene mase mrzli su mi grudi. Udarali smo jedan drugoga, vrebali, rvali se po čistom snegu, pokušavajući da ubijemo jedan drugoga.
     "Da li da ga ubijem?" iznenada vrisnu Soli. Ali ne, vrisak je bio u njemu, ne u njegovim ustima. Čitao sam mu lice; možda sam mu čitao misli. Vrisak je bio u meni.
     Mozak je samo alatka...
     Nešto drugo me je dozivalo i ja zatvorih oči pred Solijevim grabljivim prstima, okrenuh glavu i stadoh da slušam glas sećanja. Na neki način, podsećao je na pesmu. Bile su tu harmonije, mikroskopski pokreti i ritmovi. Pogledao sam u svoju krv, pogledao sam niz mračnu masu svojih hromozoma gde su bile skrivene Starije Ede. Gledao sam mesto koje su utiskivači često posmatrali, u onu beskorisnu skupinu 'gena otpadaka' koji čine najveći deo genetskog materijala svake ćelije. Slušao sam kako mi moja krv govori da geni otpaci imaju svoju svrhu. Kodirali su i stvarali proteine za hemijsku memoriju. Nisu bili ništa drugo do memorija. Jeldre nisu mislile da njihova poruka bude dešifrovana u nešto tako grubo kao što je ljudski jezik. Njihova tajna, tajna života, morala se upamtiti.
     Mozak je alatka kojom se čitaju i izvršavaju programi vaseljene.
     Svaki od nas nosi u sebi ključ memorije. Osećao sam ritam u svojoj krvi, i bila je to prefinjena igra adenina i guanina, timina i citozina, i niti memorije kodirane unutar mojih hromozoma počeše da se raspliću. Negde duboko unutar mene, trake DNK su koridale alanin, triptofan i druge aminokiseline, gradeći proteine moje hemijske memorije tako da moj mozak uzmogne da je čita. Ili je, možda memorija moje DNK već bila kodirana u neurologicima mog novog mozga; možda sam započeo sećanje pamtioca na gorljivi dodir elektrona umesto da obrazujem slike koje su prizivale proteinske sekvence. Proteini/elektroni - na kraju, da li je bitno kako su informacije bile uskladištene? Ne, bio je bitan samo glas Jeldri, koji je šaptao ono malo delova Starijih Eda koje sam mogao da razumem. Sećanja bogova. Tajna života, govorili su, jednostavna je; tajna života je...
     "Da ga ubijem? Dakle, odluči se!"
     Čovek je most, govorili su.
     Nejjednostavnije stvari je najteže razumeti. Dograbih Solija za bradu i počeh da mu cimam glavom napred-nazad. Osetih kako mi se svest širi preko naših tela koja su se bacala u krugovima preko hladnog praha; širila se poput snežnog pokrivača preko smrznutog morskog predela sveta. Bio sam svestan mnogih stvari odjednom: jutarnjeg vetra dok je zviždao i grlio led; belog vrha Kveitkela zarivenog u plavi trbuh neba; Solijevog vrelog daha koji mi je eksplodirao u uhu. Sećao sam se mnogih, mnogih stvari. Sećao sam se sebe onakvog kakav sam stvarno. Obično naša svest skakuće između unutrašnjeg do spoljašnjeg i ponovo nazad, poput kljunaša koji krivi glavu čas na jednu, čak na drugu stranu. Živote provodimo svesni predmeta i događaja, a povremeno smo čak svesni i samih sebe, ali retkost je da se istovremeno drže obe tačke gledišta. Sećao sam se da sam čovek koji je mrzeo Solija; sećao sam se te mržnje kao da gledam sebe kako ga mrzim. Bilo je glupo od mene da ga mrzim. Moji programi besa i mržnje su me uništavali, zarobljavali me, oduzimali mi slobodu da mislim, osećam i budem. Mrzeo sam to što me je moja mržnja uništavala, pa ipak nisam mogao da prekinem mržnju.
     Ljudska bića moraju se osloboditi, šaputale su Ede u moje unutrašnje uho, ona moraju biti slobodna.
     "Dakle, odluči se!"
     Soli mi dohvati obraz noktom; rasecao je slojeve moje kože jedan po jedan. Jeknuo sam od bola i setio se da postoji izlaz, put koji sam jednom video na Zimskom Prstenu, put stvaranja. Mnogi su prešli taj most stvaranja pre mene. Setih se prvog ženskog pesnika-bojovnika, Kalinde, nje koja je volela cveće i život toliko silno da je pobegla od obožavatelja smrti do isceliteljskih okeana Agatange. Tamo su joj ljudi-bogovi izmenili mozak kao meni. Pobegla je sa svetova ljudi, pobegla daleko u mnogostrukost. Ogolela je mozak od okova kože i kostiju koji su ga okružavali. Delovima asteroida i planeta koje je upijala, povećavala je neurologike svoga mozga. Stvarala je svoj mozak i gledala kako raste, vek za vekom, raste i stvara se sve dok joj mozak nije postao veliki kao mesec, a zatim mnogi, mnogi meseci. Pogrešno nazvana Tranzistorskim Entitetom, setih se dok sam ležao u ispreturanom snegu, nekada je bila ljudsko biće kao i ja; bila je devojčica koja je volela da stavlja cveće u kosu.
     Glasovi sećanja, glasovi starog čoveka na smrti: Bogovi su varljivi, i kada preprave čoveka, uvek ostave nešto nedovršeno.
     Soli poče da poseže unazad da bi dohvatio koplje napola zakopano u snegu. To je bila greška. Osetih kako mu telesni programi pulsiraju pod snegom zaprašenim krznima, kako teku duž njegovih tvrdih mišića prema ruci. Zakašljao sam se na gorkom vazduhu kada sam se okrenuo i podmetnuo svoju ruku ispod njegove, a zatim preko njegovog vrata. Polunelson je prvi zahvat kome ću te naučiti, šaputao mi je Vremečuvar u uvo, i ja sam ponovo bio iskušenik koji je stenjao na belim krznima Vremečuvareve Kule. I mlađi: bio sam dečak Kelkemeš koji se rvao sa svojim ocem, Šamešom, na planinskom lacu na Staroj Zemlji. To je dobar zahvat, ali puni nelson je smrtonosan zahvat. Gurnuo sam drugu ruku ispod Solijevog pazuha, na pola puta prema njegovom vratu. "Kopilane!" vrisnu on i ja se setih stvari koju Agatangijanci nisu dirali: određenja moje sudbine. Mogao sam da biram. Mogao sam da prepravljam i ponovo pišem svoje programe; mogao sam da stvorim sebe, ovde, u ovom trenutku besa i hladnoće, dok sam se kotrljao i kotrljao po snegu.
     Ali cena rođenja je smrt, šaputale su Jeldre.
     Da, mogu da stvorim sebe, ali da bih stvorio, moram najpre da uništim. Umreti znači živeti; da bih živeo, umreću. Mogu li biti ubica? Moj život, ja sam - tim putem nije moglo biti povratka; moglo je doći samo do velikog putovanja, sve dalje i dalje prema beskonačnim stvarima, do potrage bez granica i kraja. Setih se svoga obećanja Entitetu. Kako, pitao sam se, da nađem snage da žrtvujem svoj strah?
     Postoje beskonačne mogućnosti. I beskonačne opasnosti.
     "Da ga ubijem? Odluči se sada!"
     Spojio sam obe ruke u gustoj, mokroj kosi iza Solijevog vrata. Znoj mu se ledio dok sam uplitao svoje prste i počeo da pritiskam naniže, gurajući mu glavu prema grudima. A u mojim prstima, velika snaga, snaga koju su tu stavili Soli i moja majka, čak i sekač Mehtar. Moram mu slomiti vrat, šaputao sam sebi, moram ga slomiti kao što bih to učinio sa parčetom lomnikovog drveta, jer je on ubio Barda i ubijao mene, jer je vaseljena hladna i nepravedna, jer sam, na kraju krajeva, više od svega voleo svoju ljudskost. Moram odabrati smrt. Nije važno što me je nekoliko nemogućih slučajnosti dovelo do ovog rvanja po snegu. Na kraju krajeva, nisu li slučajnost i sudbina dve strane istog lica? Zurio sam u lice sudbine i otkrio da je to moje sopstveno lice. Ima li čovek slobodnu volju? Možeš li čitati programe vaseljene, beskonačne mogućnosti? Tamo, tog hladnog, vetrovitog jutra duboke zime, setio sam se sebe i video kako mi tužno, vetrom išibano, najzad samilosno lice uzvraća osmeh. Da, mogu, prošaptao sam. Ja hoću - izbor slobodno napravljen pod slobodom dubokog neba.
     I tako, trenutak popuštanja, odvajanja i slobode. Čuo sam slamanje koje sam čekao čitavog života. Soli je čučao na nekoliko stopa od mene i držao komade koplja sa obe strane svog savijenog kolena. Zavitlao ih je daleko u sneg. Protrljao je zadnji deo vrata i rekao: "Mogli smo da poubijamo jedan drugoga, zar ne? Šta to nije u redu sa nama, pilote?"
     Pritisnuh rukom posekotinu na čelu da zaustavim krvarenje. Dahtao sam kada sam reko: "Čuj, Soli, ta... izanđala tautologija, ipak ne toliko izanđala: tajna života je... život."
     Soli ustade i priđe pukotini. Pogledao je dole. "Vremečuvar je mrtav", promrmlja napola za sebe. Činilo se da nije čuo šta sam mu rekao. "Tvoja tajna, i ona je mrtva. Zašto nisi mogao da me se kloniš? Da, zbog čega krug... zbog čega se nastavlja? Ali ne, neće se nastaviti, kunem se, više nikada."
     Bio sam zagledan u Kveitkel dok su sećanja grmela u meni. Slušao sam i gledao kako svetlost prelama boje na iskričavom snegu. Sve - ružičasti granit severnog vrha planine, sveži, beli prah, sam plavi vazduh - sve je izgledalo novostvoreno. Stajao sam kao čovek ošamućen skočem, pijan od lepote sveta. Više nije bilo besa ili straha. Okrenuh se prema istoku, gde je beskrajni pokrivač leda plamteo zracima jutarnjeg sunca. Negde tamo, pod crvenom loptom vatre koja je ključala nisko na obzorju, bila je Nikadija. Beskonačne mogućnosti, prošaptala mi je.
     Soli iznenada kleče, spusti se na ruke i kolena i pažljivo poče da pretresa sneg oko sebe. Setih se da je Vremečuvar bacio prst u sneg.
     "Ne, Soli, nemoj se mučiti da ga nađeš. Nema više potrebe."
     "Zašto ne, pilote?"
     Brzo, dok je moja telesna toplota topila sneg koji mi se našao na krznu, ispričao sam mu o svojim sećanjima.
     "Ali to nema smisla, ne?" reče Soli. "Zbog čega su Ede šifrovane kao pamćenje? Ukoliko su Jeldre želele da nam kažu svoju poruku, zbog čega nisu izabrale jednostavniji način?"
     Jedan od koščatih Vremečuvarovih pasa došeta do mene i ja ga potapšah po slabinama. On onjuši vazduh prema pukotini i poče da cvili. "Šta bi moglo biti jednostavnije, Soli? Jeldre su podelile svoju mudrost sa svima. Zapravo, to je prava ironija: one su se pouzdale u našu inteligenciju i verovale da ćemo se setiti njihove inteligencije. Mora da su mislile da je za čoveka najprostije da nauči pamtiočku veštinu. I trebalo je da to učinimo, pre mnogo hiljada godina. Nisu ni sanjale da ćemo biti toliko glupi."
     Beskonačne opasnosti. Bacih pogled na sever, prema crnoplavoj zavesi neba koja je visila nad smrznutim ledenim bregovima. Slušao sam šaputanje Jeldri.
     Soli ustade i zviznu ostatku Vremečuvarovih pasa. I kada je preko svakoga od njih prešao svojim rukama i pogledom, on upita: "Da li se ovako završava? Potraga?" A zatim se i on zagleda, žmirkajući, prema svežem vetru.
     Okrenuo sam glavu. Prema jugu, nebo je bilo glatko i belo poput kože bebe Alaloija. Nije bilo kraja južnom ledu Štarnbergerovog mora. "Nastavlja se i nastavlja", odgovorih neodređeno.
     Ušli smo u Vremečuvarovu kolibu i Soli stavi vodu za kafu. Oprao je ranu na mom čelu vrelim, natopljenim komadima pamuka; otopio ju je, očistio i zašio parčetom žile tuljana. Nakon što smo popili kafu, nahranio je i sredio bolesne pse dok sam ja pretražiovao unutrašnjost kućice. Tragao sam po Vremečuvarovim stvarima dok nisam našao knjigu. Skupa sa nekoliko čeličnih pera i staklenom loptom punom mastila, bila je umotana u kožu i zašuškana među nagomilanim krznima na uzglavlju njegovog kreveta. Bila je to debela knjiga u kožnom povezu, veoma nalik knjizi pesama koju mi je nekada dao. Otvorio sam je i osetio miris stare kože. Ledeni nalet vetra dunu kroz pukotine u zidu i zatrese njenim belim listovima. To nije bila knjiga pesama. Vremečuvar je bolno - agonizirajuće - prekrivao stranice knjige, red za redom, slovima koja je ocrtao (i slagao) sasvim sam. Bilo je to izuzetno kaligrafsko delo, delo čoveka koji nije nimalo mario hoće li provesti čitav sat iscrtavajući jednu jedinu reč. Životno delo. Okrenuo sam naslovnu stranu knjige. Tamo, ispisano crnim slovima, debelim poput psećih kandži, pročitah:

     REKVIJEM ZA HOMO SAPIENSA
     OD
     HORTIJA HOSTOHA
     VREMEČUVARA I LORDA ČASOLOGA
     OD REDA MATEMATIČARA MISTIKA
     I DRUGIH TRAGAČA ZA NEIZRECIVIM PLAMENOM

     Okrenuo sam stranu i otkrio da knjiga počinje sledećim rečima: "Ovo su moje Ede." Prelazio sam očima sledeće strane knjige, neprekidno čitajući. Poslednja stranica, videh, bila je nedovršena. Vremečuvarov niz reči završavao se usred rečenice, a nakon toga najmanje stotinu stranica knjige ostalo je prazno.
     Soli, koji nikada nije naučio veštinu čitanja, priđe mi i upita: "Zbog čega bi Vremečuvar želeo da ima tu knjigu?"
     Zatvorio sam knjigu i lupio po omotu svojim pilotskim prstenom. "Ova knjiga, ove reči - to su njegove Ede."
     "Pričaj mi o Edama", zatraži Soli. "Ne o Vremečuvarevim Edama. To bi me previše rastužilo. Pričaj mi o svojim Starijim Edama, poruci bogova."
     Ispričao sam mu sve što sam znao. Evo šta sam rekao: Ede su bile uputstva Jeldri za ljudska bića, kako da postanu bogovi. Čovek je most između majmuna i boga a Ede su predstavljale konstrukciju mosta koji se neće srušiti u snežnu prašinu. Ljudi su morali da postanu bogovi zbog toga što smo tako stvoreni. Božanski program odvija se duboko u našoj rasi, duboko kao primitivna DNK iz koje smo proizašli pre više mililjardi godina. Moramo naučiti kako da upravljamo tim programima, jer je to naša sudbina. Saopštio sam mu tu prostu stvar kada mi je gurnuo vrč sa kafom u ruke. Ali postoje beskonačne opanosti, dodao sam. Kada bi čovek pogledao božanskim putem mahnitim očima, same zvezde bi eksplodirale i pale sa neba. Ludi ljudi-bogovi, ludi bogovi - vaseljena je puna ludila; ludilo vreba svuda, poput ludog, ljudožderskog kljunaša koji čeka da proždere svako malo božanstvo koje poseduje veliku inteligenciju i moć. Što je složeniji program organizma, veća je opasnost od ludila. Vrlo je, vrlo teško biti bog. Udahnuo sam bogata isparenja kafe i rekao da je to bio poklon Jeldri koji je trebalo da pomogne čoveku da pređe most. Zbog toga što smo samilosna bića, da, ali i zbog toga što je deo cilja našeg postojanja i to da spasemo vaseljenu od mahnitosti.
     "Razume se, čovek već i jeste delom bog", napomenuo sam. "A mi smo delom ludi, što je razlog zbog koga se petljamo u prirodni životni ciklus zvezda. I prema tome: Vild. Zbog toga što smo neznalice, Soli, zbog toga što ne znamo. Ne vidimo. Postoje pravila; Ede su pravila, pravila o postojanju, o određivanju našeg mesta u ekologiji."
     Duboka struktura vaseljene je čista svest.
     Soli je klimao glavom i pijuckao kafu dok me je slušao kako govorim i dok je dan prelazio u noć. Početak svega, rekao sam, jeste reprogramiranje naših mozgova. Čak i naš starinski ljudski mozak može se ponovo programirati. Mi možemo da pišemo svoje glavne programe; postoje tehnike da se to uradi; Starije Ede daju pravila za te tehnike. Na kraju, možemo da prepravimo svoje mozgove, a ako težimo većoj svesti, onda to i moramo, jer šta je mozak nego mala pregršt materije koja koncentriše svest? Materija/energija; vreme/prostor; informacija/svest - svest; postoje osnove koje opisuje divna, jednostavna matematika Jeldri. Na neki način, materija je sleđena energija, koja plovi na ledenom polju vremeprostora. A svest je način na koji materija uređuje sebe; svest je svojstvena svakoj snežnoj pahuljici, atomu, kapljici krvi, fotonu i zrnu peska, svakom susedstvu u vremeprostoru, od oblaka Device do Perdido Luca. Svest je svemu svojstvena, prošaptao sam; svest sve određuje. Matematika reda: postoje pravila za određivanje iznosa uključenosti/dužnosti /poistovećenja među svim živim organizmima i neorganskom materijom u vaseljeni. Tat tvam asi, ti koji jesi, a šta ja dugujem strancu ili tuđinu? Mome ocu? Krvnom crvu? Udaljenoj zvezdi? Kakvo je čovekovo mesto u univerzalnom planu? Velika opasnost, rekao sam, krije se u lažnom viđenju različitosti drugih stvari. Tada ćemo čupati krila muvama, ubijati tuljane ili druga ljudska bića; tada bismo mogli da uništimo i zvezde.
     "Može se pomoći Vildu, Soli. Postoji rešenje, izlaz. Postoji jedinstvo... svesti. Na neki način, materija je samo stojeći talas svesti, i energija, svaki delić gama zračenja zvezda Vilda, svaki foton, taj pokretni talasni front - sve je to stvoreno delovanjem ljudi, i prema tome može se poništiti. Ili bi trebalo da kažem, ponovo stvoriti. Da bude napravljeno u drugom obliku, razumeš? Zapravo, to je deo te ekologije."
     "Stalno govoriš o toj ekologiji", primeti on i otpi još kafe. "O kakvoj ekologiji?"
     Postoji ekologija informacija. Zvezde će umreti; ljudi i bogovi će umreti, ali informacija opstaje. Makroskopske informacije raspadaju se u mikroskopske informacije. Ali mikroskopske informacije se na kraju koncentrišu. Ništa se ne gubi. Bogovi postoje da bi proždirali informacije. Niže inteligencije sređuju, filtriraju i organizuju informacije. A bogovi se hrane.
     "Pilote?"
     "Izvini, nešto sam se... sećao." Oblizah kafu sa zuba i nastavih: "Postoje prirodni zakoni koji određuju naše mesto u ekologiji. Ako bismo dekodirali univerzalni program, pročitali namere vaseljene, onda..."
     "Ne odgovaraš na moje pitanje."
     "Pokušavam. Vild - to nije namera vaseljene. Šta ljudska bića znaju o anankeu? Uvek postoje nesavršenosti i ludilo. Kitovi ubice...
     "Šta?"
     "Na Agatangi, kitovi ubice su možda ludi, a možda i nisu, ali igraju ključnu ulogu u ekologiji te planete. I tako, razmotri Vild: okean energije koja se može upotrebiti."
     Kao što je Entiet stvorio hiljade crnih tela da uskladište energiju Gehene Luc, tako mi možemo da iskoristimo energiju Vilda. Informacije se mogu kodirati u signale i slati svuda, samo ako ima dovoljno energije. Slati svuda, taj međutok informacija. Mogli bismo da vodimo razgovore sa maglinama - mozgovima u našoj galaksiji. Mogli bismo da proširimo informacionu ekologiju naše galaksije. Mi - svako ljudsko biće, Fravaši, ostriga, svesna bakterija, virus ili tuljan - mogli bismo da preokrenemo kolektivnu svest preko dva miliona svetlosnih godina međugalaktičke praznine prema informacionim ekologijama susednih galaksija, Andromede, Mafei i Prve Lava - sve galaksije lokalne grupe bile bi žive od inteligencije i vibrirale mislima organizama kao što smo mi. Jednog dana bi došlo vreme da se povežemo sa ekologijama drugih galaktičkih grupa. U deset miliona svetlosnih godina od supergalaktičke ravni lokalne supergrupe nalaze se mnogi grozdovi galaksija. Kanes Venatici, Pavo-indus i galaksije Ursa - ti usplamteli, blistavi oblaci inteligencije i drugi okružuju našu malu galaksiju sferom svetlosti prečnika četiri stotine miliona svetlosnih godina. Razgovor sa tako udaljenim galaksijama zahtevao bi energiju supernove, možda mnogo desetina hiljada supernovih.
     "La ilaha il Allah", zaključih, "a svi smo mi jedan deo toga."
     "Čuj, pilote, uopšte te ne razumem."
     Slušao sam šapat noćnog vetra oko kućice i još tiši šapat u svojoj unutrašnjosti. Zaista, najveći deo Eda nisam razumeo ni ja. Najveći deo svega toga bio je - nema druge reči - baljezganje. Još nisam imao mozak da to razumem. Na trenutak, čitava prostrana arhitektura nadolazećih informacija prostrla se preda mnom, sloj za slojem ideja, bioloških sistema i informacionih struktura koje su se širile, otvarali poput stranica knjige. Bilo je to ushićujuće i divno, ali ja sam podsećao na crva koji gmiže po prvoj stranici knjige i pokušava da čita slovo po slovo na osnovu dodira mastila po trbuhu. Shvatio sam možda jednu stranicu od miliona stranica Eda. A same Ede, sabrana mudrost bogova, predstavljale su samo deo tajni koje je sadržala vaseljena, beznačajan poput pojedinačne pahuljice u mećavi.
     Pokušao sam da kažem Soliju sve to, ali ne mislim da je stvarno želeo da shvati. "Kažeš da su ta sećanja u svakome od nas? Čitave Ede?" Gledao je pravo iznad sebe dok je klečao na podu i pekao baldo orah na škriljcu.
     "Da", rekoh, "prenose se sa oca na sina. Zbog toga je Vremečuvar pobio ostale besmrtnike. Nije želeo da iko kaže ljudima šta je u njima. Zato što je on znao."
     "Znao - šta?"
     "Da se most može preći samo u jednom smeru. I znao je da bismo poželeli da ga pređemo da smo slušali sećanja."
     "Nije lako sećati se", reče on.
     "Mogao bi da se setiš Eda, samo kada bi želeo."
     "Da li je to istina?"
     Gledao sam kako mu se plamen odražava u očima. Mora da ga boli, pomislih, da toliko dugo gleda bez treptanja. "Mogao bih da ti pokažem kako da se setiš", dodadoh posle kratke pauze.
     Dugo je žvakao baldo orah pre nego što ga je progutao. "Ne", reče on, "dovoljno je sećanja. Prekasno je, zar ne?"
     "Nikada nije prekasno."
     "Da, prekasno je."
     Ispio sam ostatak kafe i obrisao usta. "Šta ćeš onda da radiš?"
     Jedan trenutak je sisao prste da ih ugreje. "Čitav život - bio je to dug život, zar ne? - proveo sam pokušavajući u svakom trenutku da otkrijem zašto sam živ. Moja sopstvena, privatna potraga, pilote. Sada kažeš da su Ede u meni; kažeš mi da samo treba da se prisetim i... i šta onda? Kažeš da ću spoznati tajnu života na višem nivou postojanja. Ali život je život, zar ne? Uvek postoji beda, da; a što je nivo postojanja veći, i beda je veća. Dosta mi je - razumeš? Meni, Leopoldu Soliju... Meni. Meni je, kao i Vremečuvaru - dosta. Kako može uopšte da bude odgovora?" Protrljao je nos i pogledao me. "Čitavog života mislio sam da učim kako da živim. Ali nisam znao ništa, zar ne? Justina je znala sve. Da, otići ću sankama do Kveitkela i živeti sa Devakijima, ako mi dopuste. Bili smo tamo nekada srećni, Justina i ja. Sećaš li se?"
     Kasnije smo čuli režanje medveda daleko na ledu. Soli je mislio da je to možda isti onaj koji je povukao pse u smrt u pukotini. Otišao je napolje da potraži parčad svoga koplja za medvede koje je pobacao u sneg. Kada se vratio, držao je slomljeni kraj koplja za njegov vrh. "Baš je bilo lakomisleno od mene što sam slomio koplje. Ali bar se kremen može spasti. To je dobar komad kremena."
     Blago sam prešao prstima po posekotini na svom čelu. "Dobar komad kremena", složih se. "Zamalo da me ubije."
     "Da", reče on, zamahnu pesnicom i izbi komad snega sa krova. Neko vreme je gledao kako snežna prašina upada kroz otvor pre nego što je počeo da se trese. ustao je da zakrpi rupu, rekavši: "Još kada smo se prvi put sreli, pitao sam se: zašto?"
     Isekao je novi blok snega, obradio ga i stavio na mesto. Seo je preko puta mene na Vremečuvarov krevet. Pokušao je da mi pogleda u oči, ali nije mogao. Lice mu je bilo otvrdlo od osećanja, mišići su mu se grčili kao da su počela da rade dva suprotna programa. Želeo je da mi kaže koliko me mrzi, kako se gadi samog mog postojanja. Reči su mu bile gotovo na usnama. Oči su mu bile blistavo plave, sjajne kao more. Otvorio je usta. Želeo je da kaže: "Da, hteo sam da te ubijem; bio sam spreman da te ubijem; voleo bih da sam te ubio." A zatim prođe dugi trenutak dok mu je lice omekšavalo, da bi konačno protrljao oči i rekao drugu stvar, stvar za koju je mislio da ne želi da je kaže: "Ne, ne bih mogao da te ubijem. Kako čovek može da ubije sopstvenog sina?"
     Bio sam zagledan u vatru dok se kućica punila tišinom. Stavio je ruku preko očiju, trljajući slepoočnice.
     "Zašto ti, pilote?" upitao najzad. "Šta će biti s tobom?"
     Sedeo sam tamo sa njim, jeo baldo orahe i otkrio mu poslednju tajnu. Onda je izgledalo da je sve počelo da lupa: moje srce, njegovo srce, molekuli vazduha spolja koji su udarali u smrznuti sneg. Slušao sam udaranje zvezda Vilda koje su me zvale i rekao mu, koliko god sam mogao samilosnije, da je sudbina njegovog sina da postane bog.









30. NIKADIJA
     Jedan dan, bez obzira na to da li je bio pre šest ili sedam dana ili pre više od šest hiljada godina, isto je toliko blizu današnjici kao i jučerašnji. Zašto? Zbog toga što se vreme sadrži u trenutku sadašnjem.
     Govoriti o svetu kakav je stvorio bog sutra ili juče predstavlja besmislicu. Bog stvara svet i sve stvari u ovom trenutku sadašnjem. Vreme koje je proteklo pre hiljadu godina sada je prisutno i blisko bogu kao i sam ovaj trenutak.

     Johanes Ekehart, časolog Mongolskog stoleća

     Sutradan Soli protrlja svoje zakrvavljene oči i izjavi da će uzeti Vremečuvarove sanke i pse i poći do Kveitkela. Mogu odmah da se okrenem, rekao mi je, i da lovim tuljane čitavim putem do Nikadije. Ali Vremečuvarovi jadni psi nisu bili u stanju da vuku sanke. Tri su patila od promrzlina, a svi su skapavali od gladi.
     "Poći ću sa tobom do Kveitkela", rekoh mu. Podesio sam snežne naočare i pogledao prema planini. U čistom vazduhu, njena svetlucava kupa izgledala je mnogo bliža nego što je svarno bila. "Bilo bi najbolje da ovde ostavimo Vremečuvareve sanke; bolesni psi mogu da se voze u mojim; ostali mogu da nas slede."
     Zapravo, nijedan od nas nije bio siguran da će Devaki dočekati Solija dobrodošlicom, a ja nisam želeo da ga ostavim na cedilu sa zapregom bolesnih pasa. I zato sam ga pratio na poslednjem delu njegovog puta. Trebalo nam je dva dana da dođemo do ostrva. Sagradili smo kućicu na tridesetak metara od neravne obale. Juri mi je pre tri godine rekao - činilo se kao pre tri života - da nikada neću biti dobrodošao na Kveitkelu. Vrlo dobro, neću ni dotaći nogom obalu. (Osim, razume se, ako mi medved ne raspoluti kućicu i pojuri me u dražesno ju drveće nad obalom.) Soli je pošao u šumu na skijama. Isričaće Devakijima neku izmišljenu priču o tragediji i žalosti, o tome kako su Justina, Bardo i moja mati prešli na drugu stranu. Vratiće se sledećeg dana, rekao je, sa kožama punim baldo oraha za moj povratak kući i sa mesom za pse, ukoliko je za Devakije godina bila dobra i ukoliko budu raspoloženi za darežljivost.
     Čekao sam tri dana i noći dok je vetar duvao i zamalo mi zatrpao kućicu. Počeo sam ozbiljno da se brinem, a onda se, popodne četvrtog dana, nekoliko sanki pojavilo na rubu šume. Jedne skliznuše naniže prema obali mora. Stajao sam i rukom štitio oči od podnevnog sunca. Pažljivo pogledah sanke. Terao ih je Soli i nije bio sam.
     "Ni luria la!" povikah prema njima. Nisam znao šta drugo da kažem. Žmirkao sam i piljio u sanke. Najpre mi se učinilo da se sa Soliljem na nagomilanim kožama punim baldo oraha vozi malo meče. Onda sam pogledao pažljivije. To nije bilo-meče; bilo je to Devaki dete umotano u rundavčeva krzna. Nisam mogao da zamislim zbog čega bi Soli povezao dete za sobom.
     Ljudi na rubu šume nisu me pozdravili. Stajali su kraj svojih sanki, napola zaklonjeni ju drvećem i gledali prema moru. zbog odbleska, nisam mogao da im razaznam lica.
     "Ni luria la", odvrati mi Soli i priđe bliže. Zažmirkao sam i video da je dete dečak možda tri godine star. U krilu je držao lutku od drveta. Kada sanke zaškripaše i zaustaviše se, spustio je pogled i stao da proučava lutku stidljivim žarom.
     Soli ostavi dečka na sankama, a onda mi priđe, obraćajući mi se jezikom Devakija. "Žao mi je što si morao da čekaš."
     "Ko je dečak?" Ali čim su mi reči napustile usne, znao sam ko je dečak.
     "Usvojenik Haidara i Čandre", odvrati on.
     Na pominjanje po-roditelja, dečko diže pogled i nasmeši se. "Haidar mi padda moru ril Tuwa", izgovori on bez razmetanja i ispriča mi priču kako je njegov poočim prethodne zime ubio mamuta. "Los pela manse, mi Haidar, mi Haidar lo li wos."
     Bio je to lep dečko, snažnog izgleda, sa lakim osmehom i brzim plavo-crnim očima boje neba u sumrak. Nije mnogo podsećao na drugu decu Alaloija koju sam video. Kada sam mu se nasmešio, sva stidljivost mu se u trenutku istopi. Ponosito me je gledao, kao da me zna čitavog života.
     "Boja Katarininih očiju, prošaptah u sebi. "Kako se zove?" upitah rapavim, nesigurnim glasom.
     Dečko se nasmeši i pokaza ravne, bele zube. "Padda", reče, "ni luria la; ti los mi lot-Padda?" - ("Dobro došao, oče - jesi li mi ti stvarno otac po krvi?")
     "Nemoguće", promucah zbunjeno, iako sam znao da je u ovoj čudnoj vaseljeni u kojoj obitavamo malo toga nemoguće.
     Soli mi škripavo priđe kroz sneg i dohvati me za ruku. "On mi ne može biti sin", prošaputah mu u uho. "Anala je izvadila fetus iz Katarine dobrih četrdeset dana pre nego što je bilo vreme. Sećaš li se? Nije mogao da preživi."
     "Nije li?" promrmlja on i okrenu se dečaku. "Čvrst je kao dijamant. To je moj unuk. Čitava loza Solijevih - teško nas je ubiti, zar ne?" Zastavši za časak, on dodade: "Pogledaj ga! Sekač ti je uobličio lice, ali ti nije dirao hromozome. Kako možeš da sumnjaš?"
     Počistio je parče leda sa svoga krzna i ispričao mi šta se dogodilo. "Kada su videli da im prilazim, Devaki su se iznenadili. A onda su oni mene iznenadili, jer su priredili gozbu meni u čast. Pekli su mamuta - proteklih godina imali su sreće sa krdima mamuta, iako je jedan veliki mužjak zgazio Jurija pre dve godine i zdrobio mu lobanju. Ali svi su se sećali šta je Juri rekao onog dana i zato su mi poželili dobrodošlicu. Oprostili su mi, možeš li to da zamisliš, pilote?"
     "Tuwa wi Lalunye", oglasi se dečak i obliznu usne, gledajući nas. Očigledno je mislio da mi Soli priča o mamutskoj gozbi.
     Soli protrlja potiljak i produži. "Anala mi je rekla. Za dečka. Nijedna žena Devakija nije očekivala da će preživeti, čak ni Čandra, koja ga je pazila nakon što je Katarina... nakon što smo se vratili u Grad. Ali preživeo je. Pravo čudo, zar ne?"
     Gledao sam dečaka dok se igrao i gurao malo koplje od kosti u zakrivljenu pesnicu lutke... Njegova duga brada, video sam, mogla je biti moja brada pre nego što sam se pretvorio u Alaloija; talasasta kosa mu je bila crna i prošarana riđim.
     "Ali oni su ubili Katarinu!" uzviknuh. "Zvali su je satinka. Zašto nisu udavili bebu i zakopali je pod snegom?"
     "Nije to njihov način, zar ne?"
     "Nikada nisam ni pomislio da je mogao preživeti. Nikada to nisam video. Nikada nisam ni pomislio.
     Soli se počeša po krvi ispod nosa i zakašlja. "Bio je izdržljiva bebica, rekoše mi. Čandra mi je ispričala da je retko plakao, čak i kada je ispekao ruke na škriljcima."
     Zatreptah umorno očima. "Katarina... Pre nego što je umrla, morala je videti da će dečak preživeti. Zašto mi nije rekla?"
     "Skrajerska posla."
     "Kako se zove?" upitah potom, zaboravivši da Devaki ne nadevaju imena deci dok ova na napune bar četiri godine.
     "Još mu nisu dali ime", odgovori Soli, "ali Hajdar priča da bi da ga nazove Danlo Mlađi, prema dedi. To jest, prema Haidarovom dedi."
     Zatvorio sam oči i zavrteo glavom. "Ne", rekoh odlučno. "Biće pilot, a ljudi će ga zvati Danlo Mirotvorac zbog toga što će povesti misiju za Vild. Naučiće brojeve i geometriju, a imena zvezda još uvek ne zna, ali će..."
     "Ne", usprotivi se Soli blago. Zatim se okrenuo prema dečaku, koji beše zavukao ruku u kožnu vreću, izvadio baldo orah i gurnuo ga u usta. Zdrobio ga je između svojih tvrdih malih zuba i nasmešio mi se.
     "On mi je sin!" povikah gnevno.
     "Ne, on je sada Haidarov sin. Njegov usvojenik, istina, ali on ga voli kao i sve ostale sinove. Haidar je jedini otac za koga zna. Biće dobar..."
     "Ne!" uzviknuh ponovo i napravih korak prema sankama. "On mi je sin, i kada prvi put vidi Grad, povikaće: 'Oče, stigao sam kući!'"
     Soli zavrte glavom i pokaza prema crti debelog, rebrastog leda nad obalom. Haidar, Vemilo, Seif, Jonat i Čoklos stajali su po plavim ispupčenjima i komadima kore i gledali nas. Bili su odeveni u lovačka krzna, a svako od njih nosio je koplje za rundavce. Digoh otvorenu šaku prema njima, ali mi samo mali Čoklo - više nije bio tako mali - uzvrati osmeh. Čoklo mi se uvek dopadao.
     Soli nastavi sa pričom: "Kada sam ušao u pećinu i kada mi je Anala pokazala dečka, rekla je da je Haidar otišao sa Vemilom i Čoklom u lov na rundavca. Zbog toga mi je trebalo toliko dugo da se vratim, jer je trebalo pitati Haidara. Kada se Haidar vratio iz tog lova, rekao je da bih ja mogao da povezem dečaka na sankama. Da se oprosti - Haidar je to rekao, razumeš li? Rekao je da dečak treba jednom da vidi svog oca po krvi pre nego što se zauvek oprosti."
     Zurio sam u sneg, jer sam znao da će Soli to reći, pa ipak sam bio ošamućen kada je to i izgovorio. Prišao sam sankama i podigao dečaka. Bio je teži nego što je izgledao.
     "Padda", reče on. Neobičan izraz pređe njegovim licem, i on mi dugim prstima prođe kroz bradu, razgledajući crvene vlasi koje je tamo našao. "Padda", ponovi on. Ali nije bilo osećanja u njegovom glasu. Izgovorio je Devaki reč za oca kao da je u pitanju neka apstrakcija, kao da je naučio ime neke čudne nove životinje.
     "Danlo", rekoh što sam nežnije mogao i poljubih ga u čelo koje je imalo isti oblik kao moje nekada. "Moj sin."
     Spustio sam dečaka na sneg, a on otrča do kućice i otpuza kroz tunel da vidi šta bi mogao tamo da nađe. Digoh pogled prema nebu, ćutljivom i plavom iznad mene. Teško progutah, jednom ili dvaput. Oči su mi gorele od bola; bio sam iznenađen da su suve kao ledeni vazduh oko mene. Možda, pomislio sam, moja prokleta, izobličena duša više nije sposobna za suze.
     "Ne mogu ga povesti sa sobom", upitno se obratih Soliju.
     "Ne."
     "Moj sin - odrašće misleći da je deformisani Alaloji."
     Soli protrlja nos i ništa ne odgovori.
     Iz kućice dopre razdragani kikot. Otpuzao sam kroz tunel i nasmešio se Danlou, koji je sedeo na uzglavlju moga kreveta. Našao je Vremečuvarovu knjigu. Okretao je jednu po jednu stranu, prstom pokušavajući da dohvati slova, kao da misli da su crvići.
     Pogledah kroz senoviti, ledeni vazduh kućice na beskonačne mogućnosti i ugrizoh se za usnu. Blago, izvukoh knjigu sa njegovog krila. "Li los knjiga", procedih kroz zube.
     Bio je ljut na mene zato što sam mu oduzeo novu igračku. Dugo je piljio u mene. Uplaših se besa koji sam spazio u njegovim očima, besa koji se usecao u mene poput koplja. A onda mu se radoznalost vrati i on se nasmeši. "Ki los kiga?" upita me.
     "Knjiga", objasnih mu, "to je samo skupina ukrašenih listova vezanih skupa. Ništa bitno. Baš ništa."
     Kasnije, kada sam natovario sanke, dok je Soli držao Danla za ruku radi kratkog puta nazad prema obali, prošaputao sam Soliju u uvo: "Nemoj da mi sin odraste u neznanju. Reci mu da svetla na nebu nisu samo oči mrtvih. Reci mu za zvezde, važi?"
     Okrenuo sam sanke prema istoku i dohvatio tvrde, smrznute oslonce.
     "Da", reče Soli, "Reći ću mu."
     "Zbogom, Danlo", rekao sam kada sam se sagao i podigao ga u vazduh. Zbog toga što mu je kosa tako lepo mirisila poljubio sam ga još jednom. Dograbio sam Solijevu golu šaku i rekao i njemu zbogom.
     "Da, zbogom", otpozdravi mi on. A onda učini zapanjujuću stvar. Snažno me je povukao za ruku i naglo se sagao kada sam se ja skoro zateturao. Poljubio me je jednom, čvrsto, u čelo. Osetih kako mu njegove ispucale usne peku hladnu kožu; do dana današnjeg osećam kako me peku. "Padaj daleko i padaj srećno, pilote", reče.
     Podviknuo sam psima i poterao sanke niz vetar u blistavu snežnu ravnicu koja se otvarala preda mnom. Nisam se nijednom osvrnuo, iako sam se često osvrtao u mislima i snovima. Nisam verovao da ću ih ikada više videti. Nikada, dođe šapat, nikada više. Vazduh je bio tako hladan i gorak da su mi oči bile pune suza pre nego što sam prešao pola milje prema Nikadiji.

     Dolazim, do kraja svoje priče. Malo se toga može reći o mom putovanju kući. Psi i ja pojeli smo baldo orahe i meso mamuta i posle toga smo bili gladni. Iako sam otvorio mnogo aklija da lovim tuljane, više nisu skakali na moje koplje. Uglavnom je bilo vrlo hladno. Nožni prsti su mi se dvaput smrzli; do dan danas moji nožni prsti ne podnose hladnoću. Kada sam bio gotovo nadomak Grada, mećava me zateče nespremnog. Petnaest dana sam ležao ušuškan sa svojim polusmrznutim psima u snežnoj kućici napravljenoj na brzinu, čitajući Vremečuvarovu knjigu i osluškujući oluju. Arne i Bela uginuli su pored mene od promrzlina i gladi. Ostavio sam ih sahranjene u snegu.
     Negde je zabeležno da se devedeset prvog dana duboke zime godine 2934. Malori vi Soli Ringes, ne uspevši u svojoj potrazi za Starijim Edama, vratio u grad svog rođenja. (Rečeno mi je da se tako završava slavna Sarojinova fantazija, Neuropevači.) Vratio sam se jednoj od najgorčih ironija svoga života: lordovi i majstori, kao i većina ostalih, nisu želeli da poveruju da sam se 'setio' Starijih Eda. Njih nekolicina, naročito Lord Utiskivač, ismevali su me. Odnosno, to su činili dok poslednjeg dana godine najveći od naših pamtilaca, Tomas Rejn, nije svukao svoju odoru, zatvorio oči i otišao da lebdi u jednom od tankova manastira Ružičaste Materice. Sećanjima se vratio u mračnu prošlost. Prizvao je sećanja koja su unutar svakoga od nas i osluškivao, onako kako sam ja osluškivao, šapat Starijih Eda. Sa radošću (i velikim ponosom) naučio je mnoge druge pripadnike svoje profesije da ih se sete. Vesti o tom velikom pamtiočenju brzo su se proširile Akademijom. Danima nisam mogao da kližem ni najzabačenijim klizoulicama, a da neki iskušenik ne povuče školskog druga za rukav i sa strahopoštovanjem pokaže na mene. Čak i neki primernici, koji ni pred jednim čovekom ne osećaju strah, jedva da su smeli da me pogledaju u oči dok su razgovarali sa mnom. Bilo je to vrlo neprijatno. Zaista, više mi se dopadalo ismevanje nego strahopoštovanje.
     Ubrzo potom Savet lordova me je proglasio Lordom Reda. Smesta sam organizovao ponovnu izgradnju Pećina svetlosnih brodova i okolnog grada, razrušenog bombom. Poslao sam robote u planine iza Urkela da iseku velike količine kamena. Do dvadesetog dana proleća sredozimlja bili su postavljeni temelji velikog tornja (neki kažu veličanstvenog). Dok su sivi, snežni dani prolazili, igla ružičastog granita uzdizala se nad novoizgrađenim Šupljim poljima, nad zgradama i kulama onoga što će biti nazvano Novim Gradom. Za godinu dana, kada toranj bude gotov, biće najviši u čitavom Gradu. Nazvao sam ga Solijevim tornjem, na iznenađenje i zgražanje svih koji su mislili da znaju koliko sam mrzeo oca.
     Za to vreme poveo sam malu ekspediciju u zapečaćenu Vremečuvarovu Kulu. Uspeo sam se stepeništem do privatne Vremečuvarove odaje. Sneg beše napadao kroz razbijene prozore i nagomilao se, prekrivši stotine Vremečuvarovih satova. Sačuvao sam satove. Naredio sam da se sneg ukloni, a prozori ponovo naprave, i to od stakla. Čitava Kula, odlučio sam, biće muzej.
     U podrumu Kule otkrio sam mnogo, mnogo drevnih knjiga, čitavu biblioteku plesnjivih, u kožu uvezenih knjiga. Čitao sam te knjige; do dana današnjeg ih neprekidno čitam. Koračao sam dugim, kamenitim hodnicima koji su spiralno silazili do najdubljih nivoa Kule. Stigao sam do svoje stare Ćelije i pogledao u nju, prisećajući se. Otvorio sam teška vrata susedne ćelije, ćelije u kojoj je pesnik-bojovnik napravio pesmu svoje smrti. Osećao se zadah prašine, životinjskog izmeta i smrti. Našao sam njegove bele kosti koje su blistavo očistila prikradala čije su rupe išle duboko ispod zemlje. Njegov crveni bojovnički prsten i njegov pesnički prsten blistali su na dugim, zakrivljenim kostima prstiju. I tako, pomislih, pesnik-bojovnik je zaista umro. Onda se setih da me je naterao da obećam da ću mu poslati telo na rodnu planetu. U svoj zbrci rata, zaboravio sam na njega. Naredio sam da mu se kosti iznesu i zamotaju u njegov ratnički ogrtač. Roboti su isekli kovčeg od crnog mermera i glačali ga dok nije zablistao kao ogledalo. Ja sam lično uklesao reči pesme njegove smrti u zaglavlje. Iskušenici koji su me gledali kako radim u mračnom podrumu - a možda i svi ostali - mora da su mislili da sam dve trećine šenuo pameću. Kada su mislili da ih ne slušam, smejali su mi se. Ali oni još nisu razumeli kako je važno da se mrtvima, svim mrtvima oda počast, i još više, da budu upamćeni. Ovde moram da ispričam o svom obećanju boginji Kalindi i čudu koje me je nateralo da održim to obećanje. Čudo: pedeset šestog dana lažne zime, Bardova Blagoslovena preljubnica izletela je iz mnogostrukosti i spustila se u novosagrađene pećine svetlosnih brodova. Već mnogo dana Šuplja polja bila su ponovo otvorena za reku šatlova sa dubinskih brodova i daljinskih brodova koji su životodavna krv Grada. I jedan po jedan, svetlosni brodovi pilota koji su tokom potrage putovali daleko preko galaksije počeše da se vraćaju. (Mnogi piloti, razume se, ostali su dosledni potrazi i nisu videli Nikadiju od dana kada je Vremečuvar obznanio svoj poziv. Njihova imena su cenjenija od svih.) Najpre se mislilo da je i Blagoslovena preljubnica jedan od tih brodova. Ali onda je jedan pripravnik lemilac prepoznao velika, spuštena krila i zatupasti nos i poslao iskušenika da me obavesti. Sreo sam Barda u Pećinama, ali je on odbio da odmah objasni čudo svog postojanja.
     "Bardo!" povikah kada je kročio iz kabine svoga broda. "Kako je to moguće?"
     "Malecki!" Zagrlio me je i potapšao po leđima, kao i obično. Bio je masivno čvrst - stvaran - kao i uvek. Otvoreno je plakao. Krupne suze su mu klizile niz obraze. "Mali druže!" govorio je. "Mali druže! Tako mi boga, dobro je biti kod kuće!"
     "Reci mi šta ti se desilo. Jesi li sam? Gde je Justina - da li smem da pitam?"
     Tužno se nasmešio kada se dohvatio za stomak i zavrteo glavom. Osim blage sedine na slepočnicama i u bradi, izgledao je potpuno isto kao što sam ga se sećao. "Oh, svakako da možeš da pitaš", reče on. "Ali ne ovde. Tako sam žedan - dugo nisam ni okusio pivo. Umirem od želje da mu osetim ukus. Hoćeš li sa mnom do Hofgartena da popijemo nešto piva?"
     Na dan blistavog sunčevog sjaja i toplog planinskog vetrića otišli smo do Hofgartena da pijemo pivo i skoč. Sedeli smo za uglačanim drvenim stolom u našoj omiljenoj odaji koja je gledala na morske litice. Spoljnji prozori bili su otvoreni da bi pustili unutra vazduh i tople zrake sunca. Sedeli smo kraj prozora, pili svoja pića i razgovarali.
     "Ah, ovo je baš dobro", promumla on i prinese vrč piva ustima. Oblizao je penu sa brkova i zatim ispio još nekoliko krupnih gutljaja. "Tako dobro. Treba da ti ispričam o Justini. Ona je dobro. Otišla je na Lekoas, da poseti svoju majku i da drži predavanja u elitnoj školi. Neće se vraćati u Nikadiju, kakva šteta."
     Pijuckao sam svoj skoč, ali mi to nije bogzna kako prijalo. Ukus mi je skretao pažnju sa važnih stvari o kojima sam morao da pitam Barda. "Počni od početka", zatražih. "Kako si preživeo bitku? Šta je bilo sa zvezdom?"
     "Da ti pričam o bici? Kako to da sam još živ? Postoji jednostavno objašnjenje, prijatelju moj. Bili smo spaseni. Entiet nas je nekako spasao - ne znam kako. Jednog trenutka padali smo u srce zvezde i pekli smo se kao crvići na vatri. Umirali smo, razumeš. Sledećeg trenutka - pa, bili smo slobodni."
     Dokusurio je svoje pivo i naručio još jedno. Njegovi debeli obrazi bili su vrlo rumeni, od piva ili od toga što mu je bilo neprijatno, bilo je teško reći.
     "A onda?" upitah.
     "A onda smo pobegli, boga mu! Eto, sad sam ti rekao. 'Kukavica Bardo' - to misliš, znam. Načinili smo mapiranje nazad do padoputeva, a zatim prema Lekoasu. Nismo mogli da ostanemo zajedno na takav način, Justina i ja. Jednom ću morati to da ti opišem, kakav je to pakao kada izgubiš sebe u nekom drugom. Jednom. Vremečuvar je bio u pravu. Ne valja za pilote da dele isti brod. Oh, mora da me mrziš, malecki, zbog toga što sam bio takva kukavica!"
     Zaista ga nisam mrzeo; voleo sam ga zato što je kukavica. "Drago mi je što si živ", rekoh ozbiljno.
     Nije hteo da kaže ništa više o Justini, i zato sam mu ja ispričao sve što se desilo nakon bitke. Bilo mu je drago što je Vremečuvar mrtav, a još draže što sam sada ja bio Lord Reda. Zbog mog otkrića Starijih Eda mu nije bilo drago. Bardo, moj neverni, svetovni prijatelj, došao je do toga da nema poverenja u bogove.
     "Zašto ne piješ svoj skoč?" upita on i tresnu rukom o sto. "Pij, malecki, a ja ću ti pričati o Entitetu i šta mi je učinio. Ona je razgovarala sa mnom! Ja, Bardo, princ Letosveta i uskoro majstor-pilot, to jest, ako Lord Pilot bude smatrao da to zavređujem - govorio sam sa boginjom i vratio se da ti ispričam!"
     Podigoh svoju čašicu skoča. Prineo sam je usnama i omirisao, ali nisam pio, zbog sećanja. "Šta želiš da mi kažeš, Bardo?"
     Podrignuo je, a licem mu pređe kiseli, bolesni izraz. Već je bio malo pijan. "Ah", reče on, "nisam bio potpuno iskren prema tebi. Boginja mi nije rekla da me je spasla sa zvezde. Rekla je da me je stvorila. Prisetila me se, boga mu! Justina i ja - bili smo mrtvi, rekla je. Naš divni brod uništen. Oh, kakva šteta! Eto, malecki, šta mi je rekla. Rekla je da se prisetila konfiguracije svakog atoma, svake sinapse naših prokletih tela i mozgova. Ponovo me je stvorila, rekla je, iz vodoničnog gasa, ugljeničnih molekula i zvezdane prašine. Spasla me je od smrti. Vaskrsenje, rekla je, druga prilika. Da li je to moguće?"
     "Ne znam."
     "Da li je moguće? Boga mu, reci mi, malecki."
     Uzeo sam u usta gutljaj skoča i pustio da mi se tečni ćilibar sliva preko jezika. Slušao sam razgovor između čula i sećanja, sećanja sadržanih u svakom molekulu skoča. Alkoholi i estri progorevali su svoj put kroz ružičaste papile u moju krv. Ukus etra i prodorni aldehidi sećali su me na planetu Uradet, na kojoj je skoč napravljen pre četrdeset godina. Osetih miris krckavih zrna ječma koja su se pekla nad vatrom treseta, ječmeni slad koji je fermentirao, da bi sama njegova suština bila destilovana u zlatnu tečnost sećanja. Progutah i videh čoveka koji je kosio ječam; čelični srp mu je odražavao oštru, plavu svetlost. Uradetovog sunca. U stabljikama i polenu ječma bili su atomi ugljenika, delići daha bezborjnih ljudi koji su kolonizovali Uradet. Delići Stare Zemlje i njenog žutog sunca, zvezdanog vodonika, kiseonika stvorenog u dalekoj zvezdanoj vatri bez imena koje bi meni bilo poznato - grananje sećanja i bića bilo je beskonačno, a od razmišljanja o granama koje su se preplitale vrtelo mi se u glavi. Sećanje o svim stvarima je u svim stvarima. Zakašljah se i ispljunuh gutljaj vatrenog skoča po stolu. Kapljice se rasuše po uljastom drvetu, lomnikovom drvetu koje je u šumi Alisalije posekao davno umrli crvotrkač. Da, pomislih, ona, boginja, pravila je čoveka tako lako kao što bi čovek izrezbario omiljenu drvenu lutku koje se sećao iz detinjstva.
     Kroz svest, bogovi stvaraju; stvaranje je sve.
     "Moguće je", rekoh najzad.
     "Oh, kakva šteta", izusti Bardo. "To je najgora stvar. Kakva šteta, kakva prokleta šteta. Savršena informacija je moguća, čini mi se, i prema tome Bardo nije više čovek kakav je nekada bio. Šta sam ja, onda? Kako ću ikada saznati?"
     Bio je to stari problem, stari strah. Ali konačno, ovde u duši i telu moga starog prijatelja, javila se mogućnost novog rešenja.
     "Ti si onaj koji jesi", rekoh mu. "Ti si Bardo, moj najbolji drug. I to je dovoljno."
     Kapljice znoja blistale su mu na isturenom čelu. "A ko je Malori Ringes?"
     "Ja sam onaj koji jesam."
     Obliznuo je rumene usne i tresnuo vrčem o sto. Zavrteo je glavom i kucnuo pilotskim prstenom po prozoru, rekavši: "Entitet mi je rekao da treba da ti prenesem poruku, da ću istovremeno biti i glasnik i prokleta poruka. Da te podseti na tvoj cilj. Na šta je mislila?"
     "Obećao sam da ću joj se vratiti, Bardo."
     "Zašto?"
     Odgurnuo sam čašicu skoča od sebe. Skliznula je gotovo bez ikakvog trenja po vlažnom stolu. "Biće mi teško da objasnim, ali ću morati da pokušam. Kalinda je bila pesnikinja-bojovnika pre nego što je postala boginja. Pesnici, u svom pohodu za savršenim ljudskim bićem, nekada davno izmenili su svoje hromozome. Još gore, izostavili su ono što su smatrali beskorisnim informacijama, tamo i amo po genomu. U svom neznanju, izostavili su vitalnu stvar. I u tome je tragedija. Svaki pesnik-bojovnik, čak i Kalinda - naročito Kalinda - ne može da se seti Eda. Zbog toga što tamo gde one u nama šapuću, u njima nema ničega."
     "Kakva šteta."
     "Kalinda - Entitet - ona je ono što Jeldre nisu želele: boginja koja je postala ono što jeste bez prednosti njihove mudrosti."
     Nagao se na prozorski okvir da udahne svežeg vazduha. Podrignuvši još jednom, on upita: "Ali Entitet mora da je znao kako da dekodira Ede. Pomisli na pilote koji su se izgubili u njoj. Ah, pomisli na mene. Ako je umela... dakle, ako je stvarno umela da me stvori, onda mora da je bila u stanju da pročita svako parčence moje DNK."
     "Zapravo, ja verujem da ona zna sve o Edama... sada. Ali prekasno je, zar ne vidiš? I pored sve njene moći, i pored sve njene slave, ona je pomalo luda.
     Ponovo je podrignuo. "Dakle, još ne razumem."
     Ustao sam i odgurnuo stolicu od stola. "Divan je dan", rekoh. "Hajde da se prošetamo do obale."
     Zbog toga što je bio pijan, obrglio mi je rame rukom i napola se teturao, a napola me vukao ka izlazu. Išli smo niz ledenu stazu koja se usecala između obronaka prema obali. Ispričao sam mu o svom planu da pošaljem misiju u Vild. Najbolji piloti našeg Reda, rekao sam, vodiće misiju. Biće mnogo svetlosnih brodova, biće tu i semenski brod koji će nositi istoričare, programere, mehaničare, eshatologe, i pamtioce, pre svega pamtioce - punu skupinu majstora koji predstavljaju sve profesije našeg Reda. Civilizovaćemo Vild. Ili bolje, civilizovaćemo i podučiti divlje ljude Vilda da ne uništavaju zvezde. Pokazaću pilotima dokaz hipoteze, pa će oni podučavati varvare veštini matematike. A negde među ostacima Vilda, majstori sa semenskog broda će osnovati novu Akademiju, možda mnogo akademija u kojima će se podučavati novi piloti. Podučavati, prosvetljavati, otpočinjati - to je moto našeg Reda, i to će ostati njegov moto bez obzira na to koliko daleko naši piloti pali.
     "Ali zračenje Vilda - ono se širi, zar ne? I šta je sa Maripenovom zvezdom? I svima ostalima? Na kraju će svetlost uništiti čitavu galaksiju."
     "Ne, nećemo dozvoliti da se ta budućnost dogodi." Zatvorio sam za trenutak oči. "Napravićemo nove oblike života koji žive od svetlosti. Delom bakterije, delom kompjuteri, delom fotoelektrične ćelije - roj novog života kroz čitavu galaksiju, koji će se hraniti fotonima, štititi, postati deo ekologije. Takva inteligencija - ne možeš ni zamisliti."
     "A onda?" upita Bardo.
     Stajali smo na obali i gledali prema Fjordu. Osećao se miris soli i starog snega, bogati, bezvremeni ferment mora. Morski led se uglavnom rastopio; talasi su nailazili, penili se i udarali o kamenitu obalu. U vazduhu iznad nas čuli su se krici dva snežna galeba. Podizali su se uvis, obrušavali i klizili nad zapenjenim plićacima.
     "Jednog dana", nastavih, "previše skoro, napustiću Grad. Poći ću do nje, kao što sam obećao. A onda ću porasti. Doći će do... sjedinjenja, na neki način. Do venčanja, ako ti se tako dopada. Ako se meni dopada. Usamljena je i pomalo luda i prema tome: nova ekologija informacija. Napravićemo nešto novo, nešto što nikada nije viđeno, nikada u okviru ove vaseljene. A postoji još nešto. To - teško je to objasniti - to pretvaranje koga sam se toliko dugo plašio, a sada više ne. Zbog tebe, sada vidim. Mi smo ono što jesmo. Sve, svaka žena, čovek, dete, tuljan, kamen, misao, teorema, čestica prašine - sve se čuva, sve se stvara. Eto šta bogovi čine, Bardo."
     Birali smo put između stenja i peska, trudeći se da ne nagazimo lepe oblutke i glatke školjke naplavljene duž linije plime. Bardo je dahtao i teško disao; nagao se napred sa rukama na kolenima. Lice mu je prebledelo kao kod autiste. Mislio sam da će povratiti. "Oh, jadni moj stomak", zagrokta on. "Pio sam previše piva." Onda se setio svog dostojanstva, ispravio se i oslonio na moje rame. Težina mu je bila vrlo velika, vrlo umirujuća, vrlo poznata.
     Turobno je zurio u vodu, a zatim se okrenuo i zagledao u moje lice. "Pogledaj se! Čovek u telu pećinskog pračoveka, a u glavi već dve trećine bog!"
     Udeli; budi samilostan ,rekla mi je Katarina.
     "Bog je samo jedan, a svi smo mi njegov deo", rekoh zamišljeno.
     Jedan trenutak je ćutao a zatim je podigao kamen i bacio ga u vodu. Kao dečaci, često smo igrali igru žabica. "Tri žabice", reče on. Spustio je vlažni, peskom prekriveni kamen u moju šaku. "Da vidim možeš li ti da napraviš četiri."
     "Ne, Bardo, nisam došao ovamo da bismo se igrali žabica."
     Lice mu se zacrvenelo od besa i on podiže ružičastu, spiralnu ljušturu i tresnu je o stenu. Razbila se u parčad. "Zbog čega uvek radiš ono što ne treba?" povika on. "Gde ti je osećaj? Oh, kakva prokleta šteta!"
     "Žao mi je."
     "Ne, ti si bog, a bogovima, kako mi se čini, nikada nije žao."
     "Ja sam ti prijatelj."
     Bacio je pogled gore i dole po obali, najpre prema nekoliko iskušenika koji su se držali za ruke kraj vode, a zatim prema tuljanima na njihovoj steni. Tu je bilo devet krupnih tuljana koji su se sunčali sa crnim njuškama usmerenim pravo u nebo. Spustio je glas, kao da mi odaje tajnu. U dahu su mu se osećala isparenja, gorko slatki zadah piva. "Ne, malecki", reče on. "Može li čovek da bude prijatelj sa prokletim bogom?"
     Pogledah talase koji su zapljuskivali obalsko stenje. Sa iskričave vode odražavala se svetlost, boje koje on nije mogao videti. "Da bih živeo, umirem", prošaptah.
     Mislio sam da me nije čuo, jer je iznervirano šutirao mokri pesak. Brada mu se skupila uz vrat i nije hteo da me pogleda. A onda reče: "Ne, ti nikada nećeš umreti - nije li to Katarina prorekla?" Zagladio je pregibe svoje kamelaike na trbuhu. "Ali ja, Bardo - ja sam samo čovek, i ukoliko ubrzo ne nahranim ovo svoje divno telo, ja ću se sparušiti i umreti. Hajda da na trenutak zaboravimo te bolne shatologije i večeramo kao ljudi pre nego što potpuno iščilimo. Idemo nazad do Hofgartena da naručim večeru. A posle ću biti ne malo pijan, već veličanstveno pijan. Ideš li sa mnom, malecki?"
     Jer na kraju sami biramo svoje budućnosti, govore skrajeri.
     "Možda kasnije", odgovorih mu. "Trenutno nisam baš gladan.
     Slegao je ramenima, naklonio zvanično glavu i počeo da se penje nazad prema Hofgartenu. Gledao sam kako mi se najbolji prijatelj - taj glasnik božji, to čudo kreacije - tetura među crnim stenama koje je izvajalo more.
     Istina je, sada znam, sve je kreacija. Kalinda je poslala Barda da me podseti na to. Stvorila ga je iz sećanja, a jednog dana i ja ću naučiti tu veštinu. Jednog dana, setiću se Katarine i vratiti je u postojanje, jer bogovi se bave stvaranjem. Svi se bavimo time. Svako od nas - bog, čovek, crv u trbuhu ptice, u svakoj našoj misli, osećanju i postupku, koliko god oni bili trivijalni ili osnovani - stvaramo ovu čudnu vaseljenu u kojoj živimo. Stvaramo boga. Na kraju vremena, kada vaseljena postane svesna sebe, prisetiće se prošlosti i sve i svako ko je trpeo bol života biće iskupljen. To je moja nada; to je moj san; to je moj cilj.
     Stajao sam na obali i sanjario, sa hladnim okeanom pred sobom. Stegao sam pljosnati, glatki kamen koji mi je dao Bardo i zavitlao ga ispod ruke u talase. Udario je u vodu okrećući se i zatim odskočio četiri puta. Protekao je samo jedan trenutak između poslednja dva sokoka, a tokom tog trenutka, uzvitlano sočivo galaksije prenelo me je hiljadama milja kroz svemir. A sama galaksija nastavljala je svoje putovanje sve dalje od nepomične tačke stvaranja i ja sam padao kroz vaseljenu. Padam do današnjeg dana, ne u onu naopaku večnost nepostojanja i očaja, već kroz drugu vaseljenu, u kojoj su zvezde blistave i nebrojene, a potraga za životom, ako već ne za smislom života, nastavlja se i dalje.
     Verujem da svakog trenutka umiremo, ali se svakog trenutka i ponovo rađamo, idući u susret beskonačnim mogućnostima. I tako, tog divnog dana lažne zime, platio sam konačnu cenu i okrenuo lice vetru. Kao i obično, od slane vodene prašine sam ogladneo. Otišao sam nazad obalom prema svom treptavom Gradu da se pridružim Bardu na večeri, da ponovo budem veličanstveno ljudski, bar još na kratko.




