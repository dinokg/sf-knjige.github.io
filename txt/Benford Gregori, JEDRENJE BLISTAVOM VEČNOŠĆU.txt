


Prolog: METALOJED
     Crne rupe imaju klimu, nekakvu.
     Svetlo teče iz njih. Crnilo se nalazi u samom jezgru, ali trenje zagreva gas i prašinu što prilaze. Ti tokovi trepere od izazvanog zračenja. Brinu ih oluje. Belo usijani tornadi kovitlaju se i usisavaju.
     Iz ogromne rupe tačno u središtu galaksije izbija snažan sjaj. Neprekidno potiskuje nakupljenu masu koja kruži oko njega, gurkajući je po orbitama osuđenim na propast. Ždrelo gravitacije potiskuje tokove u disk, uvek ka unutra. To je patnja u klimi.
     Pritisak vrelih fotona je vetar, koji sve goni pred sobom. Osim preživara. Za te svetlojede, ogromni disk što melje predstavlja izvor hrane.
     Plameno cveće cveta u disku, šaljući divlje ultraljubičaste mlazeve. Oluje svetlosti.
     I iznad i ispod nataloženog diska, u lebdećim oblacima, ovi fotoni razbijaju molekule do atoma, ljušte atome do golog naboja, pretvaraju čestice u susnežicu. Oblaci su otpad, prašina, pesak. Već su osuđeni zbog trenja gravitacije, kao i gotovo sve što tu postoji.
     Gotovo. Paučinastim, lebdećim stadima ovo je fontana. Izvor života.
     Lebde u slojevima, nadimajući se na elektromagnetnom vetru. Sunčaju se. Drže se na okupu.
     Svetlojedi strpljivo pasu. Jedni su Infra, a drugi Ultra - prilagođeni da upijaju određeni deo elektromagnetnog spektra.
     Svaka vrsta ima karakterističan sjaj i oblik. Svaka funkcioniše po evolucionoj neophodnosti, razvivši velike, pljosnate površine receptora. Svaka ima svoju pesmu, koja im služi da održe orbitu i ugao.
     Uprkos ovdašnjoj strašnoj klimi, podaci su barem delimična odbrana. Između pojedinih stada lebdi telemetrija za održavanje položaja. Svetlucavo pevaju jedni drugima u beskonačnom vrelom danu.
     Lebdeći na pritisku svetlosti, šire se velika krila supersjajnog sedefa. Usmeravaju se, kližu po vetru, magnetne čigre u složenom dinamičkom sistemu. Njihov večiti, lebdeći ples određuju stalne sile. Tako su odredile inteligencije koje se jedva osećaju, mašine što gamižu po tamnijim oblastima, daleko napolju.
     Tim višim oblicima potrebna je energija iz ove peći, ali ne zalaze ovamo. Mudri i vredni ne rizikuju.
     Stada povremeno propadaju. Ogromne svetlucave površine se ljušte. Mnogi bivaju bačeni u zbijenu masu molekulskih oblaka, koji će i sami uskoro ispariti. Drugi bivaju bespomoćno povučeni vrtlogom, naniže. Mnogo pre nego što udare u blistavi disk, strašna jara im rastvara oklope. Raspuknu se i planu smrtonosnom energijom.
     Sada veća pretnja lenjo silazi u dugoj spirali. Spušta se iz zaklona guste, uskovitlane prašine. Pušta da padne ka vladajućoj masi, samoj crnoj rupi. Potom prekida pad šireći krila od ogledala. Ona lako klize po fotonskom vetru.
     Podešava sočiva da odabere plen. Jedna grupa svetlojeda se zbija, zaboravivši prastaro programiranje, ili su možda uhvaćeni u magnetnu cev. Uzrok nije važan. Grabljivac se spušta niz osu same galaksije.
     Ovde je navigacija jednostavna. Daleko dole, rotirajući pol Jedača Svih Stvari predstavlja tačkicu potpunog crnila u središtu neugasivog diska što se polako okreće.
     Zbijeni svetlojedi osećaju spuštanje nečega. Ogromna lebdeća stada se razbijaju, razilazeći se i otkrivajući dublju ravan tragača za svetlom, tamno-zlatnih. Oni žive da bi upijali svetlost i izlučivali mikrotalasne snopove. Njihov unutrašnji svet vrti se oko upijanja, varenja i urednog lučenja.
     Ti mirni kanali sada beže. No, oni koji su se našli blizu ose imaju malo ugaono ubrzanje, i ne mogu da se obrnu na magnetnom stožeru. Nejasno osećaju šta ih čeka. Šištanje njihovih mikrotalasa postaje nestalno.
     Neki se bacaju naniže, u nadi da grabljivac neće poći tako blizu Jedaču. Drugi se još više zbijaju, kao da brojnost pruža sigurnost. Zapravo je obrnuto.
     Metalojed sklapa svoja krila-ogledala. Sada je uglast i brz, sve brži, i nekoliko pripadnika stada je zdrobljeno o njegovo kućište. Privlači ih linijama fluksa. Metalne kose seku svetlojede. Komađe hita niz duboko crne tunele. Elektrostatička polja razdvajaju elemente i legure.
     Uništena kućišta završavaju u fuzionim vatrama. Tu se razdvajanje može precizno podesiti, kako bi dalo čiste slojeve svake željene legure. U krajnjoj liniji, izvor svega su masa i svetlost. Svetlojedi žive od svetla, a sada završavaju kao masa.
     Lukavi metalojed nikada se ne udostoji da primeti slojeve stvorenja kako se sklanjaju pred njim, niti njihove gigaherc-krike panike. Oni su plankton. Vari ih ni ne primećujući njihove pesme, njihov bol, njihov samrtni strah.
     Pa ipak je i metalojed deo osetljive ravnoteže. Kad bi on i njegova vrsta nestali, zajednica u orbiti oko Jedača opala bi do manje raznolikog stanja, monotono jednoličnog, bez sposobnosti da se prilagodi promenama Jedača. Bilo bi prikupljeno manje energije i spaseno manje mase.
     Metalojed trebi manje efikasne svetlojede. Njegove drevne šifre, izoštrene prirodnom selekcijom tokom vremena, odabiraju slabe. One koji su se našli u neproduktivnim orbitama lakše je uhvatiti. Takođe odabira i one koji su pustili da im prijemne ravni potamne od viška teških elemenata, koje nataloženi disk bljuje iz dubine. Metalojed ih uočava po mrljama i tamnoj boji.
     Svakog vrelog trenutka, milioni malih smrti uobličuju mehosferu.
     Grabljivaca ima mnogo, kao i parazita. Ponekad se na uglačanoj koži metalojeda vide prilepci i krpelji. Te smeđe i žućkaste hrpice hrane se slučajnim otpacima od plena. Mogu da liznu prolazne vetrove materije i svetla. Pri tom čiste metalojeda od neželjenih elemenata - otpada i prašine koji mogu da zaguše i najotpornije mehanizme, samo im treba vremena.
     Sve ovo lebdi na pritisku fotona. Svetlo je ovde tečnost koja se izliva iz usijanih oluja daleko dole, u velikom disku što melje. Bogata žetva održava mehosferu koja se prostire stotinama kubnih svetlosnih godina, sa sektorima i odeljcima nalik na armaturu nekog nezamislivog grada.
     Sve to usmereno na jezgro tamnog zaborava, tamni izvor ogromnog bogatstva.
     Unutar ivice bleštavog diska, neosetljivog na klimu, okreće se neobično, mrljasto izobličenje u tkanju prostora i vremena. Neki je zovu Klin, po načinu na koji je pribijena tako blizu. Drugi je nazivaju Lavirint.
     Izgleda kao sitna promena u divljem kovitlanju. Nalazi se na samoj ivici uništenja, i time naglašava svoje veštačko poreklo.
     A traje. Čestica u orbiti oko najužasnijeg prirodnog ambisa u galaksiji: Jedača Svih Stvari.









AMBIS VREMENA
     Unutrašnje stanje: mesto vedro i glatko, bez definicije:
     Mašine se bliže, Najdžele.
     "Osećaš ih?"
     Jasno. Sada mogu da se pojave u magnetnim vrtlozima.
     "Prokleto su vešte."
     Osećam ih. Dolazi nešto gadno.
     "Hvala na upozorenju, mila moja. No, ja moram da usmerim ovog momka Tobija, a to će potrajati."
     Ionako ne možeš ništa da učiniš za mene.
     Mračno se osmehnuo. "Suviše tačno."
     Javiću ti kad se gustina energije promeni nagore.
     On klimnu i prostor bez definicije nestade.
     Ponovo je bio u praznoj sobi, sedeći preko puta mladića, pokušavajući da uobliči ogromnu priču koja ga je dovela do ovog trenutka.
     ... ne možeš ništa da učiniš...
     Setio se drugog vremena, veoma davnog.

     On i Karlos su stajali na suvom grebenu gole stene i gledali preko ravnice. Ovo i nije bio svet nego zgrčena mreža samog prostora-vremena. Nebo nad njima bila je udubljena pustinja.
     Svejedno, delovalo je kao mesto za život. Upadljivo, tuđinsko pribežište. Prašina, vazduh, čudne ali prihvatljive biljke.
     Razgovarali su kako da nađu način da se tu živi, na grubom, suvom mestu koje se uvijalo, živo, potpuno različito od kamena.
     Karlos je baš rekao dobru šalu i Najdžel se nasmejao, opušten i smiren, a onda se Karlos bacio napred, udarivši ramenom Najdžela po ruci. Karlos je pao zabačene glave, kao da gleda nebo, sa zbunjenim izrazom lica dok mu je glava prolazila kraj Najdžela i padala, licem naniže, u sprženu prašinu. Karlos nije podigao ruke da ublaži pad. Iskrenuo je stopalo pri udaru.
     Buka koja je sve to započela bila je gadna. Kao da se iscedila iz vazduha, mek udar kao kad sekira zađe u truli panj.
     Dok je Karlos još padao, nešto se podiglo iz njegovih leđa, gejzir kože i penušave krvi. Poprskalo mu je čitava leđa dok je telo udaralo u prašinu. Onaj udar, shvatio je Najdžel. Bila je kompaktna eksplozija elektromagnetne energije, usmerena na nekoliko cetimetara ispod kože.
     Dok se bacao na tlo kako bi bio manje upadljiva meta, Najdžel je imao priliku da osmotri Karlosa. Jednom je bilo dovoljno. Potom je potrčao, pognut, slušajući oštro zujanje elektromagnetnog snopa koji ga je promašivao dok je trčao u cik-cak iza nekog stenja.
     Suviše otvorenog prostora i premalo zaklona. Čučnuo je i nije mogao da vidi šta puca. Karlos je ležao potpuno nepomično.
     Ništa se nije dešavalo. Nije bilo novih udara.
     Dok je čekao, Najdžel je u sebi ponovo odgledao čitav prizor. Šikljanje ružičaste krvi iz kruga utisnutog visoko u kičmu. Tačno u metu, četiri centimetra ispod vrata. Kilodžuli energije usmereni u tačku veličine nokta.
     Tolika količina energije, tako precizno usmerena, mogla je da obavi stvar čak i da je pogodila kuk ili utrobu. Ovako tačno naciljana, raznela je glavnu osu, primenivši ogroman pritisak preko moždane tečnosti - nalet vetra koji gasi sveću, i mozak se ugasio za milisekundu.
     Karlos je pao mlitav, izbrisan. Mek, tečan udar, potom večna tišina.
     Najdžel je podigao ruku i neko vreme je gledao kako drhti. Dosta čekanja.
     Pošao je duž grebena. Mlaz je došao iza Karlosa, i Najdžel je pazio da uvek bude mnogo kamena između njega i tog pravca. Stigao je do Karlosa i osmotrio mu lice, zaklonjen iza obližnje gromade. Glava je bila nagnuta u stranu. Oči još otvorene, i iz njih je u sivu prašinu kapala vlaga. Oči su bile najgore, zurile su u beskonačnost koju svako može da primeti samo jednom.
     Zbogom, prijatelju. Ponekad smo se svađali, ali smo prešli zajedno trideset svetlosnih godina. A sada ne mogu ništa da učinim za tebe.
     Primetio je pokret zdesna. Izvukao je mlazni pištolj i opalio, ali meta je bila paučinasta lopta od pahuljica. Neko Viši, ili možda samo njegov lokalni oblik.
     Svetlucao je, okrenuo se i progovorio dubokim glasom. "Žalimo."
     "Vi ste to učinili?"
     "Ne. Mehanički oblik, zvan Bogomoljka."
     "A ko ste vi?"
     "To je nemoguće reći."
     "Juri li ta Bogomoljka i mene?"
     "Ja ću te štititi."
     "Karlosu nisi mnogo pomogao."
     "Stigao sam nešto kasnije."
     "Nešto kasnije?"
     "Moraš oprostiti greške. Svi smo konačni."
     "Prokleto konačni."
     "Bogomoljka je požnjela Karlosa. On je sačuvan."
     "Misliš uskladišten?"
     "Mašinama je to isto."
     "Nama nije. Mislio sam da ćemo biti bezbedni ovde, u ovom Zaklonu."
     "Nema bezbednog mesta. Ovo je bezbednije."
     "Šta će ubiti Bogomoljku?"
     "Ne možeš ništa da učiniš."
     Najdžel Volmsli je opsovao paučinasti oblak, pretočivši bes u puste reči.

     "Ništa da učiniš", promrmlja za sebe.
     Nemoj toliko da prizivaš prošlost.
     Nikin krhki glas ponovo mu je odjeknuo u čulima.
     "Tako je mnogo ima."
     Obrati pažnju na mladića pred sobom. On je ključ našeg spasa.
     Najdžel uzdahnu. "Starim, starim..."
     Al' ne mogu da te svarim - da, znam tu pesmicu. Hajde, počni već jednom, Najdžele!
     On klimnu i vrati se iz unutrašnjeg prostora glatke praznine. Bilo je prijatno povući se u to mirno unutrašnje utočište. Možda je to bila glavna svrha mnogih poboljšanja koja je vekovima ugrađivao; tišina dobre, stare bilioteke. Gde je većina prisutnih bila u knjigama.
     No, dobro. Nazad na posao. Stvarnost. Divno opasna.









Prvi deo: ČUDESNE RUŠEVINE









1. POLUOGROMNO
     Starac je sedeo i prčao mladiću priču. Kao i sve priče, bila je duga i razgranata, sa svojim trenutnim lepotama i nejasnom logikom, pa je prilično ličila na život.
     "Kakvo je ovo mesto?" upita Tobi. "Ova planina?"
     Najdžel Volmsli se zavali u tkanju koje se prilagođavalo položaju tela. Bio je go, kožast. Grudni koš mu je davao izgled kokošijih grudi, ali to je bilo usled duboke starosti.
     Dostigao je fazu u kojoj se život svodi na najosnovnije. Za pakovanje, koža smeđa kao papir za pakete. Mišići kao motori, poređani u kvrgama duž koštanih držača. Čvornovati laktovi i kolena, toliko okrugli da se činilo da kriju podmazane kuglične ležajeve. Priključci na ramenu i kuku, istureni pod suvom paket-kožom. Oči plave i brze, svetlucave kao liskun na golom licu. Vilica isklesana nad naboranim vratom. Jagodice visoke i istaknutre kao oštrice nad tankim, bledim usnama. Neobično naheren osmeh, nestašno poigravanje.
     "Obično je zovu Magnetna planina, mada ja imam za nju jedno sasvim lično ime."
     "Ti si sa planete blizu Pravog Centra?"
     "Ne, ne, ja sam sa Zemlje."
     "Šta? Pre si rekao da si iz Porodice Brit. To..."
     "Šala. U moje vreme Porodice nisu bile ovakve kao sada. Britanci su bili narod - mnogo veći."
     "Koliko veći?" Tobi je slušao priče o Zemlji, naravno, ali to je bilo ime iz daleke prošlosti. Bez smisla. Verovatno samo legenda, kao Eden i Rim.
     "Mislim da sve Porodice koje opstaju u Galaktičkom centru nisu ni deseti deo broja nekadašnjih Britanaca."
     "Tako mnogo?"
     "Naravno, teško je proceniti. U peveu postoje brojni slojevi i nabori i skloništa."
     "Mora da su bili moćni, ti Briti."
     Volmsli nabra usne kao da se zabavlja. "Hm. Na žalost, uglavnom samo na rečima."
     Tobi nije imao pojma koliko ima živih ljudi, posle svih smrti koje je video. Došao je ovamo posle dugog putovanja, bekstva od maški. Tokom svog tog vremena, svuda oko njega, maške su kosile sve ljude koje su mogle da nađu. Pokolj ga je podsećao na bežanje od Propasti, pada Citadele Bišop: predeo neprekidnog umiranja.
     No, klanica je sad bila mnogo veća. Bilo je neobično što su maške posvetile toliko energije lovu na štetočine. Ranije uglavnom nisu obraćale pažnju na njih; ljudi su bili samo gnjavaža. Ovog puta je bilo jasno da su se maške posebno nadale za Tobijem. Zato su ga smrti koje je video još više opterećivale. Tek polako je postjao svestan šta to znači. To je bilo nešto van moći reči i utehe.
     "Hmmm." Volmsli se zamislio, čkiljeći. "Obično sam smatrao da ima suviše malo Britanaca, a suviše mnogo svih ostalih."
     "Ta Porodica mora da je bila ogromna."
     "Pa, brzo smo se množili. Nije bilo zračenja kao ovde."
     "Zaštićeni smo od toga, tako reče moj otac."
     "Postoje granice delovanja svakog genetskog poduhvata. Organske ćelije se lako raspadaju. To je zapravo deo njihove lepote. Tera ih da brže evoluiraju."
     "Većina naše Citadele bila je podzemna, da štiti..."
     "Donekle korisno, naravno. Ali pobačaji, mrtvorođenčad..." Volmslijevo koščato lice se zgrči od bolnih sećanja.
     "Pa, da, takav je život."
     "Život u komšiluku ove paklene rupe, da."
     "Misliš Jedača?" Tobi je odrastao kraj Jedača, svetlucavog oka okruženog crvenim i smeđim. Bio je blistav koliko i pravo sunce Snegobara. "Sasvim je obično živeti blizu njega."
     Volmsli se nasmeja pravim smehom, nije se starački kikotao kao što je Tobi očekivao. "Veruj mi, ima i mnogo boljih krajeva."
     "Snegobar je meni bio sasvim dobar", poče Tobi da se brani.
     "E, da. Sećam se, šahovskim porodicama smo dali dobar svet."
     "Dao? Ti?"
     "Dosta sam stariji nego što misliš."
     "Ali nemoguće da si..."
     "Moguće je i jesam. Namerno sam otezao stvari, naravno. Morao sam. Čučao sam na samom dnu ovog strmog gravitacionog bunara, kraj elastične vremenske niti..."
     "Čega?"
     "Izvini, to su stari izrazi. Hteo sam da kažem da je ovaj peve stabilna tačka. Nalazimo se u dubokom Sokaku, gde vreme teče vrlo polako. To..."
     "Polako?" Možda je Tobi zato i imao problema sa unutrašnjim satom. Dok god je bio u blizini broda, "Arga", njegov sat je uvek kasnio za brodskim ako bi se malo više udaljio. Nije uspeo da shvati uzrok tome.
     Proverio je po navici, trebalo je pogledati duboko u ugao levog oka i trepnuti. Evo: 14:27:33. "U odnosu na šta?"
     "Dobro pitanje. U odnosu na pljosnati prostor-vreme napolju, daleko od crne rupe."
     "Znači, ovo je neka vrsta ostave?"
     "Tako je. Ostavio sam ovde i sebe, moglo bi se reći. A ima i drugih stvari, vrlo mnogo, ovako duboko u peveu."
     "Kada si to učinio?"
     Tobi je pokušavao da postavi ovog isušenog starca u panteon legendi Porodice Bišop, ali i sama pomisao na to bila mu je smešna. Muškarci i žene koji su osnovali Porodice, na samom početku Komadanja, bili su mudri i dalekovidi. Osnivači, praoci i pramajke. Bolji od bilo kog živog, to je bilo prilično jasno. A svakako su nosili odeću.
     "Pre 'Komadanja'. Mnogo pre. Proveo sam mnogo vremena u Sokacima, zavučen duboko, puštajući da vreme protiče napolju."
     "Znači, zapravo nisi ništa radio?"
     "Ako misliš da li sam povremeno izlazio, jesam. Na rane Svećnjake, recimo. Poslednji put sam otišao na nekoliko svetova."
     Tobi prezrivo šmrknu. "Očekuješ da to progutam?" Njegovi Aspekti pokušavali su da se uključe nekim podacima, ali već je bio dovoljno zbunjen.
     Volmsli zevnu; to baš nije bila reakcija ranjenog ponosa kakvu bi očekivao od veštog lažova. "Nije bitno da li veruješ."
     Tobi oseti iznenadnu sumnju. "Bio si tu za vreme Velikih Vremena?"
     "Tako ih zovu, da. Zapravo nisu bila tako velika."
     "Tada smo vladali ovde, zar ne?" To je bio izvor bezbrojnih priča u vreme Citadele Bišop. Pobedonosno čovečanstvo. Potom pad, Komadanje, i zatim sve gore od goreg.
     "Glupost. Bili smo pacovi u zidovima, čak i tada. Samo viša klasa pacova."
     "Moj deda je pričao..."
     "Legende su stvar mašte, zapamti."
     "Ali mora da smo bili veliki, stvarno veliki, kad smo uspeli da izgradimo Svećnjake."
     "Bili smo pametni pacovi. To priznajem."
     Tobi nije ni pokušavao da sakrije nevericu. "Ti si pomagao u izgradnji? Mislim, bio sam na jednom - bio je pretvoren u klopku. Prastar, da, ali divan, veliki i..."
     "Teške poslove radili su drugi, znaš, sa Zemlje."
     Tobi frknu od neverice. Volmsli začkilji na jedno oko. "Misliš da te vučem za nos?"
     "Šta ti to znači?"
     "Da te navlačim." Naborani osmeh.
     Tobi se sumnjičavo namršti i opipa nos.
     "Što znači da se šalim."
     "Oh. Ali... Zemlja je legenda."
     "Tačno, ali neke legende još mogu da hodaju i pričaju. Ove legende bile su iz drugog talasa, znaš, a mi smo bili prvi. Čitava prokleta flota brodova, boljih od broda maške kojim smo se mi švercovali. Pametni pacovi."
     Tobi je polako klimao glavom. Zašto bi ovaj isušeni žgoljavac lagao?
     Znači, Zemljani su sagradili Svećnjake? Možda Zemljani stvano nisu mitski narod. Možda su stvarno upravljali stvarima tokom Velikih Vremena. Ali ovaj izborani patuljak sigurno nije. "Aha. znači, na Svećnjacima je tehno Zemlje."
     "Zapravo je mešani tehno - sa Zemlje, od maški, mnogo štošta sklepano zajedno."
     "Ali ko je to učinio?" Ovaj patuljak još nije ostavio utisak na Tobija.
     "Mi. Ljudi. Zemljani koji su došli u drugom talasu još su bili, valjda, ista vrsta kao i mi. Ali..." Na licu mu se pojavi čudna melanholija. "Drugačiji. Mnogo... bolji."
     "Bolji u tehnu?"
     "Ne samo to. Prosto nisu bili samo impresivni. Pravili su čuda, čačkajući oko ogromne količine opreme koje su - koje smo - zarobili tokom stoleća. Mislim, to su radili ostali - ja sam se odavno umorio od tehna."
     Tobi šmrknu. "Znati tehno važno je koliko i disanje, za nas Bišopove."
     "Istina, tako je na planetama. Zemljani drugog talasa su ipak bili važni. Moja žena, Nika, govorila je da su naši problemi ogromni - a Zemljani su nam doneli mnogo poluogromnih rešenja."
     Tobi se nije privikao na šale ovog čovečuljka. Bišopovi su više voleli pljeskanje po kolenima. "Stvarno si Britanac", rekao je, oklevajući. Znao je da niko ne može da ga zavara, ali nešto ga je konačno ubedilo da je Volmsli zaista sa Zemlje. Možda upravo zbog toga što je izgledalo da Volmsliju uopšte nije važno veruje li mu Tobi ili ne.
     "Drugi talas nam je povećao broj - koji su maške, naravno, uvek smanjivale."
     "Čak i tada?"
     "Oduvek i zauvek. Nekoliko razdoblja saradnje, ali u najboljem slučaju su nas podnosile. Neko vreme smo mogli pilično slobodno da se krećemo oko Pravog Centra. Kad bi nas primetile, prosto bi nas upljeskale. Imali smo dosta pomoći od Drevnih, ponekad. Svojeglavi su, ali bitni."
     "Drevni?"
     "Oni su oblik inteligencije poreklom od gline."
     "Gline? Misliš, blata?"
     "Elektrostatičko skladištenje energije u glinenim ležištima sa slanim rastvorom - na drevnim morskim obalama, valjda."
     Sada se Tobi uvredio. "Da si sa Zemlje, to bih možda i mogao da poverujem, ali živo blato? Mora da misliš..."
     "Oni su bili prvi. Pogledaj ovo."
     U Tobijevim čulima sinu trodimenzionalni grafik. Preveo ga je za čitanje u 2D, što je svelo prefinjenost na prost dijagram. "Složenost?"
     "Specijalisti to zovu 'strukturna složenost'. Glina stvara složene rešetke koje mogu da se razmnožavaju. Skupljaju piezoelektrične struje, prenošene pritiskom kroz kristale. Kasnije su pustili alge da upijaju sunčevo svetlo. Izvlačili su iz njih energiju, kao farmeri."
     Tobi nije imao pojma kako to da primi. "Znači... život u blatu, to su ti Drevni?"
     "Kombinovan sa magnetnim strukturama, da. Prilično je teško opisati, to drevno stapanje. Sve je bilo vrlo davno, naravno."
     Tobi je zurio u ogromna razdoblja predstavljena jednostavnim linijama, biološka bića koja su usledila posle gline, presecajući "magnetno carstvo", a potom zbunjujuće linije označene kao "Zemljanska biologija". O "memima" i "kenima" nije imao pojma. Po vremenskoj osi video je da sve to potiče od pre više od dvanaest milijardi godina, kada je počelo - šta? Čitava vaseljena?
     Potresen značajem običnog grafika, nije se upustio u druge dimenzije, koje su proširivale ovaj prosti 2D osama "prikladnosti" i "dubinama sistema" i "mrežnosti" i drugim izrazima koje nije mogao ni da pročita. Bolje da se vrati nečem prostom.
     "Pa... klako si onda uopšte dospeo ovamo?"
     "Ukrao sam brod, zapravo. Brod maški, brzu krstaricu."
     Tobi nikada nije čuo da je iko uradio nešto tako drsko. Bišopovima je bilo dovoljno teško da koriste stari ljudski brod, "Argo". "Ukrao? I prosto si ušetao u Pravi Centar?"
     "Hmmm, ne baš." Volmslijev pogled je postao dalek. "Vidi, evo kako je bilo.









2. MESTO GNEVNIH BOGOVA
     Moraš da se setiš, kao prvo, da smo hramali okolo u zastarelom brodu maški. Grozno spor, u odnosu na ono što sad huji okolo. Krstarica, sa velikim plavobelim repom pravo pozadi, protegnutim kroz svemir.
     Mnogo bolja nego što je bio naš stari zemljanski brod, sklepani stari "Lanser". Imao je moćno ime, to da, ali uputiti se među okolne zvezde na taj način bilo je isto kao da su Indijanci pokušali da istražuju Evropu koristeći kanue od brezove kore. Neopačke, istorijski i tehnički.
     Znaš, maške su nas prilično dobro istražile. Odavno su bile u Sunčevom sistemu, već milionima godina. Neki raniji ugljenični oblik života vodio je bitku blizu Zemlje, protiv maški. Verovatno su branili Zemlju dok su primati još oštrili vijuge, polako napredujući ka Homo sapiensu.
     Otada je ostao slupani zvezdani brod na mesecu. Tako smo saznali da se sukob dešavao i pre nas. Moja žena, Nika, učestvovala je u tome. Ja sam došao mnogo kasnije. Drevna istorija.
     Pošli smo zajedno u prvom ljudskom svemirskom brodu, "Lanseru". Napale nas maške. Jedva preživesmo.
     Onda smo imali sreće, ukrali smo brod maški.
     Ah! Kakvo potcenjivanje, pravo britansko. Zapravo, pod ledenom korom tog sveta krile su se dve vrste tuđinaca. Bića koja su gledala elektromagnetski, u području mikrotalasa. Pokazalo se da su baš oni sredili onu olupinu koju smo našli na našem mesecu, po kojoj sam čačkao i koja me je izmenila. Toliko sam želeo da znam ko su bili, kako su mislili.
     Ali bilo je i drugih. Stvorenja nalik na kitove koja su smireno jedrila kroz mračne dubine, zagrevajući se radioaktivnim jezgrom koje su sastavili od jezgra meseca.
     Sve užasno strano, ali svi su se udružili protiv Posmatrača maški koji je vrebao iz visine. Dve tuđinske vrste, plus večito brbljive šimpanze, zajedno su napali Posmatrača i zarobili ga. Sada zvuči tako lako...
     Ah? Izvini, mora da su mi misli odlutale. Brod maški?
     Opremili smo ga našim stvarima, aparaturom za održanje života - svime što je preživelo pošto su se maške zarile u "Lansera". Težak posao.
     Bravo. Šta dalje?
     Sedeli smo tamo, grozno daleko od svoje zvezde. Mnogo posade - to jest, preživele posade - htelo je da se vrati kući.
     Meni je to bilo bez veze. Bio sam dovoljno star da gotovo ništa nisam mogao da izgubim. A malo šta sam i ostavio na velikoj staroj Zemlji - nisam imao dece, ni bližih rođaka.
     Ali znali smo da su maške već napale Zemlju. Koristile su mudro oružje, ribolika stvorenja koja su nam izručili u more. Da se vratimo da pomognemo?
     Au, koliko svađa je tu bilo. Morao sam da priznam da druga strana ima pravo, spasavanje rodnog sveta i tako to. I zato smo napravili kompromis. Napravili smo robotski brod, koristeći delove maški. Vešto, nema šta. Onda smo ga napakovali tehnom maški. Neka Zemljani koriste njihove štosove, rekosmo.
     Neki su hteli da pođu tim brodom, zamisli. Klasični vagnerovski gest - samo emocije, bez razuma. Preopasno.
     I tako smo ga uputili ka Zemlji, da puzi dvadesetim delom brzine svetlosti. Najbolje što smo mogli da udesimo, na žalost.
     Zapravo, ja sam želeo da ostanem tamo, da razgovaram sa one dve vrste što su još živele pod mesečevim ledom. Ali bila je još jedna struja...
     Nika i ja smo imali saveznike među posadom. Mrzeli smo maške, hteli smo da učinimo nešto. Da pođemo do kraja zagonetke. I zato smo podigli jedra - ako taj izraz može da označi gas do na konjski nokat od brzine svetlosti.
     Pravo unutra. Ka Centru.
     Potrajalo je skoro trideset hiljada godina da stignemo ovamo - ali samo mereno u ostatku galaksije. Što neki zovu "stvarno" vreme. Ali sva unutrašnja vramena su jednako vredna, da znaš. Dokazali smo to. Razlika je samo što su satovi na našem brodu radili sporije. A imali smo i hladni san.
     Meni je bilo kao da sam nekoliko puta lepo odremao popodne, budeći se samo za preglede i da pošaljem poneku poruku. Na mene dođe red da obiđem brod i popravim šta treba. Prilično usamljen. Prijatelji zamrznuti. Ja se motam po tuđinskoj, ukradenoj mašini. Zavitlan hodnikom relativističkih odraza, kao kroz tunel oivičen dugama. Prilično upečatljivo. I strašno, ma koliko dobro razumeo fiziku.
     Sklepao sam - pa, Nika je sklepala; ona je bila čudo - infracrveni odašiljač. Poruke za Zemlju, slao sam ih na svakih hiljadu sveltosnih godina. Obaveštavao sam ih šta smo našli - podaci, čitavi nizovi. Plus malo bla-bla od mene lično. Nadao sam se da su još tamo, stvarno. Tada mi se činilo kao sitnica, tek kasnije sam saznao koliko je bilo važno.
     A onda, presto - eto nas u Centru, blistavom kao neonska reklama pod prozorom. Zgodna stvar, te spravice maški. Čovek se pita da li ih cene oni što su ih sklopili. Šteta ako se traće na bića koja ne mogu da uživaju u njihovim mogućnostima.
     Centar? Pa, danas ne možeš da ga vidiš kao ja nekada. Drevni su već bili tu, i vidljiviji nego sada.
     Došli smo ulaznim tokom, to nas je još ubrzalo. Centar je bio večiti vatormet. Nad njim se, kao kao ogromna trijumfalna kapija, izvijala kićena plamena reka. Zapravo, blistala je od zlatne i narandžaste i sumporasto žute boje. Grozna stvar. Grtavitacioni potencijal crne rupe, izražen preko crveno usijanog gasa. Niti plazne, neugasive duž mnogih svetlosnih godina.
     To sam očekivao. Još na Zemlji je Very Large Array kartirao duge, zakrivljene lukove kako se probijaju pravo kroz galaktičku ravan. Nalazili su se na stotinu svetlosnih godina od Pravog Centra. Bilo je i drugih, tankih čipaka - a sve su ih upalila divovska strujanja.
     Galaktička neon svetla, eto šta su to, zaključiše specijalisti. Ali zašto su tako tanka i duga? - neka i po više stotina svetlosnih godina, a jedva pola svetlosne godine široka.
     Kako smo se primicali, mogli smo da razaberemo te niti - ne na radio talasima, nego optički. Zapanjujuće. Tako čiste, tako neverovatno uredne. Je li moguće da je to neki ogromni izvor energije? Transportni hodnik, nezamisliva vrsta autoputa? Čemu - ili kome - može trebati toliko prostora za kretanje?
     Visili su tamo kao ogromne crvene reklame preko neba. Ali za šta? Kao verski spomenik? Kao tuđinski ekvivalent raspeću, da zrači večitim obećanjem kroz čitavu galaksiju?
     Svi smo razmišljali o tome dok se naš brod - ogromna, zveketava starina, sa masama prostora u poređenju sa "Lanserom" - probijao kroz mračne oblake prašine, kroz vrele oblasti formiranja zvezda, mnogo ih je bilo - sve više unutra, brzo i glatko, kao stari pas koji konačno stiže kući. Njegova oprema za navigaciju bila je jednostavna, direktna - i imala je ugrađeno odredište Pravog Centra.
     Razmisli o tome. To mu je bilo jedno od uobičajenih odredišta.
     Lako je videti zašto, ovako unazad. Zbog gustine energije. Zbog mase svetlosti. Toka protona. Ogromnih strujanja plazme. Pravo mesto za gladnu mašku. Hranilište.
     Ja sam o Pravom Centru uglavnom razmišljao kao o nekoj vrsti kutije za nakit, sa upakovanim zvezdama koje sijaju kao smaragdi, rubini, vreli safiri - i sve se uredno okreće oko crne rupe. Koja je sasvim sigurno odavno progutala ružnu prašinu, naravno, ostavljajući ostatak u vrlo urednom stanju.
     Ili su bar astronomi tako mislili. Nikad ne veruj teorijama, momče, ako su ih smislili ljudi koji rade u kancelariji.
     Šta? Oh, kancelarije su bile kutije u kojima su ljudi radili - ne, nisu zaista fizički radili, nisu ništa teško nosili ili tome slično - hajde da to preskočimo, a?
     Vidiš, zaboravio sam da među nekoliko miliona zvezda sabijenih u par svetlosnih godina ima sudara i struganja. I mnogo šrapnela.
     Kako smo se prbiližavali, počeli smo da primećujemo gužvu. Debele, klimave zvezde plamtele su kao gnevni bogovi, plazeći crvene jezike. One su bile deca užasnih brakova, kada bi se dve zvezde sudarile, stopile i pale u isti spljošteni prostor.
     Videle su se i druge kojima će se to desiti - kružile su jedna oko druge, a petlje gasova lebdele su između njih kao uvrede. A bilo je i gorih slučajeva, kako smo primetili kraj spoljašnje ivice taložnog diska. Zvezde bi bile rasporene, prosute, rastopljene do gnjecavih kugli. Palile su se u tami, orbitirajuća masa otpada nalik na sićušne purpurne glavice šibice koje svetlucaju u prljavom džaku uglja.
     A usred svega toga bile su najčudnije od svih zvezda. Brze, pre svega. Svaka je bila polupokrivena maskom oblika polukugle. Maska je propuštala infracrveno i potrajalo je dok sam shvatio šta se dešava.
     Vidiš, polukugla maske lebdela je na stalnoj udaljenosti od zvezde. Lebdela je na svetlosti, a sila teže je tačno poništavala spoljašnji pritisak svetlosti. Maska je vraćala zvezdi polovinu njene svetlosti - vraćala je vrelinu u rešo. Zato je sirota zvezda ispuštala lepe lukove i mlazeve mase. Što je verovatno pomagalo opštem cilju.
     Svetlo je sa jedne strane slobodno oticalo. Maska ga je zatvarala sa druge. To je guralo zvezdu ka maski. No, maska je bila vezana za zvezdu silom teže. Podešavala je položaj da bi održala odgovarajuće rastojanje. No, što se uboge zvezde ticalo, ona je i dalje mogla da baca svetlost u jednom pravcu. I zato se pomerala na suprotnu stranu.
     Neko je skupljao te zvezde u stado. Maske su ih pretvorile u fuzione protonske motore. Sporo, ali efikasno. A stado se kretalo ka taložnom disku.
     Neko je potpomagao apetit crne rupe.
     Ko je mogao obaviti toliki posao? Nije bilo vremena da se sazna, tada.
     Približavali smo se. Zagrevali smo se. Bilo je prokleto vrućina.
     A sada, posle tolikih godina, preko brodskih prijemnika je išla masa komunikacije. Kreštanje, pištanje, guštara zaslepljujuće brzih šifri.
     Signali su očito bili upućeni maškama koje su upravljale brodom. Kako da odgovorimo?
     I dalje smo mozgali o tome kada nam se ukazala prilično prosta istina. Brod nije prosto vozao maške okolo. On je i sam bio maška.
     Nosio je više tipove maški, naravno. Ali i dalje je bio pripadnik plemena, u neku ruku.
     Kako smo se približavali, istekla je odrednica kursa koju smo izabrali. Počeli smo da usporavamo, ozbiljno. Magnetno grlo, koje je umanjilo brod, sada se sabilo. Potom se nakrenulo, tako da nas je pristižuća plazma zahvatala pod uglom. To je okrenulo čitav brod - a takav stenjući, pucketajući, škripeći manevar nikada nisam čuo. Maške očito nisu osetljive na zvuke.
     Mi smo gotovo ogluveli. Potrajalo je nedelju dana.
     Ali uspelo je. Brod se potpuno okrenuo, tako da se fuzioni mlaz našao ispred nas. To nas je štitilo od čvrstog otpada na putanji - lepo ga je spržio, sam pogon ga je pretvorio u jone.
     Grlo je sad bilo iza nas, ali linije magnetnog polja nosile su deo otpada okolo, i gurale ga u ralje velikog, debelog broda. Fuzioni plamenici tresli su oplatu i zagrevali vazduh - ali naša oprema za održanje života uspevala je da se izbori.
     Čudo, zapravo. Bilo je dosta energije, pa smo sklopili bolje erkondišne. To je bilo prilično teško, u zagušujućoj vrelini. Problem je bio - kuda da izbacimo višak toplote? Frižideri ne uništavaju toplotu, samo je premeštaju.
     Na kraju smo se odlučili da iskoristimo neka oružja maški. Zapravo to su bili laseri, ali više su ličili na ogromne kanalizacione cevi. Divovske, masivne stvari.
     Štos kod lasera je da zrače bolje od svega prirodnog. Temperatura višeg sjaja, tehnički rečeno. Da bi smanjio energiju u svojoj okolini, moraš imati nešto toplije od nje. Tu su nam laseri pomogli. Zato smo višak toplote od usporavanja ubacili u konvertore. A potom u pogon lasera. Brod je počeo da ispušta zrake ogromne energije, smanjujući našu.
     Zato smo postali još sumnjičaviji. I preplašeni. Da li brod podnosi izveštaj pretpostavljenima da se na njemu pojavila skupina štetočina? Mi, avanturisti, odjednom smo se osećali strašno mali.
     Brzo smo usporavali - imali smo jednu i po Zemljinu težu. Gadno. Kao da si stalno debeo, a bez ijednog od zadovoljstava od sticanja tolike mase. Preuredili smo zalihe i napravili bazene vode. Plutali smo tamo danima, samo da izbegnemo težinu.
     Vidik se konačno raščistio. Fuzioni pogon je radio na maksimumu energije dok smo usporavali. Sada je postao optički proziran, pa smo mogli da vidimo kroz izduvni plamen. Prvo u crvenom - a to je bilo baš čudno.
     Jasno smo mogli da vidimo smrt, čitav ogromni zid smrti. Hitao je ka nama.
     A kako je to bilo...









3. CRKVENI MIŠEVI
     "Kao da hoćeš da piješ iz prokletog vatrogasnog šmrka", reče Najdžel.
     "Šta to?" Nika je još bila mršava i bleda, ali njene crne oči su blistale kao živi klikeri, puni vedre inteligencije.
     "Obrada ovih prokletih podataka." Najdžel nakrenu glavu da bi pogledao čitav zid. Njegove svetlucave liskunske površine bile su nagnute pod prosto nemogućim uglovima, po nekom tajanstvenom običaju maški.
     Na tim površinama videle su se različite slike sa čitavog broda. Kitnjasti mlazevi jonizovanog gasa. Molekulski oblaci, mastiljavo crni u središtu, a sa plamenom što poigrava po izmučenoj površini. Blistavo sjajne zvezde kako prže oblake besnog gasa koji ih prigušuje.
     A pravo napred zid divlje mase koja kulja iz Pravog Centra galaksije. I ide pravo ka njima.
     "Kao ostatak supernove", reče Nika za svojim pultom. Zahtevala je da radi. Njeno japansko poreklo, rekla je, zahteva stalni jaram. Kada voliš neku ženu, shvatio je Najdžel, moraš da primiš opsesije zajedno sa svim ostalim. Kao i ona sa njim. A po njegovom mišljenju, ona je u tome prošla gore. Sa njim nije bilo nimalo lako živeti.
     Sad se namrštio. "Izgleda kao ruka Božja kad se sprema da spljeska muvu."
     "E, ta teorija mi nije pala na pamet."
     "Izgleda verovatno. Ide prilično brzo, ta stvar tamo."
     "Dopleri pokazuju mnogo kretanja vodonika, oko četiristo dvadeset kilometara u sekundi", suvo reče ona.
     "Ne vidim zašto bi Bog želeo da nas spljeska." Čitavim nadirućim zidom poigravali su udarni talasi, nalik na tamno-zlatni filigran.
     Nika se nasmeja. "Čak i astrofiziku primaš lično."
     "A zašto ne? Tako je lakše pamtiti žargon."
     "Možda je to egomanija?"
     "Verovatno. Ipak, Bog bi imao čime drugim da se ovde bavi. Mi smo u poređenju sa tim prilično dosadni."
     "Znači, slon se prevrće u snu", reče Nika.
     Njena lakonska logika ga je uvek ponovo čudila. Kako da ne voli ženu koja može da govori kraće i oštrije od njega? "A?"
     "Još davno, u Kjotu, otac nam je pričao priču o čoveku koji je mislio da će se zakloniti od oluje ako legne da spava kraj slona. Da se zakloni."
     "Razumem. Zato što veliki opstaju..."
     "Čekaj, evo očitavanja paralakse." Odjednom je ponovo postala poslovna.
     Najdžel se zagleda u čudne, nakrenute površine zidnog ekrana. Nikada nije uspeo da uvidi svrhu tog naginjanja. Fresnelova ogledala, seti se. Stari laboratorijski eksperiment, jednom ga je izveo u hladno zimsko jutro u svojoj laboratoriji u Kembridžu. Škripava oprema, drevne kleme i sočiva iz sredine devetnaestog veka. Začas je to obavio, a onda se uputio na čaj i malo bilijara.
     Ali i dalje se sećao kako je izgledalo. Nagnute površine, malo naherene, kako bi se svetlo odbijalo i napred i nazad. To je stvaralo klinove interferencije. Zadržavalo je fazni podatak u svetlosnim talasima. Vešto. Maške su nekako ugradile ovaj klasični efekat u ošamućujuću, složenu optičku tablu ekrana.
     Na jednoj ovalnoj ploči sada je video narastajući čvor, ispupčen i crn kao ugalj. Iza njega je poigravao sjaj crvenog usijanja.
     "Prednji deo je bliže nego što sam mislila", reče Nika. "Tek nekoliko sati."
     "Tresnuće nas svakako", reče Najdžel.
     Ona klimnu. "Ne možemo toliko da ubrzamo. Jedva smo usporili do lokalne nule."
     U ogromnim ekstremima blizu Pravog Centra, masa u zagrljaju gravitacije kretala se ogromnom brzinom. "Lokalna nula" je označavala samo orbitalnu brzinu ove oblasti. Smatrali su da je bezbednije držati se te brzine dok pokušavaju da razumeju vatromet u unutrašnjosti. Crkveni miševi su se zaputili pod trpezarijski sto na svoju odgovornst, pogotovo ako zvanice nose potkovane cipele.
     "Ne možemo da pobegnemo", reče Najdžel, gledajući ekrane. "Pa da se sakrijemo."
     Ona je odmah shvatila. "Među otpad?"
     "Baš gledam onaj mehur tamo." Stena veličine asteroida.
     "Što baš taj?"
     "Dobio sam neobičan eho-odgovor sa njega pri pregledu neposredne okoline."
     Ona ga kratko pogleda. "Opet intuicija?"
     "Samo to imam."
     "Čvrsta masa, dobar zaklon. Ali ima i bližih."
     "Ima nečeg kod njega. Sećanje." Ni sam nije znao zašto je odabrao baš taj kamen. Kad je čuo sopstvene reči, nehotice je pomislio na Snarka, drevnog, teturavog predstanvika maški, vrlo davno. Ali zašto bi to bio dobar znak?
     Ona se zagledala u grozomornu zbrku podataka na pultu za maške. Divio se njenoj veštini sa dijagnostikom maški, načinu na koji ih je ređala po sistemu koji odgovara ljudima. Bila je sjajna, i mogla je da čačka po njima kao da su potpuno prirodni, mada su u osnovi bili naopaki, tuđinski. Pretpostavljao je da je zapravo reč o tome da zakoni mehanike i fizike polja imaju sopstvenu unutrašnju logiku. Svaka inteligencija se prilagođava čvrstim činjenicama. Na kraju, vaseljena uobličava svoju decu. Matori Vitgenštajn bi svakako rekao da je um krojen kao odelo, u oblik koji nije bio predviđen za tkaninu pri stvaranju.
     To mu je donelo niz sećanja. Zašto onda život, u svojim bezbrojnim smrtnim oblicima, toliko vremena posvećuje sukobima sa svojim bližnjim?
     "Siguran si?" Nikino lice je bilo oličenje skepse.
     On se nasmeja. "Prokletstvo, naravno da nisam."









4. ALEKSANDRIJA
     Ostali - mlađi, nešto malo gluplji - ušli su prvi. Polako rotirajuća stena bila je neobično crna za središte galaksije, gde preovladavaju plamen i gnev, divlji i upadljivi. Možda ugarak od neke davne katastrofe. Crna rupa u dubini - još nevidljiva iza nadiruće siline koja će ih izgleda sve zdrobiti - imala je mnogo takvih olupina, sprženih i ogoljenih vrelim izlivima snažnog zračenja.
     Suva astrofizika, uobličena u usputno nasilje.
     Najdžel je, u kožodelu, polako ušao u duboku pukotinu na koju su naišli. Posada je odlučila da se brod usidri iznad ulaza u pukotinu. Potom su počeli da mile unutra, kako bi izbegli udarni talas koji će uslediti za svega nekoliko minuta. Brod se otimao, pokušavajući da ponovo pokrene motore, da nastavi programirani kurs. Nika je uspela da nadvlada njegove izvršne funkcije, možda čak i da ućutka alarme. Ali nije mogla da bude sigurna...
     Opremljen i spreman za bestežinsko stanje, Najdžel je osetio da mu se vraća nekadašnja ličnost. Jednom je bio astronaut, uostalom - reč sada nerazumljivo drevna. Da li je Zemlja još tamo?
     Vratilo mu se osećanje elastičnosti iz mladosti. Bio je pun energije.
     Bilo je teško osetiti udar isušene fizike, setio se. Kombinacija boravka u hladnom snu i rastegnutog vremena specijalne relativnosti, koji su ga zajedno izbacili u daleku budućnost čudnih, blistavih vidika. Došao je ovako daleko u vremenu i prostoru opremljen samo obukom i kulturom društva koje se sada pretvorilo u prašinu. Ali ipak je slao ka kući brze nizove podataka, poslednji pre jednog sata. Poruka u kosmičkoj boci.
     Lebdeo je, lak i ošamućen, niz dugu cev uklesanu u kamen. Daleko iza ostalih.
     Uzeo je uzorak, baš kao u davna vremena NASA. Dragi, mrtvi akronim. Bar jedna američka navika koja mu neće nedostajati, svođenje komplikovanih imena službi na besmislene reči koje barem mogu da se pamte. Tokom trideset hiljada godina.
     Zagledao se u stenu. Vulkanskog porekla? Pokušao je da se seti geologije. Bilo je nečeg čudnog u zrnastim česticama.
     Malo dalje proširenje. Sivi zidovi.
     Lebdenje. Svemir ispunjava čak i matoro, kruto kućište ptičjom ljupkošću.
     Protegnute linije. - ... gore... kroz... stenu lako uobličenu u kupole. Da li da pođe dalje ili da sačeka posadu? Senke su se menjale sa svakim pokretom njegove ručne baklje, kao publika koja prati svaki pokret.
     Šare po zidovima.
     Sme li? Opreznost, koješta. Iza svaskog osmeha vrebaju oštri zubi.
     Dole. Unutra. Lebdeći. Noge landaraju
     lako, lako
     u paperjasitm oblacima
     senke se tope
     izbacivši ga u novu kocku prostora, svu iskošenu. Sada kuglasta soba, spremno blistajući crveno gde god je dodirne njegova baklja. Optička varka?
     Ne, poruke - titraju duž zidova, zbrka simbola. Um pokušava da obmota vaseljenu oko sebe?
     Zbog nečeg mu je bilo teško da usmeri pogled, verovatno si izgubio lokalnu vertikalu, javi se u njemu stara obuka NASA, običan okret glave će to možda srediti...
     Istrošene kamene stepenice vode neverovatno naviše, spiralno. U zaobljenu tavanicu sada prošaranu narandžastim kapima... oči mu uzvraćaju žmirkanjem.
     Stari film, sećanja. Tutankamonova grobnica. Bog-šakal, Anubis, osion nad poraženim neprijateljima.
     Otvaranje grobnice.
     Korak unutra.
     Mali korak za čoveka, kroz beskrajne uskovitlane milenijume.
     Odnekud iz Doline starih mrtvih Kraljeva, prvi koji trijumfalno ulazi ovamo, iz Karnaka i Luksora, vijugajući nizvodno, polako i zmijoliko, do Aleksandrije, biblioteke pune suvih svitaka, do Aleksandrije žene, sada drevne, narumenjenih doručja i nepokretnih nogu...
     Zatresao je glavom.
     Lokalna vertikala.
     Uporni alarm iznutra. Nađi lokalnu vertikalu.
     Stare istine, sada sigurno nisu od koristi?
     Brujanje. Uporno. Ovde nema vazduha, ali nije mogao da se skloni od njega. Zujavo, kao buba, ali tu.
     Napred, kugla. Lepljivi kvadratići na nadlanici njegovih rukavica omogućuju mu da je uhvati. Okrenuo se, škripavo telo brzo kao ptica.
     Iza metalne kugle zija prostor, toliki da baklja ne izaziva nikakav odraz, nikakav odgovor. Okreće se da se vrati, uma još ispunjenog drugim mestom i vremenom...
     Brujanje se izvija i podiže. Škripi, zavija. Violinska žica prenapregnuta za visoku oktavu, seče, tupa testera na tvrdom čeliku...
     Tišina. Zatreptao je, iznenađen.
     Jednom davno je već bilo ovako. Na zadatku na "Ikaru", za koji se mislilo da je asteroid koji se brzo približava, stvarajući kratkotrajan rep komete. To je bilo usled konačnog gubitka unutrašnje atmosfere, kako se pokazalo, iz broda. Broda izgrađenog unutar asteroida, svemirskog broda. Stena je poticala izvan sunčevog sistema, i bila je van domašaja sistema određivanja starosti, zbog čudnih odnosa izotopa. Ostavljena je u orbiti u unutrašnjem sunčevom sistemu pre možda sto miliona godina.
     A Najdžel je ovde našao isti sistem. Čudno oblikovani prostori. Kugla. Brujanje. Brzi elektromagnetni krik.
     Odelo je sve snimilo. Polako se okrenuo u džepu tame, a kugla je sada izgledala manja, potrošena, iznurena.
     Poruka primljena. Polako je pošao ka ostalima.









5. HAK
     Ping, reče njihova kapsula.
     Nikino lice je pod odraženom svetloću bilo upalo i izborano. Niz pukotinu je mileo prodorni plavi sjaj. Ovoliko svetlo u dubini značilo je da duž spoljašnje površine asteroida deluju ogromne sile. Bili su ušuškani u ovaj improvizovani kanister, što je bila tanka zaštita.
     Jak udarac im zateže pojaseve.
     "To je to", reče Nika. "Udarni talas."
     Po prozoru su lizali jezici tanke vatre.
     Nekoliko stotina metara dalje, jonizovana sila se trudila da ih se dokopa - ili je bar tako izgledalo ljudskom oku, seti se Najdžel.
     Užasna istina bila je još gora: oslobođene, razdiruće energije koje su kuljale iz crne rupe nisu nikoga tražile, nisu ništa nameravale, bolela ih je briga za sudbinu ljudi. Prosto će samleti inteligenciju i ispljunuti je, ka sanjivim zvezdama u pozadini. Ovde se um prilagođavao prirodi, a ne obrnuto.
     Čekali su napad čitav dan, potom dva. Div je lupao po zidovima. Senzori na brodu slali su podatke, bojeći sliku ogromne mase kako teče kraj oplate. Sam brod je pucao, sam se popravljao, ponovo je pucao, zakačen komadima otpada. Počeli su da poštuju sposobnost samopopravke tokom dugog putovanja sa periferije galaksije. Oni su ipak bili paraziti. Ako bi privukli na sebe suviše pažnje, možda bi se aktivirala nekakva ekipa za čišćenje.
     Poneo je sa sobom nekoliko ličnih sitnica, vukao ih je još sa Zemlje. Pod slabim svetlom odela ponovo je čitao žutu knjižicu tvrdih korica, stranica krutih i požutelih i umrljanih od nezgoda u mladosti. Blizu kraja je bio odlomak koji je odavno nehotice naučio napamet:

     A onda je Tom pričao i pričao i pričao, i kaže, hajde da se nas trojica jedne noći iskrademo odavde i da se opremimo, i da pođemo u strašne pustolovine među Indijance, tamo u rezervat na par nedelja ili više, a ja kažem u redu, meni dobro...

     Najdžel se nikada nije nimalo osećao kao Amerikanac, iako je decenijama tamo živeo i radio, ali kad god je naglas čitao taj odlomak grlo bi mu se steglo.
     Kapsula je kuckala i zujala i on je postao svestan da je, zajedno sa ostalima, toliko dugo živeo u tuđinskim metalnim hodnicima da su se navikli na tiho, nezamenjivo čudo svuda oko sebe. Kad jednom odeš od kuće, sva mesta su daleka i strana, i svejedno ti je da li ideš dalje. Ka konačnom, ka tački omega nekog alfabeta koji ne možeš da čitaš, nego se saplićeš čitavim putem.
     Kada su se konačno izvukli, pukotina je bila puna đubreta. Komadi stenja zavukli su se u svaki slobodan prostor. Najdžel je radio neko vreme, a onda je morao da se odmori. Bio je star; u dobrom zdravlju, ali znao je gde su mu granice. Pitao se postoji li još neki izlaz iz tog mesta, koje je očito bilo olupina svemirskog broda veličine asteroida.
     "Liči na staru olupinu na mesecu", rekao je Niki preko koma. "U Mare Marginisu."
     "Hmmm. Primetila sam neke sličnosti."
     "I na onaj prvi brod koji sam našao, na 'Ikara'."
     "Što znači - šta? Ko god ih je sagradio, raširio se po čitavoj galaksiji?"
     "Stigli su dovde. Mora da jesu."
     "A ova olupina je mrtva kao i ostale?"
     Najdžel klimnu. "Znači da su ih se dočepale maške, valjda."
     "Mora da ih je bilo na milione kad su se sreli, na trideset hiljada svetlosnih godina odavde."
     "Hm. Igrala se neka velika igra."
     Zajedno su lebdeli duž jednog od bočnih hodnika, zagledajući u zijajuće porolaze i zdrobljene metalne prostorije. "Kao da ga je neko ogulio", reče Nika, bacajući mlaz sveltosti u tamu. "Nije nam ostalo gotovo ništa da pokupimo..."
     - iz ugla Najdželovog oka, brzo napredujući, stiže zmijolika stvar.
     Spiralna, sa dodatim kabastim delovima, sa oštrim, blistavim vrhom. Ništa veća od čoveka ali brža, krenula je ka Niki i njemu kao da je samo njih čekala.
     Vreme je za njega stalo. Osećao je klizanje mišićne energije u ramenima dok se okretao, odbacujući ranac i vadeći komplet alata.
     Stvar je očito bila maška, pucketala je u elektromagnetnom spektru u Najdželovim ušima, zvukom nalik na slaninu koja se prži u ledeno englesko jutro, tako davno -
     - Najdželova ruka se spušta ka laserskom sekaču a Nika je tek primetila tu stvar, otvorenih usta, iznenađenje u masitljavim senkama -
     Bacio se u dug skok da preseče putanju toj stvari, koja se nekako odbila od blistave čelične ograde -
     - osećao je u sebi njenu matematiku, geometriju čistu kao novi kontinent euklidske radosti koju je poznao kao dečak, sedeći sa prstima pod kolenima dok je učio u zoru u svojoj ledenoj sobi, okrećući stranice jezikom da bi zagrejao prste -
     - zujanje statičkog elektriciteta -
     Maška-zmija se izvila i okrenula od njega. Krenula je ka Niki.
     - prosejavajući red iz grube zbrke života, za tim je oduvek čeznuo, hiperbolična ljupkost, čisto stapanje sa životom, ne razbijanje sveta na subjekte i objekte, niti na posmatrače/posmatrane, njegova ruka glatko vadi laserski sekač, lučnim pokretom;
     ... tako
     polako...
     atomi u koncertu, stare mračne dualnosti uma i materije zapljuskuju krhko ali neizbežno uzbrzanje ovog trenutka...
     Ona je bila brža od njega. Ona je pucala u to.
     Zrak je zasvetlucao u trenutku na pegavoj, beloj površini te stvari, kao da se po njenoj koži odvija svađa. Potom je zrak skrenuo, odbijen. Najdžel je takođe pucao, i ta stvar se razračvala, rascepljena, i nekako se pretvorila u dve klizave spirale.
     - je li to neka čudna optička varka? - to deljenje u spirale, imitiranje ključa organskog života, parova DNK u dugoj spirali, zastave života razvijene u vakuumskom vetru koji je jurnuo iz senovitog prolaza. Nagoveštaj smisla, osetio je to, sedam slepaca i rastopljeni slon, svi opisuju, niko ne razume. Udahnuo je suvi vazduh -
     - vodoskok šarenog sjaja iz te stvari što se odmotavala -
     Ponovo se izvila. Bacila se napred sa oštrim elektromagnetnim sečivom. Pucanj je lebdeo u vakuumu, struja neodlučnih elektrona, bljujući besno crveno zračenje. Potom se rascepila.
     Jedan krak pogodi Niku. Rasuo se po njoj kao otrovno žuti crvi. Ona se skljoka.
     Lezi. Najdžel dotače čeličnu ogradu trenutak pre nego što ga je zrak pogodio. Osetio je udar megavolta.
     - nagrizao je kroz njega, narastanje kiloampera. Njegova školjka se zatvori uz škljocaj i on se nađe unutar iznenada provodljive površine sopstvenog skafandra, a trljanje i rastezanje potencijala se odvijalo na jedva milimetar od njegove naježene kože, udisanje i izdisanje, struje prolaze, elektromagnetni poljubac, provodljivost protiv narastajuće struje, silovito zabadanje opiljaka struje kroz ramena i mišice, lak dodir ruke, dovoljno da nagna bezbrojne brze elektrone da potraže sebi drugi plen, na svim frekvencijama koje nije mogao da nazre ali podaci su klizili u njega kroz ulaze koje nikada neće naći, ispod nivoa opažanja, samo trenutak intuicije -
     Pre nego što je zveketava voltaža uspela da završi svoj govor, izvukao je levom rukom pištolj-udarač. Mišići su mu se ukočili i morao je da primora prste da...
     Vijugala je ka njemu. Nika je lebdela, nepomična.
     Najdžel se odbi nogom od ograde, mada je to značilo da gubi uzemljenje. Možda ima par sekundi pre nego što maška ponovo napadne.
     - uz odskok su usledila osećanja i želje, krivudajući kao letnja munja preko njegovog unutrašnjeg prostora, a nešto u njemu ih je proždiralo dok su mu blistale umom, videći ih onakve kakve stvarno jesu, poruke od nekog njegovog dela koje su našle mesto, potpuno prazno i očekujuće, da se ispišu po njemu, kao voda koja spira erupcije, rasuti gnev i oštri strah duboko dole u njemu -
     Pružio je pištolj pred sebe. Sa ogromnim uživanjem je opalio u mašku.
     Bila je brza, sva od sabijene električne energije, ali štap i kanap ponekad uspevaju.
     - oni u cik, ti u cak, ne ostavljajući prostora puca i iz laserskog sekača, desna ruka prati drugi deo podeljene maške, jin i jang, prefinjena ali ne dovoljno gruba da se nosi sa znojavom hitnjom organskog života, Darvinovanje evolucije maški odabralo ju je za posebne zadatke, suzilo ju je kao nož stalnim oštrenjen, ali da bi dobio oštru ivicu moraš nešto i da izgubiš, a gubitak je bio uobličen u prostoru jednog jedinog otkucaja srca, kad je verni, čvrsti laser zakačio vijugavi oblik -
     Podeljena maška je bila gotova. Čisto mehanička oštećenja očito nisu bila obuhvaćena programiranom funkcijom. No, potencijali ne mogu da se stvaraju u izbušenim i oštećenim prostorima, i zato se elektricitet oslobodio pogrešnom putanjom, ka unutra, rastvarajući kristalne strukture neverovatne prefinjenosti. Dragulj zdrobljen blatnjavom čizmom.
     - naglo se okrenuo sa pištoljem-udaračem i dodao još malo drugoj, zujanje je zamiralo, a on je tresnuo o drugo, vijugavo kućište, noge su primile težinu, dah mu je zviždeći pobegao iz suvog grla u svetlucanju sve slabije sveltosti iz rasporene maške -
     - i već je krenuo dalje, odgurujući se da bi stekao ubrzanje ka Niki -
     - još je lebdela, Nika -









6. NEŠTO SMRTONOSNO
     Nika se tri dana nije budila. I potom je bila nesigurna i odsutna, vlažnih očiju, a reči su joj bile kao neusklađene kvrge koje pokušavaju da se probiju iz grla.
     Pre nego što je mogla da sedi, ponovo su nastavili ka unutra. Uspeli su da brod nastavi programiranim kursom. Njihova ručno načnjena antena uskog snopa za emitovnaje ka Zemlji pretvorila se u izuvijanu gomilu žice. Nema više poziva kući. Sada nisu imali misiju, osim one osnovne: da prežive i uče.
     Dotle su već, pažljivim datiranjem metala, ustanovili da je spiralna maška bila prilično stara. Verovatno je vrebala u ovom otpadu čitavu večnost, za slučaj da nešto organsko dospe na palubu. Zamka.
     "Snark ne bi učinio nešto takvo", mrmljao je Najdžel tokom dugih bdenja kraj nje. Mada je i Snark bio maška, donekle.
     Mozak se sam popravlja, uz odgovarajuću pomoć, i njen oporavak je dugo trajao.
     U njegovo vreme je reč "mašinski" imala dva značenja. Jedno je bilo "neosetljivo", a druga "nepogrešivo, potpuno posvećeno". Nikakvo čudo da su obe podrazumevale neljudskost i dozu krute gluposti.
     No, postojalo je i treće značenje, prikazano ogromnim, hladnim šarama koje su ispunjavale nebo do na svetlosnu godinu od crne rupe. Građevine, ogromne i nerazumljive. Geometrija neprirodna i potpuno tuđinska.
     Ovde je sve ključalo od energije, od zračenja i turbulencije. Sistemi maški nemarno su lebdeli kroz olujne mase. Neosetljivo, nepogrešivo.
     Brod im je očito još služio kao zaklon. Stalno su pristizale poruke, verovatno upitne. Odgovarali su automatski sistemi broda. Pošto su slepi putnici odavno minirali brodske baze podataka, ono što je govorio svojim pretpostavljenima svakako nije bilo ni blizu istine. No, priroda tuđinaca je takva da niko ne može da valjano imitira njihov pravi, složeni jezik.
     I zato je bilo neizbežno da se oko broda prepletu purpurni tragački zraci. Potencijali su se izvijali i poigravali po oplati. Možda kao upozorenje.
     "Ili je to možda prosto pranje i ribanje", šalio se Najdžel sa Nikom. Ona je sad već mogla da se kreće po brodu u improvizovanim kolicima. Kada je videla prizor oko broda, ostala je bez reči.
     Kad je udarni talas eksplozije prošao, Pravi Centar je izgledao kao neverovatno detaljna tapiserija, a svaki spiralni pramen i svetlucavo sunce predstalvjali su dragulje utkane u mahnito tkanje gravitacije.
     "Štos je što ne možemo da vidimo", reče Najdžel, "da je nešto primoralo masu da se kreće ka centru. Zalogaj poslat niz ždrelo. Ali nikako ne možeš da sve strpaš u crnu rupu. Materija se zagreva, plamti kao ljutiti protest, odguruje spoljašnje delove."
     Ona se još privikavala. "Šta to izaziva?"
     "Mislim ono."
     To je bilo prvi put da je glasno pomenuo ideju koja je već sinula većini posade. Naizgled nebitne niti lebdele su pred njima kao prozirne zavese. No, iznad i ispod galaktičke ravni, spajale su se sa neizmerno dugim trakama blistavog zračenja, dugim stotinama sveltosnih godina i jednu svetlosnu godinu širokim, a svaka je opasivala čitav Pravi Centar ogromnim prostorima svemira. Najdžel je na zemlji video radio mape sa izvijenim nitima. Njihov stalni gigaherc-sjaj probijao se čak i kroz tamne oblake koji su zaklanjali Zemlju od vatrometa u Centru.
     "Tako su tanke."
     "Našim očima, da."
     "Šta kaže brodska dijagnostika?"
     "Pravo u metu, mila. Pokazuje jako magnetno polje."
     "Dovoljno da drži svu tu masu koja pokušava da sklizne kroz njih?"
     "Opet tačno." Iako je gotovo poginula, iako je bila u komi i pretrpela ozbiljna mentalna oštećenja, nije bilo razloga da zaboravi da ponovo ima svoju staru Niku. Uvek je bila korak ispred njega. Ponekad ga je namerno obilazila ukrug.
     "Vidim da se taj gas - lep crveni sjaj, je li? - njiše uvis pa u krug. To je zbog nekog pritiska."
     "Magnentog. Nikad nisam video ništa slično. Čak i u spoljašnjim trakama, koje niko na Zemlji nije razumeo, polje nije ni stoti deo ovog ovde."
     "A šta god da je, ide na nas."
     To ga je opet iznenadilo. "Otkud znaš?"
     "Vidim materiju pred njima. Sabija se, vidiš?"
     Zaista, kad je začkiljio i zagledao se, video je. Sve do sada se oslanjao na brodske instrumente, koji su govorili da paučinaste trake hitaju ka njihovom brodu iz nekoliko pravaca.
     "Šta je to?" upita Nika, a u glasu joj se još osećala iznurenost.
     "Nešto smrtonosno, rekao bih."









7. DREVNI
     Jedna vrlina udarnog talasa, dečko - otvara pogled. Konačno smo ugledali Drevne.
     Duge, zakrivljene niti nisu bili autoputevi niti izvori energije niti verski simboli - bili su inteligencija. Životni oblik veći od zvezda i od ogromnih molekulskih oblaka i od svega drugog u astrofizičkoj zoologiji galaksije.
     Kasnije sam saznao da su to bila, pa, tela Drevnih - mada taj izraz vrlo malo znači. U nitima struje prenose i informacije - misli - i hranu, to jest, promene naboja, indukciju i potencijale. Sve teče zajedno. Kao kad bi, u našem telu, šećeri i sinapse bili jedno te isto. Duge, žilave strukture blistale su i plamtele, ali to je bio samo beznačajan sporedni efekat.
     Uostalom, mi jedemo i mislimo i volimo - a neto rezultat, gledan infracrveno - je samo difuzni, crvenkast sjaj.
     Ono najbitnije kod nas možeš da vidiš samo ako se zagledaš u naše vredne sinapse. Ili, ako se povučeš za pet ili šest redova veličine, u našem nejasnom govoru.
     Pa naravno, nejasni smo, u poređenju sa mnogim drugim stvarima koje se ovde dešavaju. Prema lokalnom žargonu, mi govorimo oko pedeset bita u sekundi. Potrebne su nam male talasne dužine i dugo vreme, samo da izrazimo jednu misao.
     Drevni imaju velike talasne dužine, i brzi su. Mi govorimo polako, ali vidimo dobro - veliki delovi našeg mozga posvećeni su stvaranju slike. Obrađuju podatke pre nego što mi stignemo da ih "vidimo".
     Drevni imaju i to. Mislim da nema toga što oni ne mogu.
     Gledao sam te čudne trake kako se njišu, kao morska trava u okeanu vakuuma, i automatski sam pomislio da javim Zemlji za njih. To sam tako dugo radio - emitovao izveštaje kroz tunel našeg traga.
     Naš let do središta Galaksije potrajao je nekoliko stoleća, prema brodskom vremenu. Slao sam emisiju svakih par godina. Zemlja će primiti šifrovano pištanje, znao sam, prilično razvučeno relativističkim efektima. Ali da li će iko slušati?
     Zureći u Drevne, shvatio sam da smo mi samo mušice. Plime i oseke naših civlizacija samo su promene u lakom, neprimetnom povetarcu.
     Sumnjam da ima ičega što Drevni ne mogu da učine.
     Pitanje je šta oni hoće da učine.









8. DEDA
     Tobi je postao nervozan. "Baš ti je čudan način da mi ispričaš šta se ovde dešava."
     Goli patuljak, mada je sav bio u borama, umeo je da napravi izraz lukavog humora. "Da li podbadaš dedu dok te nečem uči?"
     "Šta ti znaš o mom dedi?"
     "Pa, sreo sam ga."
     "Kada? Gde je on?"
     "Naučio sam da ovde ne koristim mnogo reč 'kada'. Lakše je 'gde'. On je ovde."
     Tobi ustade, prevrnuvši stoličicu uz tresak. "Hoću da ga vidim!"
     "To ne možeš."
     "Hoću sada."
     "On nije na raspolaganju. Ako..."
     "Dosta sam slušao o tebi i tvojim..."
     Starčevo lice iznenada postade ozbiljno i preteće, i u Tobiju sinu sećanje: ličio je na dedu. Možda su svi starci takvi, možda to dolazi sa godinama. Uzdahnuo je i seo. "U redu. Možeš li da mu kažeš da sam tu?"
     "Zna on."
     "Kako?"
     "To pokušavam da ti kažem."
     "Uf, izvini."









9. ČVRSTE GRANICE POLJA
     Drevni - ne baš jako inventivno ime, ali ni Jehova nije baš naročito upečatljivo.
     Drevni su bili ovde kad je stigla civilizacija maški. Mašine su se uzdigle kad su napredna, organska društva nekako izvršila samoubistvo - preko rata, degeneracije, nezamislivih stvari - ili se povukla, zbog prostog i jednostavnog nedostatka zanimanja za napetosti tehnološkog života. To je ostavilo mašine, koje su evoluirale u posebna društva.
     No, Drevni nisu bili mehanički zasnovani. Niti su se razvili iz škljocavog gvožđa i silikona, ne.
     Nisu bili ni nezgrapne hemijske smeše kao mi - klimavi paketi slane vode i raznih nečistoća, umotani u kalcijumske šipke i kožu što se tako lako probuši, a sve kontrolisano užasno sporom električnom mrežom. Nisu bili bića koja stalno moraju da se ponovo podešavaju prema sve gorim rešenjima iz prošlosti. Ništa neuredno. Ništa slučajno slepljeno zajedno.
     Drevni su bili te duge trake. Svaka traka mogla je da govori svojim, pa, glasom. Otprilike. Teško je opisati kako izgleda kad te jedan takav, pa, prosto ispuni. Nije kao razgovor, nikako. Više kao da te siluje Bog, rekao bih.
     Video si ih dok si ulazio? Dobro. Kao biserne munje, koliko se sećam. Video si kako se sporo uvijaju, naizgled krhki.
     Uvijali su se i izvijali oko našeg broda. Dotle je na ekranima bilo već mnogo znakova maški. Drevni su ih odbijali - valjda su koristili magnetni pritisak.
     Nas su, opet, pogurali. Vrlo malo su se obazirali na naša ograničenja. Ponekad smo imali ubrzanje od nekoliko gravitacija. Nekada sam bio "astronaut" - izraz iz vremena kada ta vrsta posla nije bila obična koliko i hodanje - i znao sam kako da naduvam sopstvena pluća, a potom da uzimam vazduh u plitkim, brzim udisajima, dišući samo gornjim delom. Drugi se nisu tako dobro snalazili. Nika se provukla, iako je još bila slaba.
     Drevni su izveli eksploziju. Taj udarni tralas bio je prosto veliko spremanje posle ozbiljnog posla, otprilike kao domar sa metlom koji sređuje Galaktički centar da bude uredan za sve. Drevni su oslobodili ogroman talas energije spojivši dve crne rupe. I napravili su ovo - Zaklon.
     Maške su se najbolje snašle. Uvek se nađe neko. Usisale su brze protone, požnjele protonski tok. Imaju one čitav sistem postavljen da sakuplja tokove energije, strujanja i sve to. Moglo bi se reći da one obrađuju Galaktički centar, ali odvija se tu još jedna igra, mnogo veća.
     Zaklon. To su maške pokušale da unište. I skoro da uspeju. Nije ga lako održavarti, a još je teže graditi.
     Ta eksplozija stvorila je Zaklon, povećala ga je. Ispresavijan prostor-vreme, prostor proizveden tamo gde nije bilo prostora. Drevni su ga stvorili u dalekoj prošlosti, verovatno da bi čuvali stvari ili bića ili Bog zna šta. I stalno su ga proširivali, možda su mu produbljivali složenost.
     Naš brod je bio zahvaćen, bačen ka taložnom disku, a onda podignut preko njega. Niz osu. Ka polu crne rupe.
     Vi ste išli sličnom putanjom, zar ne? Dobro - ja sam vam je poslao.
     Šta? A, da, sva ona priča o Abrahamu koji šalje poruke. Pa, morao sam da kažem nešto čime bih vam privukao pažnju.
     Prevara? Svakako. Nemoralno? Ne budi smešan.
     Morao sam da kažem da je poruka od tvog dede, naravski. Uostalom, jesam ga sreo. A sa vama sam mogao da govorim samo preko Magnetnog Uma. Maške bi sve drugo blokirale.
     Gde sam ono stao? E, da...
     Sve to prokleto vreme maške su jurile pravo na nas. Nanele su nam i štetu. Nekoliko nas je poginulo. Jesi li ikada video čelične plikove?
     Maške su se probile. Čak ni magnetni pritisci ne mogu sve da zaustave. Neutronske zrake, na primer. Njih ništa ne zaustavlja.
     Drevni su bili moćni, naravno, ali ne kao Bog Silovatelj. Izvini ako ti je moj humor malo senilan. U ovoj planini sam uglavnom bez društva, osim nekog vrlo neodređenog. To pomalo zamara. Nekako počnem da čeznem za životinjom, znaš. Za korenom i plamenom života.
     Zaklon? Tako smo ga zvali jer smo se krili u njemu. Kao i bezbroj drugih organskih vrsta.
     Drevni su nas strpali ovamo, zajedno sa brodom. Niz najstrmiju gravitacionu ravan u galaksiji, pa u vremenski zatvoreno skladište. Opšta teorija relativnosti, naveliko.
     Na Kembrižu nam niko nije rekao, čak ni onaj Hoking, da prostor-vreme može da bude građevinski materijal. Masa je jednaka zakrivljenosti prostor-vremena, to sam uspeo da shvatim. Gradimo stvari od materije. Zašto ih ne bismo gradili od zakrivljenog prostora-vremena?
     Sasvim jednostavno, ali kolika je energija napona potrebna - bolje da ne vidiš proračune, veruj mi. Gadna stvar. Zastrašujuća.
     Vidiš, najvažnija stvar kod poimanja svemira je ta da Bog ništa ne čini otprilike. On ne radi onako kako sam ja vredno učio na Kembridžu, da povećava neki mali parametar, pa procenjuje rešenja, rešava diferencijalne jednačine metodom pokušaja i pogreške. Bog igra otvoreno.
     Drevni nisu bogovi - zapravo, oni su grozni gnjavatori - ali mogu da potpuno reše opštu relativnost. Bez prečica. U "čvrstim granicama polja", kako se to kaže.
     Kako? Ne znam. Nisam bio tu kad su radili. Drevni su nekako uspeli da spoje dve crne rupe - diva u Pravom centru i jednu manju koju su nekako nabavili - i napravili paklenu oluju energije.
     Kad se prašina slegla, ostao je Zaklon. Ludački orbitira oko preostale crne rupe, koja ima ukupnu masu par miliona puta veću od sunčeve. Lavirint Zaklona. Stabilan. Izuvijani peve. Postojani odraz.
     Nas su prosto ubacili unutra. Vi Bišopovi ste uleteli, okrznuli ste ergosferu, je li? To je sada jedini ulaz, tako izgleda. Uspeva samo ako postoji poveliko parče mase koje se približava, pa ustalasa kožu crne rupe na ekvatoru. Onda neko može da proleti.
     Na žalost, to su i maške shvatile. Drevni nisu mogli da ih spreče. Uradili smo šta smo mogli protiv njih, čak i kad su nam pomagali Zemljani - posle ću o njima, to je druga tema. Ali to je bila izgubljena bitka. Maške su spretne.
     Zapravo, Drevni su se odlučili da sarađuju sa nama biološkim oblicima, oni nas zovu Prirodni, zato što su maške suviše spretne. Mogu da istrebe sve Prirodne. Drevni to ne žele, iz nekih svojih razloga.
     Kojih razloga? Imam teorije, razne. Ali niko ne zna zasigurno.
     Za moj obični um iz Dvadesetog, sama složenost povećava zbrku. Možeš misliti, maške višeg reda, Drevni i njima slični - oni su nesagledivi, za mene. A verujem i za tebe.
     Znaš, potraje dok se navikneš čak i na fiziku. Zaklon - šta? Oh, da, možeš da ga zoveš i Klin ako hoćeš, mora da ima na hiljade imena. Neka su prilično prostačka: treba da čuješ kako se "crna rupa" kaže na ruskom. Zaklon je kao osinje gnezdo na litici. Zahvataju ga Jedačeve plimne sile i rastežu i prostor i vreme.
     Donji delovi žive drugačije. Ovde vreme teče sporije - što je običan ajnštajnovski efekat. I tako, napolju proleću vekovi, a ja ručam. To ti daje perspektivu. Naravno, zaista natenane ručam.
     A postaneš i prilično usamljen.









10. GAMAD
     Tobi je slušao i gledao i na kraju mu je bilo dosta. Na zidovima su bleskale slike, prizori zapanjujuće dubine i širine. Divovski izuvijani brodovi, penasti virovi u taložnom disku, prizori iz naopakih perspektiva, geometrija toliko čudna da oko ne može da je prati. Volmslijev glas prizivao je slike, podržavan nekim programom u potpuno praznoj sobi.
     Za Tobija, tehnologija je predstavljala detalje, kontrole, složene sisteme. Ovde se nije videlo ništa sem golih zidova, a soba je ipak reagovala na sve što bi Volmsli poželeo, čak i kad bi ćutao. Hrana i piće pomaljali si se iz poda. U daljini se čula muzika, i Volmsli je oslušnu.
     "Slušaj", reče Tobi. "Pokušavam sa uklopim ovo sa istorijom Porodice Bišop."
     "To znam. Tvoja Porodica potiče iz Komadanja. To je bilo kad su oni spolja, Zemljani, zaključili da više ne mogu da zadržavaju maške. Napustili su svoje gradove."
     "Svećnjake?"
     "Da, to je jedno od plemenskih imena za njih. Čudesna mesta. Gledao sam ih, avaj, kako se raspadaju."
     "A mi Bišopovi smo otišli na Snegobar?"
     "Je li to..." Volmsli kao da je oslušnuo neki daleki glas, a onda klimnu. "Vaše ime za njega, jeste. J-tri-šest-četiri, po indeksu. Indeks, na žalost, nije baš jako romantičan što se toga tiče."
     "I živeli smo tamo, koliko?"
     "Mnogo vekova. Maške se u to vreme nisu petljale sa planetama. U to vreme su žnjele tokove plazme. Kad su se usmerile na rudarenje i glodanje planeta, naletele su na novu organsku vrstu koja je polako prilazila. Bile su to velike bube."
     "Kvat!... Mnogonošci."
     "Tako je. Neobična stvorenja. Oni su sklopovi tehna i biologije, poluveštački, kao što su postali i Zemljani. Drevni kažu da im i dalje nedostaje nešto što imamo mi ljudi, ali ne mogu da zamislim šta bi to moglo biti."
     Tobi se oduševio što se u ovoj istoriji našlo nešto njemu poznato. Kvat... a gde li je ona?
     "Mnogonošci su prilično gnjavili maške", nastavi Volmsli. "Ali ne toliko da prekinu njihove velike radove."
     "Mi smo se udružili sa Mnogonošcima, posle malo tuče. Jedan je bio sa mnom."
     Volmsli klimnu. "Uobičajena taktika maški. Iskoristile su vas da malo skrenete pažnju buba."
     "Šta? Slučajno smo naleteli na njih. Naša Porodica pobegla je sa Snegobara i..."
     "Maške su vas pustile da odete."
     "Malo sutra! Borili smo se..."
     "Mi smo za njih gamad", blago reče Volmsli.
     "A onda smo zajedno, mi i Kvatin narod, napravili pakao maškama na toj planeti, blizu Abrahamove zvezde. Bio sam tamo i znam..."
     "Svakako. Bube su imale kosmičku nit, je li?"
     "E, dabre."
     "Zastrašujuća i kao alat i kao oružje. Ali svime su upravljale maške, iz razloga koji mi nisu sasvim jasni. Jedna njihova struja želela je da vi Bišopovi stignete ovamo, u Zaklon. Hteli su nešto od vas, ali ne znam tačno šta. Druga struja više je volela da vas istrebe. Tu se igra neka čudna igra."
     Tobi ga besno prostreli pogledom. "Toliko vremena imaš ovde. Zašto nisi ukapirao?"
     "Teško je doći do podataka, a kad nešto nađeš vrlo je prefinjeno. Većina karata nije na stolu - ako uopšte postoji sto. Osim toga... znaš, moja porodica..."
     "Porodica Brit?"
     "Ne, ne, u moje vreme smo za porodicu smatrali samo najbliže rođake. Porodica Brit bila je, kako da kažem, više fraza."
     "Porodice su bile tako male? Zašto?"
     Volmsli teatralno prevrte očima. "Znaš, radije bih da ti objašnjavam nauku nego kulturu. Nika i ja, eto, pokušavali smo sa nekim eksperimentom. Hteli smo da okupimo tri pokolenja zajedno, iz genetskih razloga. Ispalo je pogrešno, pošto je većina čovečanstva već bila genetski bitno drugačija od..."
     "Genetski? Ne razumem."
     "Žurim. Vidiš, moja porodica i ja - nas nekoliko, ne čitavo prokleto Ujedinjeno Kraljevstvo, razumeš? - otkrili smo neke drevne naučne stvari. Hajde da ti pokažem kako je to bilo."
     "A ti Zemljani..."
     "Pusti da ti pričam na moj način."









11. ZEMLJANI
     Nije ih tako zamišljao.
     "Nadam se da niste povređeni", reče visoka žena. Govorila je engleski, sa neobičnim naglaskom i dugim a i e. Ona je bila prvi Zemljanin kojeg je video.
     "Samo sam izubijan", pokuša Najdžel da vedro kaže.
     Jedva je preživeo okršaj sa nekim maškama koje kao da su izvirale pravo iz zidova, kao prefinjeni mađioničarski trik. Potom su se pojavili Zemljani i začas završili sa neobičnim, polutečnim maškama.
     Zemljani. Najdžel je video njihovu flotu kao se približava Zaklonu, znao je da su tu, ali nije bio siguran kako da ih nađe u Lavirintu. Ispalo je da su oni našli njega.
     "Još govorite engleski?" upita polako.
     "Oh, ovo drevno narečje imamo ugrađeno. Čuli smo da govorite njime."
     "Oh. Vrlo uviđavno."
     "Bilo je i u vašim porukama."
     Bili su za dve glave viši od Najdžela i kretali su se glatko i brzo dok su negovali ranjene. Najdžel je dobio udarac u rebra, mlaz koji mu je uništio kožu poretvorivši je u reš koricu, kao na božićnoj ćurki. Ležao je puštajući da mu žena stavi zavoj. Rana je postala ledena, pa vrela, pa neosetljiva, a onda kao da je nestala.
     Znači, ovi su ljudi izgradili svemirske brodove - mnogo bolje od broda maške kojim su Najdžel i Nika stigli ovamo - i smatrali su da im je dužnost da stignu u Galaktički centar. Pokušao je da ih objektivno proceni, mada je prema ranije razmenjenim pozdravnim porukama znao da su rođeni nekoliko hiljada godina posle njegovog vremena na Zemlji. Pokušao je da zamisli šta sve vreme može da učini posle dragog pokojnog Dvadesetog i otrežnjujućeg Dvadesetprvog veka.
     Ponovo je legao i zagledao se u njih, čkiljeći. Govorili su tiho i kratko.
     Budi objektivan, stari moj. Posmatraj ih kao drugu organsku rasu. Samo još jedni veliki sisari.
     Čovekoliki, ali drugačiji. Bilo mu je donekle milo što su i dalje ličili na obične šimpanze, samo višeg rasta i sa manje dlaka, uspravnije. Vidljive razlike između ljudi i šimpanza bile su mnogo manje nego, recimo, između danske doge i čivave. No, psi mogu da se ukrštaju a ljudi i šimpanze ne mogu; genom krije svoje tajne daleko od očiju. Ljudi i šimpanze razlikuju se samo po jednom procentu DNK. Ovi ljudi su još bili iz iste vrste.
     Osim toga, ovi Zemljani ubijali su maške sa očitim uživanjem. Vrlo ljudski. To nije bila isključivo čovekolika osobina; genocid postoji i kod vukova i kod šimpanza. Ubijanje je bilo veoma rašireno među životinjama. Kod pataka i orangutana postoji silovanje. Mravi imaju organizovane ratne i porobljivačke pohode. Šimpanze u divljini, koliko se sećao, imaju isto toliko šanse da budu ubijeni koliko i ljudi u gradu.
     Najdžel ponovo leže, vrtelo mu se u glavi. Od svih svetih ljudskih osobina - govora, umetnosti, tehnologije i svega ostalog - od životinjskih predaka najupadljivije nasleđeno upravo je nasilje. Možda su se prva plemena ljudi razvila kao oblik zajedničke zaštite. To je svakako bilo od pomoći u milenijumima koji ga dele od ovih krupnih, bistrih bića.
     "Toljaga protiv tvrdoglavosti", reče on naglas. Suvo pucketanje glasa. Prosto je lebdeo, um mu je bio lak kao blistava prašina.
     Ovi Zemljani imali su uši čudnog oblika, upadljivo mišićava tela, neobično krupne oči. Uniforme im uopšte nisu ličile na uniforme - imali su tehnikolor ogrtače koji su prikazivali različite prizore, naizgled slučajno. Kad je žena prišla da ga ponovo pregleda, njena široka odeća iznenada je prikazala osunčanu morsku obalu zapljuskivanu talasima. Da bi ga umirila?
     Drugi su imali tesnu odeću sa umetničkim ukrasima - kolažima, apstraktnim šarama, zrnastim ekspresionističkim prizorima. Neko vreme je mozgao nad tim. Umetnost svakako nije korisna prema uzanim gledištima bihejvioristike ili evolucione biologije. Zašto su je kromanjonci razvili? Pesma ptica je nešto sasvim drugo; time privlače para, brane svoje područje. Zašto su ljudi, Zemljani, sačuvali svoju krhku umetnost? Ima ptica koje grade čitave dvorce od lišća, trave i gljiva, sve u potrazi za ljubavlju, za genima. Niko ne bi ni pomislio da apstraktni ekspresionizam teži tome. Da li su svi dometi ljudske umetnosti bili samo strategija izlaganja, kao paunovo perje?
     Nasmejao se tome i pokušao da sedne. Opečeni bok ga nije ni pecnuo. U glavi mu se razbistrilo. Nika je stajala malo dalje, razgovarajući sa jednim visokim muškarcem. Najdžel joj mahnu.
     Nika mu priđe zajedno sa dugonjom. "Ja sam Akran", reče on, zureći naniže i ubrzano žmirkajući. "Da li si ti... Volmsli?"
     "Mislim da jesam."
     "Gospode! Našli smo vas!"
     "Baš na vreme. Hvala."
     "Ali vi - ali ti - još si živ!"
     "Donekle."
     Drugi Zemljani su pristizali trkom i zbijali se oko Nike i Najdžela.
     "To je on!"
     "I ona! Nju je pomenuo u poruci Pedeset sedam."
     "Ne mogu da verujem."
     "Ma jeste. Pogledaj ga."
     "Posle toliko vremena?"
     "Bio je u ovom izuvijanom prostoru-vremenu."
     "I ne zaboravi Dugi San."
     "Ipak, prosto je neverovatno da..."
     "To je Volmsli."
     Najždel je piljio naviše u njih i opet mu se zavrtelo u glavi. Svi su govorili uglas a Nika je sijala - ona je izgleda rauzmela šta se dešava - a govorili su tako brzo da ništa nije shvatao.
     Onda je neko pustio snimak i Najdžel začu sopstveni glas, suv i precizan.
     "Halo? Slede podaci o molekulskom oblaku kroz koji prolazimo. Još smo na kursu, izgleda."
     Potom pištanje podataka, pa onda: "Ovo je ljudska ekspedicija. Gas do daske, letimo ka unutra."
     Smetnje. Oštro šištanje, kao kad se prži mast. "Halo? Mi smo još tu. A vi?"
     Zemljani su nemo ostali da stoje još dugo pošto se snimak završio.
     "Dobijali smo vaše poruke svakih nekoliko vekova", reče Akran. "Znali ste za prvi napad, kad su nam maške u okeane ubacile vanzemaljce? Prvu poruku smo primili baš kad smo počeli da ih nadvladavamo."
     Najdžel se namršti. "Znači, zapravo vam nije bila potrebna naša pomoć..."
     "Oh, naprotiv! To je bio tek prvi napad. Drugi put su pokušale da nas zaspu asteroidima. Mnoštvom. Umalo nas nisu sredile."
     Najdžel zatrese glavom da razbistri misli. "Poslali smo vam neku opremu maški, i podatke..."
     "Dobili smo ih. Mnogo nam je pomoglo. To je bilo na vrhuncu trećeg napada, Vremena Lasice. To je potrajalo pet vekova."
     "Oh, Bože", reče Nika. "Maške su bile toliko jake?"
     "Naravno", reče Akran. "Potom su postale pametne. Pokušale su da nas nadmudre. Zbog njih smo izgubili povelik komad Zemlje. To je trajalo hiljadu godina."
     "A sve vreme ste primali moje poruke?" upita Najdžel.
     Akran klimnu. "Namestili smo velike antene. Prvo u orbiti, a onda po čitavom sunčevom sistemu. Maške su ih stalno nalazile i uništavale."
     Najdžel zamisli stoleća borbi i uzdahnu. Svet se okretao polako i ljupko, ljudi i prašina počeše da se kreću ukrug...
     "Je li umoran?" uznemireno upita Akran. "Možemo da pričamo kasnije, neka se naspava..."
     "Samo nastavite", reče Nika. Najdžel je uspeo samo da klimne.
     "Propustili smo neke poruke, kad su nas maške napale pozitronskim oružjem. Ali vratili smo antene na mesec posle oko četiri stotine godina. To je bilo pošto su se polovi istopili, pa smo izgubili veći deo kontinenata."
     "Blagi Bože", jedva jeknu Najdžel.
     "Ali spasli smo sve ostalo. Niko nije hteo da naredna poruka zatekne praznu Zemlju. I zato smo se pribrali. Pretražili smo čitav prokleti sunčev sistem da nađemo poslednja uporišta maški. Bile su prilično dobro skrivene, neke čak i u Jupiterovim oblacima. I sve smo ih sredili."
     Najdžel je žmirkao. Svet je prestao da se okreće i sad je počinjao da shvata. "I došli ste..."
     "Ovamo. Da vidimo šta vam se desilo. I o čemu je zapravo sve vreme reč."
     Halo? Mi smo još tu. A vi?
     Na licima je video nešto nalik na divljenje. On i Nika su za njih i ostale bili drevni istorijski primerci, neverovatno prastari.
     Neizmerno sposobni, ti Zemljani. Maške će ih se plašiti.
     Najdžel ponovo žmirnu i nasmeši se. "Još smo tu. Još smo tu." To mu se činilo veoma zabavno i više nije mogao da govori, jer grlo mu se stezalo.









12. OTREŽNJUJUĆE PERSPEKTIVE
     To je bio vrhunac. Naravno, bilo je divno i čudesno sresti svoje sunarodnjake, ljude sa drage, voljene Zemlje.
     Ali vremenom, pošle prvih nejasnih opažanja dok je ležao ranjen, kad su mu se Zemljani činili kao bistre šimpanze, sve je postajalo sve više ironično. Oni su bili ljudi, to da. Pametne šimpanze. Ali i mnogo više od toga. Promenili su se.
     Napadi maški na Zemlju ubrzali su ljudsku evoluciju - i preko biotehnologije i preko prirodnog odabiranja. Zemljani su stekli implante koji su stvarali čulnu mrežu - složeno elektromagnento okruženje, korisno i za rat i za rad. Kičme su im bolje stajale, na debelim lumbalnim diskovima. Nisu više imali dosadno slepo crevo da se upali i pukne. Tela su im postala precizne neurološke mreže, sa boljim metabolizmom, čvršćim hrskavicama, izdržljivijim kostima.
     To je bilo prilično očito. Nesvesne razlike bile su još rečitije. On i Nika i ostali iz Dvadesetprvog veka - uskoro su ih prozvali "Stariji" - nisu mogli da drže korak sa ovim Zemljanima, ni mentalno ni fizički. Krupne, gotovo olako sposobne pridošlice bile su, naravno, veoma učtive. Pokušali su da uključe svoje Starije u istraživanja pevea, u borbu protiv maški, i čak su uspostavili kontakt sa avetinjskim Drevnima.
     Ovi odvažni novi Zemljani zadržali su neke osobine šimpanza. I dalje su bili čovekoliki. Vrlo učtivi prema svojim Starijima, ali brzo su učili i od maški i od Drevnih. Peli su se evolucionom lestvicom, u oblake slave, sve dalje u maglu.
     U tom času, njihov način razmišljanja prosto je izmakao razumevanju.
     Reumatični matori Stariji nisu mogli da prate razgovore sa Drevnima. Najdžel i Nika i ostali koji su došli u otetom brodu maški - sada samo grupica predaka Zemljana - bili su prepušteni slučaju. Nisu mogli da savladaju zaslepljujuće brzi tehno koji su Zemljani doneli, niti onaj koji su kasnije razvili protiv maški.
     Najdžel je uspeo da baci pogled na Drevne dok je pomagao u istraživanju Sokaka u peveu. Njihova urolana geometrija, zatvorena u sebe, bila je odlična Petri posuda. U Sokacima su različite kulture - i ljudske i tuđinske - mogle da se razvijaju sa raznolikošću neophodnom za borbu protiv maški. Bilo ih je svih vrsta - visoki tehno, niski hehno, čak i ne-tehno.
     Za Starije, nove perspektive bile su otrežnjujuće. S druge strane, Zemljani su lako sarađivali sa Drevnima. Borili su se protiv maški, mnoge su ubijali, ponekad su sarađivali i sa njima.
     Drevni su rasuli Zemljane svuda oko Zaklona. Najdžel i ostali Stariji su manje-više gledali i bavili se pomoćnim poslovima. Novosti su bile daleke, bilo ih je teško pratiti.
     Velika ofanziva protiv maški u čitavom Centru. Zemljani su se širili po planetama oko zvezda sve daljih od Pravog Centra.
     Učili su tehno maški, otimali od njih. Gradili su ogromne konstrukcije u svemiru, Svećnjake.
     Zemljanima je išlo dobro tokom mnogo milenijuma. Najdžel ih je pratio iz usporenog vremena u dubini pevea. Potom su nastupile nevolje.
     Maške su našle načina da izazovu kratak spoj u delu energije kojom su Drevnu održavali svoje čudne magnetne trake. Kad su te izvore iskoristile u svoje svrhe, maške su postale neizmerno moćnije. Tada su počele da rastu i da uništavaju velike orbitne gradove Zemljana.
     Najdžel je posećivao te kristalne gradove, a postojale su i još veće građevine koji je mogao da vidi, ali ne i da shvati. Kada su maške ponovo počele da preovlađuju, pomagao je koliko je mogao. Bilo je teško razumeti čak i uslove brobe.
     Kao da slušaš razgovor kroz oluk tokom oluje, rekao je. I to vrlo dug oluk.
     Kako su maške uništavale sve više ljudskih staništa u Galaktičkom centru, imao je sve više posla. Sukob se ponovo vraćao na njegov nivo.
     Konačna, očajnička strategija Komadanja - podele čovečanstva na posebne kulturne Petrijeve posude, dole na planetama - dala mu je dovoljno grubog posla. U tom razdoblju provodio je vreme van pevea.
     Nije mogao da prati prefinjene pojedinosti borbe Zemljana i maški. Znao je da su uključene tuđinske organske rase, drugi Originali. A glavni deo sukoba odigravao se na nivou koji je uključivao Drevne i nedokučive Više. O njima on i ostali Stariji nisu znali ništa.
     Osim... mašine su tragale za nekim svojim gralom. Bile su veoma tajanstvene oko toga, ali progonile su grupice ljudi kao da tragaju za nečim. Najdžel je jednom načuo izraze "Šifre pokretači" i "Prvo naređenje", ali one su prosto proletele i ubrzo nestale. Zemljani su mu uvek odgovarali okamenjenim licem, ništa. Kao da postoji neka tajna, toliko prefinjena da je tajna i samo saznanje da tajna postoji.
     Osim toga, potrajalo je dosta dugo dok nije uvideo da i njega iskorištavaju.
     Učtivo, uz veoma mnogo obazrivosti, naravno. Ali iskorištavali su ga. I Zemljani i Viši, u istoj meri.
     Tada se povukao iz borbe koja je ionako bila van njegove moći poimanja. Ili je mislio da se povukao.









13. FIZIČKA PREDSTAVA
     Najdžel Volmsli začkilji u Tobija. "Toliko toga treba da ispričam..."
     "Ne moram mnogo da znam! Samo toliko da ostanem u životu", reče Tobi.
     "Ispada da je to prilično mnogo. I ti sam si prilično komplikovan, dečko." Najdžel nije odoleo, izdao je unutrašnje naređenje. Stvari se često najbolje objasne primerom.
     Kraj Tobija su se svetlucave tačkice zgusnule u Šibo. Bila je to lepa, zrela žena, vitka i prozirna i bez nogu. Gornji deo tela joj se izvijao kao da se proteže posle duge zatvorenosti. Bled osmeh. "Zdravo, nosaču moj."
     Tobi poskoči, zapanjen. "Ti! Još si pohranjena u mojim rezervnim bankama?"
     "Ušunjala sam se... sama."
     "Prokletstvo! Hteo sam da... izađeš."
     "Nemam... kuda... da odem."
     Čitači čula u sobi bili su podešeni na neverovatnu preciznost i mogli su da uhvate čak i rasute Aspekte i Ličnosti i Lica smeštena u nečijim ivičnim poljima. Šibo je svetlucala pred njim, avetinjski ostatak skriven u Tobijevoj elektro auri.
     Njeno lice govorilo je više nego iskidane reči. "Tu sam... da pomognem."
     "Imam te u čipu", besno reče Tobi. "To je dosta."
     "Šta mogu... postojim."
     Najdžel oseti čudno, svilasto strujanje između Tobija i Šibine slike. "Kilin hoće da te vrati", reče Tobi. "Je li čip dovoljan za to?"
     "Više volim... da ostanem... ovde."
     "Ako se Kilin domogne tvojih čipova, pokušaće da te vrati."
     "Više volim... ovde."
     "Ja hoću da izađeš."
     "Ostajem." Podigla je ruku u nemom pozdravu - i iščezla.
     "Uf! Prokletstvo!" Tobi je bio besan.
     "Izvini, ali morao sam da ti dokažem", reče Najdžel. "Videćeš da je ovde pojam ličnosti prilično složen."
     "Moram da je izbacim napolje."
     "Vremenom ćeš shvatiti da je ono što maške zovu 'fizička predstava' samo jedna faza".
     "Znači, Šibo zaista može da se vrati?"
     "U neku ruku."
     "Šta ti to znači?"
     "Stvarnost - divno apstraktan pojam - je analogna. Ljudi tu žive i misle."
     Tobi sleže ramenima. "Dabre, ona je stvarna."
     "Svet maški je u osnovi digitalan. Nikada nećeš razumeti maške ako ne shvatiš koliko je drugačiji njihov pogled na svet. I ne samo njihov. I Drevni i Viši - oni nemaju isto osećanje sebe kao mi."
     "Viši?"
     Volmsli je znao da će dečko najbolje razumeti ako mu ispriča priču. Klasičan primatski način učenja. Linerano, neumorno serijski. Vrlo staromodno, a ipak opstaje.
     Pa dobro, najbolje da se vrati daleko, do vremena kada se potpuno povukao iz Visokih Razreda, kad je potražio utočište u jednostavnosti.
     On uzdahnu. "Toliko toga imam da ispričam..."









Drugi deo: POSLEDNJI SUNČEV ZRAK
     Vaseljena je puna čudesnih stvari koje strpljivo čekaju da mi postanemo oštroumniji.

     Eden Filpots, "Senka u prolazu", 1934.









1. CRV
     Telo je ležalo na samrti izvesno vreme pre nego što ga je Angelina pronašla.
     Primetila je mali kovitlac ptica u vazduhu iznad ustalasanog stenovitog mesta, pa je pošla da pogleda.
     Izlomljeno telo bi se povremeno pomerilo i ptice bi se malo podigle, refleksom stvorenim dugom evolucijom, jer ako plen oživi mogao bi da bude opasan. Njihova hrabrost bila je isključivo kolektivna. Svaka od njih bi smesta pobegla da nije bilo poznatog, genetski usađenog spiralnog okretanja jata koje ih je sve smirivalo.
     Angelina je našla telo presamićeno, kao da su noge i grudi slomljeni. Bila je to žena, u tamnocrvenom odelu iz jednog dela. Meka tkanina bila je iscepana i prekrivena već skorelom krvlju. Kad je Angelina kleknula da joj pomogne, osetila je metalni miris sveže krvi i primetila podrhtavanje kapaka. Iz rane na slepoočnici još je curkala crvena tečnost.
     Angelina je preko koma uzbunila braću, Bendžamina i Ita, koji su došli iz kuće udaljene sat hoda. Oni su tu razdaljinu pretrčali mnogo brže, zajedno sa nosilima i medicinskom opremom.
     Angelina je podvezom uspela da zaustavi krvarenje, ali žena je bila u vrlo lošem stanju zbog vrućine i dehidracije povrh brojnih povreda; na grudima je imala ogromnu purpurnu modricu, brada je bila zdrobljena, desna ruka iskrenuta pod nemogućim uglom i videla se ogoljena kost.
     Smestili su je u nosila i obradili ruku pre nego što su je poneli po neravnom terenu. Tek tada se sporo okretanje ptica u jatu, bilo ih je na stotine i razočarano su cvrkutale, rasulo na pojedinačne, bezopasne delove. Neke su i dalje pratile ljude, jer izviđači su takođe deo kolektivne genetske lekcije.
     Bilo im je teško da stignu do bezbednog tla i tada su pretpostavili otkuda potiče samrtnica. Tlo je bilo nesigurno. Čvrstu materiju po kojoj su stupali po navici zvali su stenjem, ali znali su da je klizavi, svetlucavi sloj zapravo "peve" - PV, sabijeni oblik prostora-vremena. Peve može da bude čvrst i gust u jednom trenutku a u sledećem da se pretvori u maglu i ključanje. Žilav i izdržljiv ali promenljiv, prema zakonima sopstvene prirode, ljudima nepoznatim. Ili barem ljudima u ovom razdoblju.
     Dok su se smenjivali noseći nepokretno telo, svakog od njih je mučilo neprijatno predosećanje. U njihovom omeđenom svetu ova žena bila je kao signalno svetlo, objava. Opet je otvorila vrata nagađanjima, jer znali su za priče o telima ubačenim u peve sa mesta i iz razdoblja opasnosti i obećanja. Nisu pominjali jedni drugima te prve neprijatne misli, ali vazduh im je svima bio težak.
     Ljudi su odavno živeli ovde, uobličavajući peve i poimajući ga kao okvir sopstvenog sveta. Ali on je bio i neprijatelj, promenljiv, gotovo svojeglav. Klizio im je pod đonovima dok su nosili ženu, kojoj su iz brojnih rana još curkali krv i limfa. U vazduhu su se javljale plavo-bele munje. Lutajuća električna energija vukla ih je za rukave kao nestalni vetar.
     Stigli su do svoje niske, trošne kuće. Njihov otac Najdžel vratio se iz voćnjaka. Namrštio se kad je video rane. Njihova mati, Nika, već je uključila i podesila auto-medicinsku opremu, blistavu i glatku uprkos starosti, ali dotle je već ostalo vrlo malo nade.
     Žena je ječala i grcala, a dah joj je zviždao kroz polomljene zube. U jednom trenutku liznula je usne i kao da je osetila miris doma: slatku detelinu i beli luk, poluuvelo cveće, vlažne krpe, gustu supu koja se krčka u velikom loncu, miris nauljenog drveta.
     Tada je iz nje progovorila zbrka, goneći je da mrmlja kroz ranjavo grlo.
     "Nebo... gori... ohkan... ohkan... beži!"
     Porodica Volmsli se zgledala. "Drugi za koje smo čuli", šapnu Nika, "nisu mogli da govore."
     "Kladim se da ni ona neće dugo", reče Najdžel.
     Nešto duboko u njemu bi smesta omrznulo sve što uznemirava njegov mirni svet, ovo rustično utočište koje su stvorili on i Nika. Zemljani, maške, Drevni - njihovi sukobi bili su veoma daleko, u drugim Sokacima, ili tamo među grozničavim zvezdama. Ova žena ga je opet podsetila na sve to.
     Ali, on je odabrao ovo mesto za farmu. Znao je da su mesta erupcija pevea veoma važna. Nešto u njemu nije htelo da sasvim napusti veliku pozornicu.
     Žena se neko vreme smirila. Kretali su se oko nje, prema uputstvima veštačke inteligencije, koja je govorila prigušenim, umirujućim glasom. Program je imao lažni prizvuk saosećanja koji je oduvek nervirao Najdžela, ali porodici je prijao.
     Nika je primetila ispupčenost ženinog optičkog diska -
     papiledema - objasnio je umirujući glas kompjutera, opisujući ozbiljna oštećenja unutar ženine lobanje. Čitavo telo bilo je puno preloma, kao da ga je neko sistematski izgazio. Bila su slomljena rebra, kukovi i potkolenice, čak i prsti na nogama. Krvni sudovi bili su rastrgnuti, pa zapečeni unutrašnjom vatrom. Niko nije znao kako da odmah zaleči takve povrede, a kompjuter nije hteo da rizikuje nagađanjem. Dok su pregledali povrede i krpili što se moglo, žena glasno kriknu. Oči joj se otvoriše kao da se prazne od preopterećenja i ona sede.
     "Siva Maška... zna... moram... nebo... vatra, vatra..."
     Zinula je, kao u grču od novog bola - i potpuno omlitavila. Do trenutka kad joj je glava pala na jasuk, sve životne funkcije pokazivale su ravnu liniju.
     Ništa što su Angelina, Bendžamin i Ito mogli da učine nije vraćalo iskru u telo. Um joj je bio raznesen. Preduzeli su korake koji će povratiti makar deo žene: pokrenuli su joj krv pumpom ubačenom u krvotok i čitali su joj moždanu mapu.
     "Iz pevea", reče Najdžel dok su radili.
     "I pomenula je Sivu Mašku", reče Bendžamin. Svi su se zgledali.
     Najdžel je nadgledao dijagnostički program, ali se inače nije mešao. Svojevremeno je video mnoštvo ranjenika i nije bio fasciniran kao njegova deca. "Došla je iz crva, zar ne? Isto kao onomad."
     Bendžamin, mlađi sin, sumnjičavo iskrivi usta. "I ono telo je bilo mrtvo?"
     "Jedan čovek u blizini, zove se Ortega, našao ga je kako dopola viri iz kugle magle, tako reče." Najdžel je sad bio prilično star, gotovo četiri stotine zemaljskih godina prema sopstvenom računu, ali imao je prilično dobro pamćenje. Pažljivo se kretao kroz tu oblast, jer je izazivala sumnju u sebe, u ono što je nekad davno bio, u ono što je progutao ambis stoleća...
     Brzo je prekinuo takvo razmišljanje i nastavio da govori. "To je jedini slučaj za koji sam ovde čuo, ali u istoriji pevea ima ih još nekoiko."
     "Iz one drhtave tačke u Sokaku?" Bendžamin odmahnu glavom. "Ali crvi, oni su kao lopte, kugle, a nisu rupe u zidu."
     "Tačno", reče Nika. "Ali crvi se najbolje otvaraju u zbijenom peveu. Tu ima mnogo više slobodne energije na raspolaganju, ili bar tako kaže teorija."
     Bendžamin je prekinuo posao i položio ruke na krvlju poprskani sto. "Znači, ova žena je prošla kroz crva? Mislio sam da su unutra pritisci ogromni."
     "I jesu. Telo koje je Ortega našao bilo je rastegnuto i samleveno. Poticalo je daleko iz vremena uzvodno", reče Najdžel.
     "Skroz mrtvo?"
     "Ostao je par sećanja, ali niko nije mogao da od njih sastavi Ličnost."
     Najdžel pomisli na daleki prostor i vreme odakle je ova mrtva žena verovatno došla. Jednosmerni prolaz do nepoznate prošlosti ili budućnosti, putovanje izazvano smrtonosnim silama.
     Ali ona je ipak došla. Ili je poslata? "Donela je nešto", poče da nagađa.
     Bendžamin se namrštio. "Šta je donela?" Počeo je da dugim, koščatim prstima pretražuje krpe koje su skinuli sa tela. "Ovde je samo tkanina."
     Ito je brisao smrdljivu mrlju tramo gde su se ženini sfinkteri opustili u poslednjoj grčevitoj agoniji. "Misliš da će Drevni hteti da je vide?"
     "Nadam se da neće", reče Nika. "Trajaće čitavu večnost dok pošalju nekoga ovamo."
     "Nadam se da neće istruliti onako brzo kao telo koje je našao Ortega", gunđao je Najdžel.
     "Ne budi nadrndan", ljutnu se Nika.
     "Poštovanje prema mrtvima ne znači da moraš da rizikuješ." Najdžel se pomalo postideo svoje primedbe, ali bio je spreman da je brani.
     "Pun postupak?" upita Angelina. Bila je mišićava i snažna od rada u voćnjaku i ljupko se nasmešila uprkos okolnostima.
     "Doneću čitače", spremno reče Bendžamin. Kao najmlađi, upravo je bio na pragu zrelosti, skakao je da prihvati svaki posao, samo da pokaže kako ne zaostaje mnogo za srednjom sestrom. I Ito je ranije bio takav, ali otkako je izašao iz puberteta Najdželu se činilo da sada ne zna šta će sa sobom.
     Svi sem Benaždamina znali su za čoveka koga je Ortega našao, i znali su šta je bilo posle - gljivice su rasle po njemu, iz očiju je izbijala para - i to im je izazvalo mnogo košmara u detinjstvu. Čak i sada, mada su bili gotovo odrasli, nisu voleli da se sećaju Najdželovih upozorenja i slika: plikova koji su izbijali po koži kao male staklene kupole, okruženi jarko crvenom bojom. Pucali bi uz vlažan zvuk i izbacivali sunđeraste kapi koje su se svuda lepila i trebalo ih je strugati nožem. I to brzo - tražile su hranu i zarivale se u telo.
     Brzo su izvršili očitavanja. Nika je proverila da li su skeneri dobro pričvršćeni za ženinu lobanju. Čim su završili, Bendžamin je upitao lažno mirnijim glasom. "Onda bolje da je što pre zakopamo?"
     "Ne", reče Angelina. Nije ličilo na nju da se protivi braći, ali ona je našla tu ženu i po načinu na koji je isturila bradu Najdžel je video da se oseća odgovornom za nju, kao da je vlasnik. "Šta ako ga Drevni budu želeli?"
     Najdžel klimnu, očito iznenadivši Angelinu. "Kad se govori sa vlastima, najbolje je da sve bude jednostavno. Prošli put su naterali Ortegu i mene da ga iskopamo."
     "Stvarno?" zapanji se Angelina.
     "Drevni veruju u lokalnu odgovornost. Ili bar tako izgleda - njihovi ljudski zastupnici tako postupaju. Ja sam bio sused, dakle kopao sam - i tačka." Najdžel sleže ramenima. "Morali smo da obučemo kožodela. Bilo je strašno vrućina. Bili smo gola voda."
     Sve troje dece Volmslijevih zgledalo se sa nelagodnošću. Otac im nije ranije pominjao taj detalj. Po Bendžaminovom licu se videlo da kao najmlađe dete žarko želi da učestvuje u odluci. "Ti naučnici će hteti podroban izveštaj, hteće da vrše eksperimente, da uzimaju uzorke. Znate kakvi su."
     Nikino zabrinuto mrštenje postade još jače. "Nemam poverenja u naše skladište. Trulež bi mogla da se probije i..."
     "Hajde da je vratimo u peve", reče Angelina.
     Ideja je bila jednostavna, ali zapanjujuća. Ako ga sahrane u zemlju, telo bi moglo da se izvadi. Iz pevea nikako.
     Svi su bili potreseni novom erupcijom pevea, posle mnogo godina mirovanja. Uznemiravala ih je i sama pomisao da stupe nogom na nekamen, na vremenjak. Ipak, Najdžel je video da niko od njih neće to glasno reći. Taj deo pevea bio je lokalna legenda i deca su se i plašila njegovog nagoveštaja misterije i avanture i istovremeno su čeznula za tim. I zato su pristali.
     Prvo su obradili očitavanja. Običaji su zahtevali samo toliko: snimak nervne mreže, sećanja iz cerebralnog korteksa, popis od kojeg se mogao sačiniti makar grub obris onoga što je žena bila. Tela iz budućnosti pristižu samo na nekoliko mesta i Najdžel je odabrao da živi kraj jednog takvog.
     Ženino telo već je počelo da se raspada dok su ga nosili kroz vrtoglave devijacije, tutnjavu i ozonski miris okoline crva. Ito i Angelina nosili su telo neobičnim pokretima, kao mačke, spremni da odskoče u svakom trenutku. Kroz zajednička čula su im strujale brze frekvencije, neka vrsta alarma koji ih je povezivao. Ova erupcija bila je samo početak i izgledalo je da će biti velika. U vazduhu se osećao kiseli zadah. Vreli povetarac im se zavlačio u nozdrve, a tlo pod nogama je podrhtavalo od iščekivanja i zlobe. Doneli su telo do mesta gde su ga našli, ili su barem pokušali, jer se već otvorio gravitacioni ponor. Iznad zapenušanog pevea lebdeo je prašnjavi oblak boje safira. Sam vazduh ih je gurkao i vukao.
     Široko su zaobišli lebdeći prah. Uobličavao se u izdužene cilindre, pa u kapi oblika suze, pa u prepletene šare - što je značilo da je to još jedan izraz daleke budućnosti. Oštro krak - i peve se uvi i nakrenu kao splav na pobesneloj reci.
     Ito pade i telo se prevrte, mlatarajući rukama, a nogu ukočenih i krutih kao štapovi. Okretalo se u vazduhu i letelo pravo prema pukotini u prostoru. Safirna magla se otvori i zatvori kao riblja usta, ovalna i besmislena. Najdžel zagrli decu dok su gledali. Telo kao da se rastopilo, a potom ponovo postade čvrsto pred stapanje sa materijom koja je pre samo par sati bila običan, čvrst vremenjak. Potom nestade. Upijeno, možda preneseno nekuda.
     "Pitam se kuda je otišla", zamišljeno se mrštio Bendžamin.
     "Klizi kroz peve - kako su ono Drevni govorili, Tranzit?" pitala je Anglelina sa nelagodnošću, brišući rukavice o kolena kao da bi da se očisti od leša, njegovog dodira i zadaha. Ali na njenom koščatom licu ostao je izraz radoznalosti i iščekivanja.
     "Prošli put joj izgleda ništa nije naudilo", reče Bendžamin.
     "Ali pre toga nešto jeste", reče Ito. "Ubilo ju je."
     Najdžel šmrknu i pokaza prstom ka kući. "Ovo mesto će omekšavati i širiti se. Tako je bilo prošli put. Hajdemo."









2. LINIJA ANIHILACIJE
     Kroz jedan relativni sat - mada ovde sati ne znače mnogo a časovnici su uglavnom ustupak ljudskom načinu razmišljanja - porodica se okupila oko dugog, lakiranog stola u trpezariji, kraj velikog kamina u kome je tinjao i pucketao ugalj. U peveu nije bilo fosilnih goriva, jer nije bio dovoljno star, ali sabijeni kamen uz dodatak zapaljivih materija davao je isti crvenkasti sjaj.
     Očitavanja mrtve žene pojavila su se kao slike duboko unutar površine stola, sazvežđa sećanja prikazana kao detalji i trenuci: ruševine života. Zakon je zahtevao da provere postoji li išta što zahteva hitno obaveštavanje Drevnih. Niko nikada nije razgovarao direktno sa njima, naravno. Oni su bili senoviti, tuđinski umovi koji su stvorili peve. Retko su se uplitali u poslove običnih ljudi koji su se ovde držali nesigurnih detalja.
     Kada su završili prebiranje kroz rasuta sećanja, kad su zadovoljili radoznalost, samo Najdžel i Nika su se mrštili; deca su zevala, dosađujući se. Više nego ikada osetio je stoleća koja su razdvajala njega i Niku od njihove dece.
     "Izgleda da ta budućnost i nije toliko divna", reče Bendžamin, zamišljeno cvrckajući zube.
     "Da li da pošaljemo sve ovo?" upita Angelina. Iskrivila je usne uz blago pevuckavi glas, što je uvek diralo njenog oca pravo u srce jer još nije znala koliko je lepa. Ovde su živeli relativno izolovano, duboko u retko naseljenom Sokaku, baš kako su on i Nika planirali. Uskoro će njihova deca saznati za postojanje tokova kulture i tehnologije na drugim mestima u peveu.
     "Ne odmah", reče Nika, pogledavši Najdžela.
     Ito je shvatio. "Ovde ima nečega."
     Nika klimnu. "Pogledajte ovo." Dotakla je prstima dugmiće na doručju i sto sinu, prikazujući sliku: nad crnim horizontom dizale su se mrlje ružičastog svetla. Ovo svitanje prekide horizontalna linija, pokazujući trake spektralnog svetla. "Vidite? Slike vrlo snažne energije. Sa jednim vrhom."
     Ita to nije zadivilo. "Astro podaci. Pa?"
     "Taj vrh predstavlja energiju od nula zarez pet miliona elektron volti", reče Najdžel.
     Ito sleže ramenima. "Da, pa?"
     Najdžel je znao šta znači ovo usputno izazivanje - njegov sin je bio pun energije koja se oslobađala u trenucima prividne ravnodušnosti. "Sine, to je mnogo energije za jedan jedini foton."
     "Pa?"
     "Osim toga, to je upravo količina koja se izdvoji kada elektron sretne svoju antičesticu, pozitron."
     "Aha." Ito se namrštio, ne želeći da tako lako odustane od ravnodušnog ponašanja. "Tata, tebe uvek zainteresuje tako koješta."
     "Zar misliš da je to koješta?" planu Angelina. "Pa to je antimaterija, glupane - umire!"
     "Otkud znaš?" oprezno upita Ito.
     "Elektron i pozitron se spoje, bang!" Ona pljesnu dlanovima. "Ne ostaje ništa sem svetla. Ovog svetla. Linija anihilacije. A pogledaj je - ispunjava nebo!"
     Najdžel se smešio, ponosan na nju. Na njegovo očajanje, obojica sinova ispali su dobri momci, ali samo ponekad su se pomalo interesovali za tehničke stvari.
     Pre gotovoo trideset hiljada godina - preciznog vremena, merenog mirujućim koordinatama svemira, a ne nesigurnom vremenskom skalom pevea - Najdžel je bio tipični zaluđenik za nauku, sav posvećen učenju. Tek kasnije je počeo da obraća pažnju na mnogo veći i raznovrsniji svet politike, književnosti, žena.
     Sistem tipičan za drevno Dvadeseto. Njegovi sinovi su izgleda krenuli obrnutim redom. Ili su bar tako govorile žalbe suseda - udaljenih po pola dana hoda, ali sa lepim ćerkama.
     Zagedao se u slike. Mrtva žena bila je napolju, na planeti, i gledala je - daleke galaksije? Zvezde u nastajanju? Krpasti oblaci mogli su da predstavljaju bilo šta. Govorili su o pokrenutoj ogromnoj energiji. Čitavo nebo puno fotona koji će spržiti biološke oblike života. Gde? Kada?
     "Drevni će hteti ovo - uskoro", reče Nika.
     "Aha." Najdžel je pogleda ispod oka. "Hajde da kažemo relativno brzo."
     "Ali, trebalo bi da..." poče Bendžamin.
     "Tako je", reče Najdžel, podigavši obrve. "I mi uvek radimo ono što bi trebalo."
     Nika ga je gledala sa izrazom umornog mirenja. "Hteo si da živiš na mirnom mestu. Sada je malo prekasno da se žališ da ti je dosadno."
     "Nije mi dosadno", odvrati Najdžel. "Samo sam radoznao."
     "Hteo si da živiš blizu onog tamo crva, tata", reče mu kći. "Zašto? To je opasno."
     Najdžel zamahnu rukom, obuhvatajući ustalasane bregove i duge kanjone ravnog dna. "Prijatno, lepo mesto za podizanje dece. Taj crv je retko aktivan. Ovde smo prilično bezbedni, ušuškani unutar Sokaka. Maškama je teško da nas nađu. Ali to ne znači da treba da prestanemo sa učenjem. Voleo bih da vidim ako nešto stigne za ženom. Ako Drevni pošalju delegaciju, možete biti sigurni da nećemo naučiti ništa. Kroz crve pevea stižu čudne stvari i..."
     "Vaš otac voli da kontroliše igru."
     "Meni više zvuči kao malo neslaganje sa klizanjem šljunka", reče Bendžamin.
     Svi se nasmejaše. Najdžel se tek oporavio od detinjastog pokušaja klizanja niz kamenito korito potoka. Na plastičnoj ploči je skretao sa jedne na drugu stranu, nesposoban da zaustavi klizanje šljunka. Kada su ga izvukli iz jezerca na kraju klizišta, on se bunio, iako je ozbiljno hramao, da su deca sasvim lepo uspela u tome.
     "Suviše si star da bi toliko rizikovao", rekla mu je tada Angelina.
     "Ako ne rizikuješ, ionako si već mrtav samo što to ne znaš", kiselo je rekao Najdžel, trljajući istegnuti mišić i oteklo koleno.
     No, crvi su bili znatno opasniji. To je bila neizbežna osobina promenljive stabilnosti pevea. Prostor-vreme, duboko u sebi, liči na biološki sistem. Sve što obezbeđuje nišu na kraju stekne parazite.
     Tamo gde se peve istanji rađaju se crvi - izvučeni iz dela pene koja leži ispod svega. Crvi žive od talasa gravitacije koja obuhvata peve, kao paraziti na samom prostoru-vremenu.
     Crvi mogu da povežu jedan deo pevea sa drugim, uzimajući deo toka energije između njih. Da bi se otvorili, potrebni su im ogroman napon i spoljašnji pritisak. Pritisak za održavanje crva veličine čoveka jednak je onome unutar masivne neutronske zvezde. No, samo malo dalje od njega efekat je potpuno neprimetan. Crv ostaje otvoren usled polja, magnetnog i subatomskog, koje opstaje zahvaljujući ustalasanoj energiji samog pevea.
     Što je još gore, crvi mogu čak i da se razmnožavaju. Prizivaju druge zmijolike lešinare, koji trepere i uvijaju se između slojeva i Sokaka hijeroglifske geometrije pevea. I zato mogu da rode, i mogu da ubiju. Izlomljena žena verovatno je umrla unutar crva, usisana i zgromljena u njemu.
     Najdžel je napomenuo da su crvi neizbežan rizik života na takvom mestu, i Angelina je iskrivila lice. "Oh, to samo znači da bi hteo opet da se spuštaš niz klizište."
     "Mislim da zapravo ne bih", reče Najdžel, odgovarajući na šalu grimasom. "Ali pitam se... da li je ova žena znala u šta se upušta?"
     Nika podiže jednu obrvu. "A znamo li mi?"









3. PREMOŠĆIVAČ
     Bili su zauzeti gajenjem povrća i dugim voćnjacima, uglavnom od drveća sa stare Zemlje, i nisu imali mnogo vremena da nadgledaju mesto gde se pojavila žena. Tamo se uglavnom dimilo, sa toliko kiselim zadahom da je čovek morao da krivi lice već izdaleka.
     Deca retko misle na svoje roditelje kao na nešto više osim kamena temeljca njihovog sveta, na one koji večito daju, kao da su postulati koji su van geometirjskog dokaza. Sa Najdželom i Nikom bilo je isto tako.
     Mereno vremenom ravnog prostora, bili su stariji nego što su voleli da pominju pred decom. Prema svojim lokalnim koordinatama imali su svega par vekova, zahvaljujući hladnom snu i relativističkim posledicama boravka na svemirskom brodu. Medicinska nauka i sreća pružali su im osećanje da su još prilično krepki, ali iskustvo je bacalo posebnu svetlost na izraze između njih. Deca su to primećivala, ali bi samo slegnula ramenima pred još jednom tajnom odraslih.
     Jednog dana - što je izraz postignut dogovorom, jer u peveu postoje narastanja i jenjavanja svetlosti, a nema sunca ni zvezda, nikad - ljubimče se oslobodilo i prišlo suviše blizu. Bio je to rakun, po imenu Skuter, koga su držali napolju, na dugoj žici sa jednim krajem pričvršćenim za konopac između dva drveta kako bi rakun mogao da trči tamo-amo. Smotuljak energije sa razbojničkom maskom cepao je rublje i krao hranu kad god bi imao prilike i Nika bi ga, besna, cimnula za ogrlicu i tako držala u vazduhu. Rakun bi se koprcao u vazduhu sve dok ne bi shvatio da to ne treba više da radi. Barem za neko vreme.
     Nika bi mu obećala da će ga skuvati za sledeći ručak sa sve pire krompirom i rakun bi se ućutao. Znali su da može da ih razume. Skuter je i pričao, ponekad. Ali ne baš dobro. Niko se nije setio da ga upozori na ono mesto i kad je opet našao načina da se oslobodi - Bendžamin se kleo da stvorenjce postaje sve bistrije - pošao je za Angelinom. Prišao je suviše blizu ključaloj kugli, uhvatio se i izgubio pola pedlja repa.
     "Ljut na mene", požalio se pištavim glasićem. "Povredi me."
     Nika je primetila da je rep čisto odsečen. Crv ga je prosto odgrizao. Rakun je gunđao ali je mirno podnosio previjanje.
     "Pobegao si", grdila ga je.
     "Moram da učim."
     "Izgleda da je crv uzeo uzorak da uči o tebi."
     Dok su se za večerom smejali celom događaju, javila se Angelina, koja je pazila na komunikacije. "Dobili smo signal. Zapravo naređenje. Kažu da su Drevni zainteresovani."
     Nika je prestala da grabi jelo iz činije. "To znači da će se pojaviti Premošćivač, sav utegnut i uglancan."
     "Stvarno?" Angelina otvori usta u ukočenom oduševljenju.
     "Oni su samo ljudi, kao i mi", reče Ito sarkastično, ali malo preterano, kako bi pokazao da je stariji i iskusniji, mada ni on nikada nije video Premošćivača.
     "Razgovaraću sa nekim starim prijateljima u Čvoru. Možda mogu da nas izbavim od njihove ljubazne pažnje." Najdžel je jeo sporo, sav zamišljen, a razgovor je brujao oko stola.
     Nije mu se dopadalo uplitanje viših vlasti, tajanstvenih Drevnih. Oh, bili su oni upečatljivi. Ali u prirodi čoveka je da se ničemu ne divi predugo. Posle mnogo godina poznanstva sa njima, Najdžel je smatrao da su Drevni nalik na radoznale planine, svakako veličanstveni ali uvek željni da mu gledaju preko ramena dok pokušava da išta obavi.
     Kasnije je preko dalekog koma razgovarao sa par prijatelja u Čvoru. Bili su Zemljani, ali prijatni. Ništa nije postigao. Crvi su suviše važni da bi bili prepušteni isključivo ljudima. Njegov ugled žive legende nije bio od pomoći.
     Letelica Premošćivača stigla je u sledeće narastanje svetla. Uvijala se svuda po vazduhu kao dugačak matematički dokaz koji oko može da prati samo donekle, a onda se izgubi u opštoj složenosti. Vazduh kao tečnost, brod kao jegulja. Kao kad bi Mocart mogao da u čini svoje note vidljivim, čipkastim ukrasima na nebu dok ih slušaš. U zakrivljenom prostoru pevea putovanje nikada nije pravolinijsko. Više liči na klizanje niz nevidljive kosine svetlucavog vazduha.
     Porodica Volmsli je čkiljila uvis, gledajući zbunjujuće spuštanje. Petlje su se nizale kao kad odmotavaš rolnu. Za njima se širio čipkasti trag pare, stvarajući beskonačno zakrivljenu konačnost, parajući nebo kao pramac i ostavljajući vreme i muziku sa obe strane kao unutar brazde. Od toga ih je sve zabolela glava.
     Premošćivač sa porukom od Drevnih bila je žena, nimalo upadljiva. Lice joj je bilo zategnuto i blistavo, toliko crveno da je Najdžela podsetila na kuvanu šunku. Kragna joj se pod grlom sama otkopčala, pa joj je podvaljak otekao kao prejedena zmija. Krupna doručja su joj virila iz rukava, a u očima je imala fiksirani staklasti pogled kao da zuri u upaljenu šibicu.
     Nisu svi Zemljani upečatljivi. Njadžel se dokono upita da li su takvi oni beznačajniji Zemljani. Nije promenila izraz lica ni dok je razgledala ustalasano mesto. "Novi Vrt pevea."
     "Vrt?" upita Nika, držeći ruke u džepovima kao da nesvesno imitira držanje Zemljanke.
     "Skraćeno za 'Vrtlog'. Za sve ovo vreme videla sam samo dva nova. Ovi podaci što ste poslali", mahnula je diskom, "veoma su važni. Veoma. Trebalo je da budete pažljiviji prema telu."
     "Imali smo mnogo posla u voćnjaku", odmereno reče Najdžel.
     "To nije izgovor", odvrati ona. "Podaci su nesumnjivo iz daleke budućnosti. Odnose se na sudbinu čitavog pevea."
     "Kako?" upita Bendžamin. Najdžel je po njegovom licu video da je zadivljen, ako ne baš samom ženom onda njenom letelicom. Pa, vremenom će se naučiti.
     "Znamo da su mašine od davnina proučavale antimateriju. Na drugim mestima po galaksiji grade velike laboratorije u orbitama oko pulsara - samo da bi uhvatile veliki broj pozitrona. Ova poruka, poslata umom na samrti", opet je mahnula diskom kao da je to oružje kojim je izvršen neki zločin, "dokazuje da imaju planove za čitavu galaksiju. Pokazuju ogromno rojenje pozitrona. Koji su neprijatelj života - barem našeg."
     "Aha", reče Ito, podigavši jednu obrvu.
     "Sumnjaš u to?" Žena je izgledala uvređena. "Govorim u ime Drevnih."
     "Oni govore preko tebe", odvrati Ito. "Ti si samo lutka."
     Najdžel položi najstarijem sinu ruku na rame da ga umiri. Ito nije bio pomirljiv kao Bendžamin. "Pitanje je samo", reče Najdžel, "zašto su nazad poslali telo?"
     "Recimo da Drevni imaju nekoliko teorija." Žena se pribrala i sad ih je gledala s visoka. "Vrlo složenih. Teško ih je valjano objasniti..."
     "Primitivcima kao što smo mi?" upita Nika uz mudar osmeh.
     Žena frknu. "Ja ne koristim takav prizeman govor. Mada svakako postoje razlike između nas. Ja sam bila u direktnom dodiru sa Drevnima. Na mentalnom nivou."
     "Sigurna sam da je to divno", reče Nika.
     U njenom glasu nije bilo ni prizvuka zlobe, ali Najdželu je bilo teško da se ne nasmeje oštrici skrivenoj u tim rečima. On i Nika bili su mnogo stariji od ove žene, ali ako ikada postane tako ukočen i mrtav kao ona, odmah će sebi razneti glavu. Toliko o Premošćivanju sa Drevnima. Odlučio je da ni ne pokuša kad su mu ponudili, kada su Zemljani smislili prefinjen metod. Sada se setio i zašto.
     "Očekujem od vas da se starate o odbrani koju ću ovde postaviti", reče žena, i dalje odmeravajući Niku kao da traži nagoveštaj zlovolje. Premošćivači su čuveni po uvredljivosti.
     "Odbranu?" začudi se Ito.
     "Protiv mašina. Možda će pokušati da odseku ovaj Vrt."
     Ito se sumnjičavo namršti. "Odavno nisam video nijednu mašku ovde."
     "Napadale su ostale Vrte da ih zapečate."
     Najdžel klimnu dok je u njemu rastao stari bes.
     Premošćivač im pruži kontrolnu ploču. "Postoje još neki prizori u podacima koje ste izvukli iz mrtve žene."
     Na površini su svetlucale slike. Prizor crnih rupa - oštrih tačaka na pozadini od sedefastog svetla. Peve je nastao njihovim sudarom. Ploča je bila usavršen model. U Najdželovim čulima oglašavale su se brze, prolazne slike.









4. AGONIJE GRAVITACIJE
     Zarobljene u ludački uskovitlanom zagrljaju, dve crne rupe se kreću spiralno ka unutra, ka konačnom spoju. Kako se primiču, sve brže se okreću jedna oko druge. Svaka povlači onu drugu, istežući omotač svake rupe u izmučeni, jajasti oblik.
     U poslednjim trenucima manja crna rupa isteže i savija svoj prostor-vreme, zračeći krik gravitacione agonije: talase. Oni se uvijaju i zapljuskuju oko manje rupe, a onda se odražavaju i prelamaju oko veće. Stvaraju se vrtlozi. Stalni talasi pulsiraju između njih. Postaju sve dublji kako se primiče trenutak smrti manje rupe. Energija se peni oko nje, u obliku sve dubljih gravitacionih talasa koji se vrtlože i poigravaju u sve manjoj pukotini.
     Uz konačni vrisak napona i uvijanja, manja rupa se zariva u veću. Ali energija talasa nije izgubljena. Ostaje gust paket talasa koji zapljuskuju obalu fatalnosti.
     Taj paket će se rasuti, krvareći u svemir... ako se ne uplete još materije. Baš u tom trenutku stiže precizno usmeren tok guste mase, krivudajući svojom putanjom. U punom obliku Jednačina Opšteg Polja - kako ih je odavno vizionarski predvideo Ajnštajn, i naravno mnogi drugi najviši umovi širom galaksije, jer Priroda otvara svoje tajne mnogim načinima razmišljanja - prostor-vreme može da se zakrivi. Gravitacioni talas je oscilacija u zakrivljenosti prostora-vremena, kao talasić na moru. Ali jednačine nisu linearne. To znači da i talasanje izaziva dalju zakrivljenost. I sama gravitacija ima masu.
     Nadolazeći plavo-beli tok sabijene mase se uvija, privučen paketom talasa. Plimne sile vuku sada neugasivu materiju u prelepu spiralu. Iz daljine, srebrnasti sjaj sledi put nalik na komore nautilusa, stvorenja rođenog u drevnim okeanima Zemlje, evolucijom uobličenom u klasičnu geometriju.
     Sada počinje pravo nasilje. Bezvučno, brzo i sigurno.
     Masa odbija gravitacione talase, primoravajući ih da dostignu još veće amplitude. To privlači masu sve dublje unutra. Spirala se sužava. Talasi se nastavljaju jedni na druge. Istezanje i uvijanje prostora-vremena postaje sve dublje. U jednoj jedinoj mikrosekundi nastaje nova vrsta stvaranja: stalno, samodovoljno zakrivljenje prostora-vremena. Za jednu sekundu ono se širi, kao celovita struktura. Višak energije kaplje kroz talase, zračeći napolje, ka nedosežnoj večnosti.
     Ljudi koji će kasnije zaći u taj svet nazvaće ga Klin. Ime nije elegantno, ali je delimično i tačno. Stvorili su ga talasi zabijeni kao klin između dve crne rupe. Sada orbitira oko jedne kuglaste rupe, grobnice ogromne količine izgubljene materije.
     Ali krajnja kap mase, dodata u ključnom trenutku - to nije izgubljeno. Nalazi se unutar Klina. To je bio prvi doprinos obične materije egzotičnim, prozirnim zidovima Klina.
     Prva vlažna zemlja, u keramičkoj saksiji.









5. TRI MILIJARDE GODINA
     "Upečatljivo", oprezno reče Najdžel. Njegova porodica je mrmljala, iznenađena snagom prizora koji im je pušten u čula.
     "Još nikad nisam videla kako je to urađeno", reče Nika. "Ali to je bilo davno, pre mnogo hiljada godina..."
     "Postoji datum", reče žena. "Kaže da je ova slika stara tri milijarde godina."
     "Ali, ja znam..."
     "Naravno." Žena izvi gornju usnu u dostojanstvenom podsmehu. "Tri milijarde godina prošlosti te žene. Što nam daje prvi uvid u poreklo svih tela. Dolaze iz zaista daleke budućnosti. Iznenađena sam što će ljudi i tada postojati."
     "Pobogu, milijarde", reče Ito. "Šta može biti važno posle toliko vremena?"
     "Maške misle da ima nečega", ozbiljno reče Nika.
     "Svakako", reče Premošćivač. "Poslale su Sivu Mašku da zapečati druge Vrte."
     Porodica je treptala i nemo se zgledala. Siva Maška bila je oblik koji čak ni Drevni nisu mogli da nadvladaju. Imala je izuzetne moći i mogla je naizgled slobodno da prodire kroz peve. Mehaničke civilizacije koje dominiraju okolinom pevea - ograničenog tesnom orbitom oko crne rupe u Galaktičkom centru - nisu se često usuđivale da uđu. Ali Siva Maška je mogla. I činila je to, na način koji niko nikada nije uspeo da predvidi.
     "Zašto bi mašine toliko marile za naše poreklo", reče tiho žena, "osim ako žele da saznaju kako da ga spreče?"









6. DUBOKO POVRŠINSKI
     Najdželu se to nije dopadalo, ali porodica Volmsli je morala da posluša Premošćivače. I drugi brodovi lepršali su niz zakrivljeni vazduh i ostavljali odbrambenu opremu - složene sklopove keramo-metalnih cevi, spojenih ugljo-mrežnih cilindara, energetskih modula nalik na velike smeđe cigle.
     Najdžel se zagleda u svetlucavu, belu čeličnu površinu kontrolne ploče, a potom skrete pogled. Čovek stigne u godine kada ogledala više nisu zanimljiva. Osim toga, odavno je odustao od nade da će moći da drži korak sa neumornim napretkom tehnologije, i njemu ovo nije ni ličilo na oružje. Niti mu je osoblje, koje je brzo postavljalo odbrambenu mrežu, kruto mu klimnuvši, ličilo na vojnike. Bilo mu je milo kad ih je konačno video da se vraćaju niz Sokak.
     Porodica je skeptično odmeravala odbranu. To bi trebalo da drži crva otvorenog poništavajući sve što bi Siva Maška mogla da preduzme. "Misliš da će raditi, mama?" upita Bendžamin.
     Nika odmahnu glavom. "Ljudi su to već pokušavali. Ali zapravo liči na bič - lako je mlatarati njime dok te vrh ne zakači."
     "Treba li da se... preselimo?"
     Nika se zapanjila. "Voće nam je skoro dozrelo!"
     To je izgleda sredilo stvari. Premošćivač je usput pomenula da Siva Maška ponekad napada crvlje rupe tek dugo po erupciji. Niko nije znao zašto. Ipak, to je izbrisalo svako osećanje hitnje.
     Kao i sama priroda pevea. Kao samozakrivljeni prostor-vreme, nalazio se u običnoj vaseljeni galaksije, ali je imao i druge veze - sa drugim vaseljenama, drugim vremenima. Drevni su koristili peve, stvorili su ga i zatvorili, ali ništa nije moglo da ga istinski kontroliše, baš kao što ni čovek koji drži lava u kavezu ne mora da ga nauči da izvodi trikove.
     Imali su tiho veče, uozbiljeni prisustvom automatskog oružja spremnog da reaguje odmah iza brda kraj trošne kuće. Rat je toliko isprednjačio ispred ljudskih refleksa da su bitke trajale svega po nekoliko milisekundi. To je, začudo, donosilo olakšanje, jer je značilo da nema nikakvog upozorenja ni akcije. Zato je porodica nastavila život kao i obično, jedino što su vrlo malo razgovarali.
     Dok se to veče spremao za krevet, Najdžel je prešao vrhovima prstiju duž linije gde je na čelu počinjala seda, sve ređa kosa. Mogao je lako da promeni sedu kosu za plavu ili neku moderniju boju - purpurnu, recimo, ili drečavo žutu - ali ova mu se baš dopadala.
     Pažljivo je prešao levom rukom naniže i sa strane, otvarajući sopstveno lice duž jedva vidljivog ožiljka što se protezao duž brade, oko vrata, pa niz leđa. Elektrostatičke veze su se otvarale uz zvuk nalik na kokanje kukuruza u susednoj sobi. Zgulio je kožu u pravoj liniji duž kičme i preko levog ramena i nadlaktice, a zatim je sasuljao niz ruku uz vlažan, cmoktav zvuk. Koža je sad visila sve do butina, otkrivajući vlažno crvenilo.
     Okrenuo se uz mnogo ljupkosti i zauzeo baletsku pozu. "Pravi ja. Kako ti se sviđa?"
     Nika, zavaljena u prostranoj postelji, morala je da se nasmeje. "Zar ne možeš da radiš medicinski neki drugi put? Taman me je uhvatilo raspoloženje."
     "Podesiću sekreciju. Dodaću malo hormona. Dobićeš još bolju vožnju za svoje pare."
     "Nisam planirala da išta platim, a nisam se zagrejala baš za vožnju."
     On zastenja i poče da podešava digitalne kontrole otkrivene guljenjem kože. "Bukvalisto! Bože, sačuvaj erotiku od njih."
     "Očekuješ svilastu strast pošto si mi pokazao to?"
     "Pošteno. Ali veruj da ću umeti da prizovem tvoju strast, madam. To mi je specijalnost."
     Ona se nasmeši. "Pa, požuri onda."
     Toplo joj se osmehnuo dok je radio na sebi: podešavao je, dopunjavao male posudice, pregledao izlaze. Ona je još bila žilava i mišićava, sa kožom glatkom svuda sem na laktovima i kolenima. Dok je gledao sebe, Najdžel je primetio da ta mesta i nadlanice nisu zahvaćeni delovanjem specijalnih medicinskih koktela koje obezbeđuje medicinska nauka. Sitan nedostatak. Bez ovih unutrašnjih sistema, koje je morao da podešava na ovaj prilično uznemirujuči način, on i Nika bili bi mrtvi već vekovima.
     "Kako je?" iznenada upita ona - konačno se oglasio neki nemi unutrašnji pritisak.
     "Hm. Nema mnogo promene." Okrenuo se dublje u senku, kako ona ne bi mogla da pročita brojeve. Na malenom digitalnom ekranu preko koga je kontaktirao sa svojim ugrađenim sistemima žmirkalo je malo crveno svetlo. Ućutkao ga je podešavanjem, prsti su mu brzo radili zahvaljujući dugoj vežbi.
     "Koliko promene?"
     U ovakvim trenucima Najdžel se uvek jedio što je, od čitavog ženskog sveta, izabrao baš stvorenje sklono insistiranju na detaljima kao da je buldog. "Malo. Sasvim malo."
     "Na koju stranu?"
     "Hmmmm." Slegnuo je ramenima i počeo da se pakuje.
     Odustala je od napada. On se usmerio na zemljanski tehno, projektovan da bude što pogodniji. Kao kod radnika u fabrici slatkiša, glavni štos je bio da se ne uzima previše za sebe. On i Nika usvojili su zaista korisno i izbegli sve ostalo. Nuđena su im mnoga druga tehno-čuda, ali oni su uzeli samo najosnovnije.
     Morao je da sasvim izvuče desnu ruku kako bi sredio grupicu zapušenih vena. Svukao je epidermis kao da skida tesnu rukavicu, oslobađajući svaki prst posebno. Vene je trebalo premazati nekom smrdljivom masom. Kad je smrad nestao, ponovo je navukao kožu, osećajući kako se sama zatvara uz tiho predenje.
     "Niže je, zar ne?"
     Znao je da neće vredeti da se pravi kako je ne primećuje; to nikada nije uspevalo. "Tačno sto sedamdeset dva zarez osam."
     "Za jedan niže."
     Okrenuo se ka njoj, i primetio je da joj je lice odjednom starije, puno tuge. "Nije bitno, mila."
     "Ako ponovo odemo kod onih specijalista..."
     "Samo će klimati i čačkati me i ništa neće postići. Sećaš se?"
     "To će te ubiti", reče ona sa naletom energije.
     "Nešto će morati."
     "Ne budi tako prokleto pričljiv!"
     "Takav sam. Duboko unutra, vrlo sam površan."
     "Ali ti, ti..." a onda je uradila apsolutno najgoru stvar, briznula je u plač. Jedina mera kojoj se nije mogao suprotstaviti mračnim osmehom i olakim prezirom prema upornim činjenicama života.
     I zato se završilo kao i mnogo puta ranije. Zagrlio ju je. Jednostavno saosećanje i toplota tela bili su bolji od reči. Tešili su jedno drugo sa veštinom rođenom u davnim vremenima i prevaziđenim nevoljama. Dugo je potrajalo dok nisu zaspali.









7. NEKOLIKO MIKROSEKUNDI
     Volmslijevi su retko obilazili crva jer je bilo mnogo posla u dugim voćnjacima, usred slatkog mirisa nadolazećeg zrenja.
     U peveu je postojala neka vrsta godišnjih doba i voće se moralo brati kada nesigurno zagrevanje vremenjaka dostigne vrhunac. Bili su u voćnjaku kada je vazduhom jurnuo snažan žuto-beli blesak i iz visine se zario na mesto gde se bila pojavila žena. Oružje Drevnih je odgovorilo. Snažno zračenje ubadalo je ivice Najdželovih čula. Retko je koristio svoj zemljanski tehno, ali sada ga je potpuno raširio. Okrenuo je glavu -
     - brzo osećanje nečeg masivnog i sivog, visoko u vazduhu ali svakog časa sve bližeg -
     - tišina narasta nad porodicom kao mehur.
     Baš su tovarili voće na nosač. Zrak je stigao pre nego što su stigli da se sklone ili pobegnu.
     Obujmio ih je blistavi sjaj. Vazduh kao da se zgusnuo - strašno umrtvljenje. Sjaj ih je obavio kao neonska kiša, osvetljen zelenim, širokim munjama -
     - spiralnim nitima -
     - prostranstvima blistavim od avetinjske vatre -
     A kada je prošlo, prostor dalje oko njih bio je ogoljen, neprijateljski, i pušio se od sumporne pare.
     Mašine deluju u deliću sekunde koji ljudi ne mogu ni da opaze. Ogromna energija rascepljuje vreme. Bitka između Sive Maške i oružja Premošćivača bila je okončana - odlučena, prenesena, antiseptično svarena u dalekim umovima, njene posledice premerene i procenjene.
     Napad mašina izobličio je peve. Slučajni posmatrači u širenju ralja gladnog pevea, Volmslijevi su povučeni kroz ulaz crvlje rupe, skretanje u prostoru-vremenu izvršeno između dva otkucaja ljudskog srca.









8. TRGOVAC STARINAMA
     Trebali su im dani da shvate, prvo šta im se desilo, a drugo, šta da učine u vezi sa tim.
     Prvi odgovor se nalazio u brzoj dijagnostici odbrane Premošćivača. Nika ga je iskopala. Napad maške ih je odgurao na drugo mesto u peveu. Ne samo na drugi kraj crvlje rupe, koja je vrovatno povezana sa dalekom budućnošću. Snaga toka gravitacionog zračenja u boju prebacila je rupu na neko drugo mesto u peveu.
     Pritom su izgubili veći deo voćnjaka, mnogo opreme i malog rakuna. Odsečeno parče njihove nekadašnje farme nelagodno je čučalo na novom mestu.
     Drugo mesto, drugo vreme. Drugi prostor-vreme.
     Drugi odgovor je bilo teže prihvatiti: ništa.
     "Zar ne možemo, pa, da obrnemo ovu gravitacionu stvar?" Ito ljutito lupnu po jednom modularnom cilindru. Izgledao je neoštećen.
     Nika umorno odmahnu glavom. Ona je zadržala više tehničkih sposobnosti nego Najdžel. Mogla je da čita prepletene matrice veštačke inteligencije koja je održavala aparaturu Premošćivača. "To je odbrambena mreža, a ne prevozno sredstvo."
     Ito nikada nije imao strpljenja sa jogunastom opremom. Odrao je članak na prstu pokušavajući da skine pečat sa jednog glatkog, tajanstvenog cilindra. "Kako su mogli da nas ostave ovako zaglavljene?" Besno je iskrivio usne, a otac ga je posmatrao gotovo se zabavljajući. Najdžel nikada nije očekivao da ga nekakve organizacije izbavljaju iz nevolja i bio je prilično siguran da je prestar da počne s tim.
     "Morate shvatiti da peve nije samo zgodna masa na kojoj se može živeti, izvor lokalne gravitacije", reče Najdžel. "Kao što je na primer planeta."
     Beli pogledi. Nijedno od troje dece nikada nije živelo na planeti.
     Uprkos obimnom obrazovanju, nisu mogli da predstave sebi najosnovniji aspekt takvog života - prazno plavo nebo u visini, noću prekriveno zvezdama koje se okreću po crnom prostranstvu u dostojanstvenim krugovima; nekontrolisanu klimu koja se kovitla na promenljivim vetrovima, vođena složenim vektorskim silama; uvek zakrivljene horizonte, zbog kojih se od brodova uvek prvo vide jarboli; okeane po kojima ti brodovi plove, dakle veličanstveno obilje vode; potpuno drugačije osećanje života na dnu gravitacionog bunara, dok nad glavom zija ogroman ambis, vidljiv kad god podigneš pogled.
     "Gumast je", reče Najdžel. "I nepredvidljiv."
     Činjenica da žive u delu pevea poznatom po čvrstini nije umanjivala tu istinu, ali Najdžel je uvideo da su, podižući decu daleko od sunđerastih zona, on i Nika možda i pogrešili.
     "Ali Premošćivač je rekla..." poče Angelina.
     "Niko zaista ne kontroliše peve", reče Nika. "Čak ni Drevni. On evoluira, a mi živimo u njemu."
     Angelina mahnu rukom naviše, gde je u daljini lebdela retka šuma, zakrivljena iza paperjastih oblaka. Izgledalo je kao da se nalaze u veličanstvenom, polako rotirajućem cilindru, zakačeni za spoljašnji zid centrifugalnom silom.
     Ali stvar nije bila u obrtanju. Peve se držao na okupu pomoću uvijanja prostora-vremena - zakrivljujući se u nezamislivo tankim slojevima, nagomilavajući vreme i prostor kao listove u debeloj knjizi, a događaji i materija čitavih života i razdoblja bili su zatvoreni u zidovima naizgled čvrstim kao granit.
     Ajnštajn je uvideo da masa zakrivljuje prostor-vreme. Peve je obrnuo tu jednačinu, pa je zakrivljeni peve izgledao kao masa, čvrsta kao planeta. Građevinski materijal. Peve je bio daleko življi od obične materije, jer je na izvestan način zaista bio živ, sabijena masa postojanja koja može da se razvija. Čak je imao i parazite, crve.
     "Kako da se vratimo kući?" žalostivo upita Angelina.
     "Nikako", mirno reče Nika. "Nemamo potrebnu opremu."
     "Znači, ne možemo da upotrebimo ovo?" Ito pljesnu po nepomičnom cilindru. Bio je vredan i voleo je majku, ali kad bi se našao pred tvrdoglavom mašinerijom, u očima bi mu sevao plamen.
     "To je za odbranu i tačka", blago reče Nika. "Da bi makar pokušali povratak, morali bismo da otvorimo crva na kontrolisani način."
     "Koliko je to teško?" upita Najdžel.
     Ona odmahnu glavom. "Čak i stručnjaci se klone toga, ako su pametni. Opasno je."
     "Šta je potrebno?" upita Bendžamin. Imao je majčinu isturenu bradu i njeno tiho uverenje da, uz dovoljno vremena za pokušaje, čuda lako mogu da se postignu.
     "Neki integrativni gravitacioni senzori, generator polja koji može da stvori akustiku od deset kiloherca na jednom teravatu... i Generator Uzročnosti." Nika nesigurno sede na kamen. U blistavoj mikrosekundi prolaza kroz Vrtlog ušinula je leđa.
     Bendžamin opusti usne. Ovog trenutka čuda ne dolaze u obzir.
     "Generator Uzročnosti?" sumnjičavo upita Najdžel. "Mislio sam da uzročnost može da se uzme zdravo za gotovo."
     Nika odmahnu glavom, a sjaj njene upletene duge, crne kose odražavao je svetlost. "On drži uzročnost pod kontrolom."
     Najdžel je odavno prepustio složenu fiziku pevea drugima kako bi se posvetio voćnjaku, i smatrao je da mu godine daju to pravo. Nika je i dalje uživala u tehničkim detaljima, i potrajalo je dok je uspela da im razjasni ovu haotičnu logiku. Gadna stvar.
     Vrt predstavlja "haotični privlakač" koji povezuje delove pevea, sasvim slučajnim rasporedom. Ali veze imaju cikličnu logiku, pa će se svaka konkretna veza ponovo pojaviti... posle nekog vremena. Uglavnom dugog vremena. Da bi ga naveli da se to ponovo desi, bila je potrebna pažljiva matematička kontrola ivice Vrta. Postupak je izgledao kao kad mešaš po loncu, koristeći izlive gravitacionog zračenja.
     Još im je objašnjavala kada je preko oblačnog neba skliznuo svetlo ružičasti brod i sišao ka njima. Za njim je usledio udar vrelog vazduha, koji ih je sve naterao da se sagnu. Spustio se malo dalje, na čudno nagnutim nogama od purpurnog metala, sa pljosnatim stopalima.
     Ka njima je žurno pošla žena, kao da se trka s nekim. Imala je potpuno crne, porozne keramičke oči koje su joj obmotavale glavu kao kombinacija šešira i naočara, ali teme sa plavom kosom ostalo je otkriveno.
     "Ja određujem cenu", objavila je glasom kao na aukciji, sa neobičnim naglaskom.
     "Za šta?" upita Ito. On joj je bio najbliži, i ona je pretpostavila da je on predstavnik grupe.
     "Ne oteži."
     "Mi ne..."
     "Slušaj, ja sam prva došla, znači ja određujem cenu."
     Ito je počeo da se nervira. "Cenu za šta?"
     "Ne znaš? Bili ste u naponskom mehuru. Danima sam čekala da se otvori."
     Ito se namršti. "Ovaj... vremenski mehur?"
     "Bravo." Redom ih je odmerila. "Sad ste stabilni. Pogledala sam odozgo to vaše. Odseklo je dobro parče prave stene. Mislim da se dobro smestilo."
     "Gde smo sad?"
     "Sokak Savazaki. Vaša oprema - rano doba, da? Ja umem sa starinama."
     "Znači, stigli smo u Sokak sa ljudima?" Ito je bio uporan.
     Najdžel je gledao sinovljev izraz lica dok mu je svitalo da su se isto tako mogli pojaviti u nekom paklenom Sokaku sa metanskim gasom, ili ledenom hladnoćom. Najdžel i Nika su to znali, ali, kako reče Nika dok su bili sami, šta su mogli da učine? Maške su poslale njihov komadić pevea da odluta u drugi peve, i on je dospeo tamo gde su ga odneli zakoni nelinearne dinamike.
     "Naravno, zar niste tako planirali?" Žena uznemireno pogleda svoj rukav. "Hmm. Izgleda da mogu da ponudim ukupnu cenu za sve zajedno."
     Gledala ih je sa potpuno lažnim širokim osmehom, pokazujući blistavo žute zube. "Na neviđeno. Neću ni da obiđem. Nemam običaj da njuškam okolo dok me ljudi još gledaju. Ne treba mi novac. Samo uzimam ono što mi sreća donese."
     Ito zinu. "Šta? Kupuješ sve?"
     "Komplet. Uzmi ili ostavi."
     Nika isturi vilicu pokretom koji je Najdžel dobro poznavao. "Nismo zainteresovani."
     Žena se namršti. "Slušajte, znam kako je to. Mora da ste dali sve što imate kako bi ovoliko parče skliznulo kuda treba. Nadoknadiću vam to, verujte." Teatralno je prevrnula očima. "Iako će mi to verovatno upropastiti budžet."
     Nika nije uzvratila osmehom. "Ne dolazi u obzir."
     "A? Jeste li vi trans-uvoznici?"
     "Ne", reče Nika. "Mi smo izbeglice."
     "E pa, onda, trebaće vam lova, zar ne? Mislim da mogu da ponudim..."
     "Nije na prodaju", javi se i Najdžel.
     Ona poče da ih odmerava onim keramičkim očima. Odeljci u njima su žmirkali dok je okretala glavu, koristeći dijagnostiku. Nosila je šal, jedva primetan iznad svetle jakne krojene tako da otkrije jedno upadljivo oružje, naizgled drevan pištolj na sopstvenom držaču, i da sakrije nekoliko drugih koja su se samo naslućivala kao blaga izbočenja na njenom vitkom telu.
     "Pa zar vi ne znate zakone Savazakija?" Opet prevrtanje očima. "Bože, sačuvaj me od amatera."
     "Maške su nas oduvale ovamo", reče Najdžel. "Rado bismo prihvatili pomoć da se vratimo kući."
     Ona sinu. "E pa..."
     "Zajedno sa našom celokupnom imovinom."
     Njen prijateljski izraz smesta iščeze. Promena je bila toliko nagla da se Najdželu učinilo da vidi potpuno novo lice. Teške obrve boje bronze, razdvojene dubokom borom od mrštenja. Duboko usađene, blistavo žute oči ispod njih - vidljive pošto su veštačke oči iznenada postale prozirne. Ruke su joj bile pune ispupčenja i pruga, tako da su ličile na prevelike rukavice - a to su i bile, shvati Najdžel sa zakašnjenjem - a na njih su se nastavljali debeli, očito vrlo snažni prsti. Upitao se zašto joj je to potrebno.
     "Šaljivdžije, a?" preteći zasikta ona.
     Rukavica se rasklopila u tanke servo-prste koji su se nastavljali na one debele. Oštri i poslovni. "Onda krećite sa mnom."
     Ito istupi, mršteći se. Ovo je upravo ona vrsta problema koji izaziva mladiće, pomisli Najdžel, a po položaju Itove vilice videlo se da predstoje nevolje. Najdžel se našao na pola koraka od njega kad je Ito zaustio: "Mislim da mi se ne sviđa način na koji..."
     ...i Ito se nađe na tlu. Najdžel uopšte nije video njen pokret. Udarila ga je i vratila se tačno u isti položaj, za tren oka.









9. NAKRENUTI GRAD
     Grad je bio na ivici. Ne u smislu opasnosti, pomisli Najdžel dok su lebdeli nad njim, oko strmih građevina, nego bukvalno.
     Tornjevi na padini podizali su se ukoso u tankom vazduhu kao da je grad izgrađen u činiji, a potom istresen napolje - i zato se zakrivljena osnova gotovo prevrnula, pa je ostao srp nalik na mesečev, spreman da se svakog časa sruši.
     Imao je najmanje stotinu kilometara u prečniku. Počivao je na stenovitoj ravnici kao ogromni ukras unutar kuglastog ispupčenja u Sokaku Savazaki. U dalekoj magli videla se prstenasta geometrija iz koje su pristigli. Zbog trikova promenljive perspektive i oštrog, suvog vazduha ovde je sve izgledalo minijaturno.
     Letelica se nagnula i iluzija je nestala. Grad se pretvorio u šumu vitkih tornjeva, dragulja što se pomaljaju iz zakrivljene osnove. Narastali su do debelih, izuvijanih zgrada prošaranih sićušnim svetlostima: prozori.
     Gravitacija u gradu bila je usmerena na "lokalno dole", prirodno kao i uvek. Tek pošto se pređe prilično rastojanje kroz neobično prepletene ulice, čoveku postane jasno da se pravac neprekidno premešta, prilagođavajući se zakrivljenosti činije. Najdželu je to bilo čudesno.
     "Kako li to postižu?" pitao se naglas. "Gravitacija kao ruka oko bebine guze."
     Nika se namrštila, ali nije ličilo na nju da prizna da je zbunjena. "Pronašli su način da navedu peve da stvori gravitacione sile i da ih povija sa udaljenošću... valjda."
     Žena koja ih je pratila, reče da joj je ime Tonogan, oglasi se sarkastičnim tonom. "Nakrivili smo naš grad iz verskih razloga. Ne biste razumeli."
     Najdžel nije znao šali li se ona, ali to objašnjenje mu se činilo preterano ekstravagantno. Video je da vazduh duž ivice grada svetluca od sabijene sile. Ako je efekat stvaran, a ne neka glupa optička iluzija, zahtevao je da se gravitacioni talasi šire iz vidljive ravnice u dubini ka peveu što obuhvata grad. Ali toliki gravitacioni talasi su neverovatni. Ili je bar Najdžel dosad tako mislio.
     Setio se slika dveju crnih rupa kako se stapaju, spajaju i rađaju nešto potpuno drugačije od njih. Možda i ovde treba razmišljati u biološkim metaforama, a ne u izrazima drevne fizike koju je učio na Kembridžu, nekad davno.
     Prošli su kroz masu sveta čija su veličina, masa, odeća (ukoliko je uopšte bilo) i izrazi lica stvarali zbrku kakvu Najdžel nikada ranije nije video. Neki su bili antički, reagovali su na sve. Drugi su izgledali prefinjeno ravnodušni prema gužvi čudnovatih ljudi koji su se slivali, razdvajali, lebdeli, koračali i marširali naizgled ne primećujući jedni druge, pa čak ni obične fizičke zakone. Neki su izgledali lakši od ostalih, visoko su odskakali. Drugi su se klizali na nevidljivim platformama. (Najdžel je pokušao da jednom od njih podmetne nogu, ali tip je proklizao pored njega ni ne pogledavši ga, a Najdželovo stopalo, kojim nije osetio nikakav dodir, još je pola sata bilo ledeno hladno.) Neki su leteli raširenih ruku. Drugi kao da uopšte nisu hodali, nego su se brzo kretali na nevidljivim vozilima.
     Čovek u prolazu upalio je cigaretu sa nekom slatkastom materijom prosto je tapnuvši o sopstveni pojas. Najdžel se pitao šta bi se desilo kad bi ispustio čitavu paklicu na zemlju, pravim krajem naniže.
     Bilo je ljudi u odeći od šmrigl-papira, koja je držala ostale na pristojnoj udaljenosti; zgodan gradski štos koji Najdžel još nije video. Uprkos buci i gužvi, igrala se stara igra: lokalni stanovnici činili sve što mogu da ugoste posetioce i oslobode ih što veće količine novca.
     Neki dečko zalepio je Angelini na rame dugme koje je počelo da govori. "Treba ti pomoć dok si dole? Hoćeš da malo poletiš? Samo napred i zovi..." Angelina brzo otkide pričljivi oglas i baci ga; ovaj se slučajno zalepio za zid i ponovo počeo priču.
     Tonogan naglo skrete kroz širok otvor u piramidalnoj zgradi. Porodica, zadihana, požuri za njom. Tonogan se uopšte nije osvrtala, očito sigurna da će je pratiti. Unutra ih je pokretni pod proneo kroz izukrštane reke muškaraca i žena sa svetlucavim tetovažama na vratu i ušima, koji su dolazili i odlazili vrtoglavom brzinom, tako da su im pokreti nogu ličili na makaze. Kraj jednih ogromnih, ukrašenih i uglancanih vrata stajala su dva mišićava muškarca u sivom odelu izjedna koje im je naglašavalo grudi i ramena. Najdžel primeti da stoje vrlo kruto i izgledaju vrlo neustrašivo.
     Očito su štitili debelu ženu u drečavo ljubičastoj džak-haljini. Imala je kožu odgovarajuće boje, gotovo savršeno iste. Zevnula je i ravnodušno ih pogledala dok su ulazili kroz vrata na okretanje.
     "Dobro narastanje." Glas joj je bio pun uvežbanih preliva, kao da zaista smatra da je ovo dobar početak narastanja svetlosti u peveu i kao da se nada da će i oni tako misliti.
     Potom se ponovo zagledala u svitak koji je držala u jednoj ruci. Razmotao se sam od sebe i ona kao da mu se divila dok je Tonogan podnosila brz izveštaj. Stajali su u sali koja se otvarala na unutrašnje dvorište. Dok je Tonogan govorila, kroz dvorište prokaska nešto nalik na šestonogog psa. Izgledalo je da pre lebdi nego što hoda između bilja - velikog, pegavog, žuto-zelenog rastinja, pravih vodoskoka lisnatog obilja.
     Krupna žena prekide Tonoganovu. "Vidim skanove. Porodica, hm. Prilično velika oblast za prenos, a?"
     Pogledala je u Niku, koja preuze da odgovori. "Ne možemo da se bez pomoći vratimo u svoj Sokak, u svoje koordinate pevea."
     Najdžel oseti tihi ponos: Nika je uvek umela da bude direktna. On je više bio sklon razmatranju pojedinosti. Ovde ga je fascinirao jezik: bio je krajnje pojednostavljen, što je verovatno neophodno na mestu gde se stiču putnici iz drugih razdoblja i oblasti.
     "Nemoguće."
     "Tehnički...." strpljivo poče Nika.
     "Ne, ne! Skupo je."
     Nika se namršti, oduvek je ratovala sa finansijama. Najdžel joj priteče u pomoć. "Možda bismo mogli da prodamo deo naše imovine."
     Ljubičasta žena delovala je uznemireno - ponovo se zagledala u svitak. Niko ih nije ponudio da sednu, a nije ni bilo mesta za sedenje u ovoj dugoj sali glatkog poda. Debela žena zauzimala je čitav prostrani divan, a bilo je i viškova sa strane.
     Na kraju je zevnula, možda i iskreno. "Nemate ni blizu dovoljno. Zanimljive istorijske sitnice, ali..."
     "Istorijske?!" Ito je bio uvređen.
     "Pa, dolazite iz" - niz cifara i reči, Najdželu nerazumljivih - "a to je baš uzvodno."
     "Uzvodno?" Ito je očito bio sve nervozniji.
     "Vrlo rano u vremenu, kako mi ovde kažemo. Govorim analogno vašem lokalnom jeziku, zar ne? Morala sam da ugradim čip za to, eto koliko sam se trudila." Mahnula je rukom sa prstima nalik na kobasice, valjda da ga ućutka, i ponovo se zagledala u svitak. Ostatak sveta je očito morao da se ukoči u mestu dok se ona ne zainteresuje za nastavak.
     Onaj čudni, zmijoliki pas našao je jato pegavih ptica, koje su izašle ispod jednog bujnog grma. Počeo je da im se prikrada. Što se više približavao, išao je sve sporije, sve dok ptice nisu ipak prhnule u nebo, a pas je skočio na mesto gde su dotle bile. Trupkao je okolo i mahao jeguljastim repom.
     Najdžela je prizor zabavio i umirio. Geni su geni, i prijao mu je ovaj odjek Zemlje. Setio se kako su psi na povocu gonili golubove po Trafalgar skveru, i ta slika mu je na trenutak donela vrtoglavo osećanje ogromne perspektive u njegovom životu, toliko dugom i zamornom.
     "Hmmm. Znate li išta o rupama?" upita ljubičasta žena, držeći prst na obrazu i gledajući u svitak kao da je pred ogledalom.
     "Znam da su Vrtlozi u peveu nastali prirodnim putem", oprezno poče Nika. "Bez obzira na veličinu, imaju stalan protok materije. No, opseg informacija - materije, podataka, bilo čega - koje mogu da prođu kroz rupu zavisi od njenog prečnika. Siva Maška nas je pogodila nečim..."
     "Polarizator Uzročnosti", reče ljubičasta žena, oblizujući usne kao da uživa. "Kad bih samo mogla da se dočepam jednog!"
     "...i oduvala nas ovamo. I sada."
     "Naše 'sada' je prilično nizvodno od vas", reče žena. "Bili ste na nekoliko godina-kilometara od nas."
     Najdžel žmirnu. "Tako mnogo?"
     Žena sleže ramenima. "Umeren prenos."
     "Možete li to da pretvorite u rastojanje i vreme?"
     Ona se nasmeja, otkrivajući zube u šurokom osmehu, ali bez radosti. "Pa koliko ste vi stari? Kakva ideja - podeliti peve." Šupalj kikot.
     Najdžel se osećao trapavo. "U redu. Znamo da se prostor-vreme u principu ne može razdvajati, barem ne ovde."
     "Satovi i koraci ih prilično dobro razdvajaju, ali peve zna ono što mi ne možemo da vidimo." U njenom glasu bilo je čak i ljubaznosti kad je ponovila pitanje. "Vi ste stari, zar ne?"
     "Sa Zemlje", mirno reče Nika.
     Oči ljubičaste žene planuše od iznenađenja, a potom od besa. "Pokušavam da budem ljubazna sa vama, da se pošteno nagodimo. A vi mislite da možete da se igrate!"
     Sad je bio red na Niku da se nasmeje. "Govorim istinu. Šta biste hteli, pasoše?"
     Ženin čip nije poznavao tu reč - i zaista, pasoši ne bi imali nikakvog smisla u višestruko povezanom peveu bez pravih granica - i sad je samo odmahnula rukom, nezadovoljno iskrivivši usta.
     "Vi ne biste uopšte smeli da budete trgovci!"
     "I nismo", planu Ito, "zar još niste shvatili?"
     Ženin pogled ponovo planu. "Sad vi da shvatite nešto. Prihvatite cenu koju vam nudim za vaše imanje - zgrade, detalje, komade maški i sve ostalo - ili ćete biti kažnjeni."
     "Kažnjeni? Za šta?" upita Najdžel.
     "Za zauzimanje prostora, vazduha, vremena - šta god poželim!"
     S naporom je ustala, teturajući se na ogormnim stopalima - ljubičasti zid nenaviknut na sudare. Najdžel nije ustuknuo. Ona pruži debeli dlan i gurnu ga. Bila je masivna i neobično jaka. On se zatetura unazad i načini grešku. Bez ikakvog razmišljanja, brzo ju je udario u stomak.
     Gotovo istog sekunda neko ga udari s leđa. Prožeo ga je oštar trzaj električne sile. Potom se našao na podu, i kao da između te dve stvari nije bilo prelaza. Ruke i noge su mu bile nepomične. Zvuci šuplji i daleki. Gledao je u oblake po činiji. U gradu nakrivljenom na ivici, nejasno se sećao.
     Ljubičasti zid se vratio na svoj kauč. Izmaglica mu je šištala u unutrašnjem uhu, razilazeći se. Ustao je i osvrnuo se i sve je bilo kao pre.
     Tonogan ga je ošamutila svojim štapom koji je olako držala u jednoj ruci. Duboko je uzdahnuo i ustao, osećajući da mu klecaju kolena. Odakle da počne?
     "A ko ste", odjednom je postao oprezan, očito suviše kasno, jer još je pokušavao da shvati ovu neshvatljivu gospu, "ko ste, do đavola, vi?"
     "Predsednica", reče Tonogan. Sve vreme je stajala u stavu mirno, kao i ona dvojica pored vratima.
     "Predsednica čega?" upita Nika.
     "Svega. Baš svega."
     "Oh."
     Predsednica smota svoj svitak-računar i mračno ih odmeri. "Drago mi je što smo se upoznali."









10. EINE KLEINE NACHTMUSIK
     Ito je radio svoj posao, povezujući neke cevi sa mnogo priključaka, ali sve vreme je zurio u daljinu, ne progovarajući ni reč.
     Najdžel više nije mogao da čeka. "U redu, šta ne valja."
     "Moraš da pitaš?"
     "Nisam vešt sa finesama."
     "Finesama? Tvoju pažnju čovek može da privuče samo batinama."
     Već nedeljama su radili grube poslove, teglili i čistili. Tonogan je rekla da je to odsluženje kazne za napad na Predsednicu. Bilo je jasno da u ovom Sokaku ljubičasta žena vlada svime odreda, i to čvrstom rukom, iz razloga koji su Najdželu ostali prilično nejasni. A morao je da prizna da ona ima dobru zaleđinu u zakonima koji ovde vladaju.
     Najdžel uzdahnu i spoji dve cevi uz pomoć pečatnjaka. Bez obzira na to koliko tehnologija napredovala, uvek je ostajalo dovoljno grubih poslova neophodnih da tvrdoglavu materiju drže na mestu. Nikakve legije robota ni poboljšanih životinja nikada nisu uspeli da zamene starog dobrog domara.
     Vreme je da se ponovo pokuša sa izvinjenjem. "Sine, izvini što sam nas uvalio u ovo..."
     "Slušaj, čuo sam glasine", pribrano reče Ito.
     Najdžel odmahnu glavom, smrtno umoran. Bio je ogorčen i poražen. "Nisam raspoložen za glasine."
     Između Najdžela i Ita stvari već neko vreme nisu stajale kako treba. Njegovo neverovatno pogrešno ponašanje prema Predsednici nije popravilo tinjajuću napetost - verovatno neizbežnu - između njega i njegovog najstarijeg sina, koji je upravo ulazio u zrelost.
     Ito se bunio zbog discipline koju je zahtevala nema, neumoljiva policija Predsednice. Grubost. Naglo buđenje u zoru. Dugi dani prljavog posla. Odgovarajući obroci koji se moraju pojesti na brzinu. Malo privatnosti u musavom, tesnom stanu koji su dobili, uglavljenom u ofucanu zgradurinu. Ni dana bez napornog rada. Nikakve šanse da se izbave polcijskog časa, zaključani i sa ugašenim svetlima. Bez pristupa bilo kakvim medijima, bez dodira sa običnim svetom osim što su skupljali njihovo smeće.
     Angelina i Bendžamin su se dobro držali. Najdžel i Nika su mogli da podnesu kaznu, ali njihov najstariji sin je počeo da se breca na policijsku "pratnju". Odbio je da čisti prljavštinu od izlivene kanalizacije, psovao je na njihova naređenja. Zato su ga smireni policajci vrlo učtivo lemali, gurali ga neuro-stimovima, "kočili ga", što je značilo da mu mišići ostanu zgrčeni u vibrirajućim trakama krute napetosti - i pri tom se pomalo zabavljali. Itovo raspoloženje se od toga nije popravljalo.
     Nije baš bila utopija budućnosti, nikako.
     Ali budućnost je svakako bila. Grad koji su videli iz bočnih uličica po kojima su radili bio je čudan i divan. Koliko su mogli da razaberu, bio je raslojen, sa gornjim slojem koji je uživao u tehno-čudima, ogromnom većinom koja je vodila običan život, i sa nižom kastom koja je obavljala teške poslove. Ne baš sveža ideja.
     Bilo je tehnologije za koju su Nika i Najdžel bili sigurni da nije postojala nigde u peveu u njihovo doba. Siva Maška ih je gurnula u budućnost vrlo udaljenu od njihovih potreba.
     Ito je bio uporan. "Te priče, kažu da bi Predsednica možda htela da nas ponovo sasluša."
     Najdžel se zagleda u sinovljevo lice, pokušavajući da jasno misli uprkos sve jačem bolu u krstima zbog saginjanja, i uprkos nemom prekrivaču iznurenosti koji se širio nad njim. Imali su da rade još čitav sat. "To nije glasina. Ko ti je rekao?"
     Ito je delovao nervozno dok je zabacivao masnu, zamršenu kosu. "Tonogan. Hoće da te vidi."
     "Pregovarao si sa njom?"
     "Ne baš."
     "Šta ti to znači?"
     "Pa, možda malo."
     "Porodica mora da govori jednim glasom, i ti to vrlo dobro znaš."
     Ito se ugrize za usnu. "Pa, ti nisi ništa radio."
     "Odlučio sam da čekam."
     "Njoj je lakše da čeka nego nama."
     "Hoće naše imanje. Verovatno vredi mnogo više nego što ti ili ja mislimo."
     Ito planu. "Kako da znamo šta da mislimo? Po ceo dan čučimo po podrumima i ćorsokacima, radimo kao stoka, a ne dobijamo ništa pod milim..."
     Najdžel sede na kantu za đubre i šutnu smeđu bočicu, još zapušenu ali praznu. Nikada nije razmišljao o dalekoj budućnosti kao o mestu običnog đubreta i prljavštine koju bi lako prepoznao i srednjovekovni seljak.
     "Dobro", priznade, "ne ide nam kako treba. Ta Predsednica - kakvo drsko ime za tiranina! - izgleda da je ipak vezana onim što ovde zovu zakonom. Ne može da nam prosto otme ono što želi. Postoje postupci."
     "Ne vidim da imamo ikakva prava."
     "Ovo mesto izgleda funkcioniše pomoću zastrašivanja, a ne pomoću prava."
     Ito se suvo nasmeja. "Sa dodatkom učtive grubosti, rekao bih."
     Najdžel klimnu. Porodica je postajala utučena, a Predsednica će moći da pronalazi pravne načine da ih beskonačno dugo drži ovako.
     "Tata, ovde si se baš uvalio. Prošle nedelje si baš gadno tresnuo i vidim da još šepaš..."
     "Jedva da osećam."
     Spori, stalni bol u levoj nozi nikako ga nije napuštao. Nekako nije zamišljao da će u dalekoj budućnosti i dalje postojati bol. Suviše sam se nagledao ružičastog Volta Diznija, kiselo pomisli on. Da li bi iko u ovom udubljenom svetu prepoznao to drevno ime? Naravno da ne bi.
     "I zato sam uzeo na sebe da malo popričam sa Tonoganovom..."
     "A da nisi nikom rekao. Prekršio si porodično..."
     "Ti nisi radio ništa pod milim bogom da nas..."
     "Dosta."
     Tonogan im se neprimećena primakla. Bila je obučena u tesno sivo-crno odelo, i lupkala se po butini nečim nalik na tanak štap za jahanje. Najdžel dade znak Itu da bude oprezan.
     "Čujem od tvog sina da ste možda raspoloženi za nove pregovore", reče Tonogan.
     "Stigla si baš na vreme", reče Najdžel, uspravljajući se na kanti. "Upravo sam hteo da odem na rekreaciju."
     "Jako smešno. Pazi, ja znam tvoje medicinske pokazatelje."
     "Na ovom mestu baš nema mnogo privatnosti", vedro reče Najdžel svom sinu.
     "Uključujući i faktore iznurenosti", dodade Tonogan kao da ga nije čula.
     "Tako je. Stvarno treba da ti zahvalimo što si nam omogućila malo razmrdavanja. Nabijamo strašnu kondiciju."
     "Bilo bi smešno da nisi u tako jadnoj situaciji."
     "Za tebe, na žalost, ne mogu to da kažem."
     Tonogan besno sede na drugu kantu i najavi da će pokušati da objasni "neke stvari". Najdžel značajno pogleda Ita: budi oprezan.
     Dok je pričala, Najdžel je postao siguran da je to nekakva nameštaljka. Čak ne ni naročito prefinjena. Pohlepa zamračuje čak i oštar um.
     Odugovlačio je, zabavljajući se njenim nestrpljenjem. Znao je da će uskoro otvoriti karte, ali nije ni pomišljao da će im za to poslužiti Ito. No, Nika je ipak tačno pogodila kako će se Tonogan ponašati, i to još pre nedelju dana. Uprkos njegovom izmoždenom licu, prvo će pokušati sa flertom, možda će mu ponuditi piće. I stvarno je stiglo, iz termosa, oštro i teško. Potom će ga upozoriti, vrlo revnosno, sa mnogo brige u glasu.
     "Ne znam da li mogu da vas štitim od Predsednice."
     "A ko može?"
     "Niko je nikad nije tako uvredio. Pogotovo je niko nije udario i ostao živ."
     "Sigurno su je lemali, rođena majka ako niko drugi. Možda si to bila i ti, a?" Lako izvijanje obrve u stilu Dvadesetog; da vidimo može li čip da prevodi preko ambisa između kultura.
     "Budi ozbiljan!" Lepo mrštenje, ali ne preterano ubedljivo. "Mogla je da te ubije na mestu."
     "Trebalo je da pokuša."
     "Ona je vrlo opasna žena. Ali mogla bih da ti pomognem. Već sam joj rekla da nisi onako mislio."
     "Ali jesam."
     "Nisi znao šta radiš!"
     "Reci joj da očekujem izvinjenje."
     "Ti si stranac, ali to nije opravdanje." Oči su joj poigravale u napadu izražajnosti. Preteruje, pomisli Najdžel. Stvarno težak slučaj. On zevnu.
     "Slušaj, pričala sam sa njom, smirila sam je. Rekla je da će prihvatiti neke vaše stvari u zamenu za tvoj život."
     "Stvari?"
     Lagano sleganje ramenima. "Neke od vaših starudija mogle bi da posluže, bar donekle."
     "Hm. Je li to konačna ponuda?"
     "Apsolutno. Imaš jedan standardni dan da pristaneš. U suprotnom, nema više milosti."
     "Razumem. Reci joj da ja imam istu ponudu."
     "Šta?" Neverica - ovog puta iskrena.
     "Dajte mi neke sitnice pa je neću ubiti."
     "Ti si lud."
     "Tako ćemo se izjednačiti. Ja neću ubiti nju, ona neće ubiti mene. Pazićemo da i sitnica bude jednako mnogo."
     "Ovde uvreda nešto znači. Ne znam šta vam bi da izmislite tu besmislenu priču o Zemlji, ali ma otkuda da ste, ne možeš tako da govoriš. I da udariš Predsednicu!"
     Tonogan je sad već zapenila, i gotovo kao da je verovala u svoju priču. Pričala je neverovatne stvari. Najdžel nikada nije mnogo obraćao pažnju na činjenicu da ljudi veruju u najveće gluposti, samo zato što veruju i drugi. Kao što je, na primer, apsolutna vlast jedne debele žene u vrećastoj haljini.
     "Tata, prestani da se zavitlavaš", javi se Ito. "Ta Predsednica je ovde prava vlast, bez obzira na to kako izgleda."
     Najdžel ga pogleda. "Sumnjam u njeno psihičko zdravlje zbog onoga što govori", blago reče on. "Ma kakav politički sistem imali ovde, ona je preterala."
     Tonogan je grizla donju usnu onim savršenim, žutim zubima i Najdžel vide da je pogodio: čak i Predsedničini podređeni smatrali su da je zastranila. No, to je brzo prošlo i Tonogan se vratila u ulogu. "Mislim da ne bih smela da ti kažem, ali... mučiće te pre smrti, da li si znao?"
     "Hm." Najdžel se naglo uozbilji. Znači, stvari su još gore nego što je mislio. Odmahnuo je glavom. Možda je Itova opreznost bila na mestu. No, sad je ionako prekasno.
     "I sve tvoje prijatelje", dodade Tonogan.
     "Misliš, porodicu. Idi i reci joj."
     "Tvoju decu! Ona će..."
     "Idi." Upro je prst i ona ode.









11. FREKVENCA SFINKTERA
     Mogli su, naravno, da dođu sa najrazličitijim visokim tehnom. Nepojmljivim. Zato se odlučio za niski tehno.
     Po hodnicima je uvek bilo bačenih malih keramičkih posudica - ljudi se nikad ne menjaju - i on je nakupio punu vreću i odneo je u porodičnu jazbinu. Kad se unutra ubaci kašičica, pretvarale su se u toliko primitivan i jednostavan alarm da su možda mogle i da uspeju.
     "Mogla bih da bolje zapečatim vrata i prozore", sumnjičavo se ponudi Nika.
     "Brave su korisne samo protiv aljkavaca."
     "Šta ako pokušaju nešto dok smo na poslu?"
     "Suviše smo rasuti, u raznim ekipama."
     "Misliš da će napasti čitavu porodicu? Ovde?"
     Najdžel se zamisli. "Ne, osim ako nisam potcenio tu čudovišnu ženu. Izvešće nešto da mene ponize, a ostale uplaše."
     Nika opusti ramena. Njihov maleni "trpezarijski" sto bio je olupan i istrošen, a njene ruke su se na njemu grčile od napetosti koja se na licu nije videla. Setio se kako ga je to osećanje čvrstog vladanja unutrašnjim silama i privuklo njoj, nekada davno. "Tući će te? Pred nama?"
     Najdžel je upravo tako mislio. Neke metode se jednostavno ničim ne mogu poboljšati. Ovo je bila čudna kultura, tačno, ali počeo je da stiče pojam o njoj. Ipak, rešio je da je umiri. "To je suviše upadljivo."
     "Neki tehno trik?"
     "Jedan tip što radi sa mnom reče mi da su oni beli štapovi što ih policajci nose zapravo zvučni projektori. Disk na kraju usmerava talas u frekvenciji mišića."
     Nika se strese. Oduvek je mrzela opise nasilja, mada, kad bi nužda zahtevala, mogla je sasvim lako da ga vrši. "Zvuči grozno."
     "Obično ga podese na frekvencu sfinktera."
     Ona iskrivi lice i Najdžel se nasmeja.
     Sada su stalno bili umorni. Ne toliko fizički - i ranije su radili u ogromnim voćnjacima po ceo dan i igrali do kasno u noć - nego od nesigurnosti i izdvojenosti. Spavaće sobe su im bile pretrpane i plesnive od vlažne vreline. Jedini pristojan prostor bio je u dnevnoj sobi, u koju se ulazilo pravo iz smrdljivog hodnika. Grozno mesto.
     Verovatno mala poseta pošto svi zaspe. Eine kleine nachtmuzik, kako reče Mocart, mrtav već preko trideset hiljada godina. Mala noćna muzika.
     Najdžel nije mogao da smisli kuda bi još ušli sem kroz tanka vrata i dva prozora svetlarnika. Bili su na desetom spratu, a zid je bio od glatkog metala, pa je bilo malo verovatno da bi došli tuda. Koliko je on video, razbojnici su lenštine.
     Štos sa kašikama će biti samo kratko upozorenje. Kakvu ozbiljnu odbranu mogu da imaju? Od oružja je najubojitiji bio kuhinjski nož.
     Uprkos protestima porodice, počeo je da spava na tankom madracu pored ulaznih vrata. Vrata su se otvarala ka unutra, ali neravna podna obloga ih je zaustavljala pre nego što bi stigla da ga dodirnu.
     Nije mu smetalo što tako spava, iako mu je nedostajao Nikin meki zagrljaj. Dušek je bio dovoljno debeo za njegove kvrgave zglobove, a večito brujanje svađa i kuhinjske lupnjave iz svetlarnika ovde se najslabije čulo. Spavao je tako nedelju dana. San mu je brže dolazio i bio je dublji jer je bio sve umorniji od posla i imao je sve manje nade. Jedne noći se probudio i ležao u mraku, pitajući se kuda sve to vodi, kad začu lupkanje kašike i konzerve. Mora da ga je tiho struganje vrata pri otvaranju trglo iz nemirnog sna.
     Brzo je ustao. Oni će imati infracrvenu opremu, ali on je imao zaklon iza vrata. Mada, opet, on nije imao nikakvo oružje i nije znao ni gde su oni. Priljubio se uz vrata. Ni zvuka. Verovatno su se nadali da se niko neće probuditi, pa da na miru izvedu svoj plan.
     Oni? Nešto mu je govorilo da je prisutna samo još jedna osoba. Tihi dah zdesna. To se uklapalo u ponižavjaući scenario sa batinanjem, još gori jer je predviđao samo jednog razbojnika. Verovatno će upotrebiti ošamućivač da onesposobi ostatak porodice.
     Gde je sad? Posle alarma se za trenutak ništa nije micalo. Srce mu je bubnjalo ka budućnosti ubrzanim tempom, a disao je - plitko, samo plitko - umereno, šest udisaja u minuti. Napinjao se da vidi u praznoj tami.
     Zapamti da si star i da ti pomalo nedostaje izdržljivost. Najbolje je raditi brzo.
     Eno - iznenadna senka, brz pokret. Najdžel mu se baci na leđa, udari ga i gurnu napred.
     Nema smisla prizivati povrede. Ruke na leđa, brzo. Ne daj mu da koristi ruke. Težak udar kad je nešto palo na pod. Možda ošamućivač.
     Glavu dole, poguraj ga u pravcu kuda je i išao. Još jedan korak. Gurni ga malo. Još jednom. Čovek je nogama tražio oslonac, želeći da se zaustavi. Korekcija putanje - malo levo. Ka pravougaoniku svetlosti. Najdžel je znao da može biti odbačen u stranu nekim štosom iz borilačkih veština, ali održavao je brzinu...
     Ka prozoru, čiji odsjaj je pokazivao da je čovek krupan i da pokušava da dohvati nešto za pojasom. Verovatno pištolj.
     Pa dobro - ne zastajući, Najdžel ga pogura uvis. Čovek je pokušavao da se okrene, ali ubrzanje je bilo neumoljivo. Telo se podiže sa poda i nalete na prozorsku dasku.
     Bio je težak i čvrst, ali masa je prevagnula na dasci. Najdžel ga ispusti i dobi pesnicu pravo po ustima. Zatetura se unazad. Ukus krvi. Druga pesnica. Čovek je još bio na ivici prozora. Kratko ah kad je nesigurna senka shvatila da je prozor namerno ostavljen otvoren.
     Najdžel grunu napred. Čovek je bio brz i uspeo je da ga udari u grlo. Za Najdžela je radila samo kinetika. Nije dozvolio da ga udarac zaustavi i tresnuo je o čoveka. Zgrabio je prozorsku dasku da se zaustavi.
     Onaj drugi nije stigao. Prevrnuo se: pravo napolje.
     Prosto ko pasulj. Nikad ne zaboravljaš fraze iz mladosti. Telo kao da se smanjivalo u tami, nestajući dok je padalo. Začuo se piskav vrisak, kao odjek drobljenja metala.
     Vlažan udar. Potom ništa. U užarenom sjaju grada koji se zakrivljavao ka horizontu video je senke kako se žurno udaljavaju.
     Pomoćna ekipa? Pa, izgleda da su izgubili zanimanje.
     Čuo je buku iza sebe kad je Ito zalupio vrata. Ako neko ponovo pokuša, zateći će porodicu naoružanu raznim grubim predmetima.
     Uzdahnuo je. Zadovoljavajuće. Pogled odavde mora da je divan kad ima dovoljno svetlosti. Nikada nije bio van posla dok vremenjak blista od svetla, zapljuskujući grad talasima svetla i toplote. No, pod normalnim svetlom nikako ne bi mogao da izvede svoj starački trik. Postoje nadoknade. Osećao je na obrazima vlažnu vrelinu crvenkastog vremenjaka i nije nimalo žalio. Možda je to zrelost. Čudno koliko spolja to može da liči na neosetljivost. Čovek se upita kako drugi uspevaju.
     Razmišljao je o tome dok je osluškivao zvuke iz mračnog prizmelja. Nema zaključaka.
     Retko ih ima. Možda je i to zrelost.









12. NEVOLJNO POŠTOVANJE
     Na putu za audijenciju kod Predsednice mogli su da uhvate po koji pogled na grad. Hram u kome se čuvala jedna vlas kose nekog proroka kome je zaboravljeno čak i ime. Meso pečeno na otvorenom, sa marinadom od prašine i muva. Crkva načinjena isključivo od tkanine. Jedan od usputnih efekata verskih sedišta, kako reče Nika, jeste taj što su neka toliko besmislena da samo zbog asocijacije većina ostalih nailazi na neslaganje. Tonogan, koja ih je pratila, izgledala je uvređeno što posmatraju te zgrade samo kao primere ekscentrične arhitekture. Najdžel se setio da je i njegova majka slično reagovala na njegove stavove o Engleskoj Crkvi.
     Predsednici je bilo još manje milo. "Mogla sam da razgledam telo nađeno u onom vašem svetlarniku, da znate."
     "Pa, voleo bih da jeste", odgovori Najdžel. "Grozno je vrištao. Probudio je komšiluk. Jeste li ga poznavali?"
     "Teško da bih..."
     "Moj sin je našao delove opreme koji su očito njemu pripadali." Najdžel podiže masivni instrument sastavljen od gomile tajanstvenih crnih kutijica.
     "Ne vidim..."
     "Čovek se nehotice zapita čemu to služi, zar ne?"
     Po osobenim običajima ovog mesta, to što su ubili agenta Predsednice donelo im je malo nevoljnog poštovanja, čak i pomalo zaštite. Ljudi koji su uopšte pominjali taj događaj posmatrali su ga kao vešt šahovski potez a ne kao čin nasilja, kao nešto što zaslužuje pre aplauz nego osvetu. Srećom, vladalo je i pravilo da grubijani poslati da ponižavaju ljude ne smeju biti fizički ojačani, kao Tonogan - zaostatak pojmova o fer pleju iz Dvadesetog.
     Svako razdoblje ima svoje neobičnosti, ali Nika je ukazala da u urbanim populacijama uvek postoji sklonost ka divljenju marginalnim kriminalnim delima. Ta teorija je dala Najdželu dovoljno hrabrosti da izazove Tonoganovu kad je došla da ih pozove. Ono što su učinili bilo je gadno, ali je zasluživalo i divljenje.
     Debela ljubičasta žena smestila se na svoj divan i sve ih prezrivo odmerila. "Daću vam razumnu ponudu za vašu imovinu."
     "Nama treba samo onoliko koliko će nas odvesti odavde", reče Nika. "Hoćemo da zadržimo zgrade."
     "Zašto? Nemate dovoljno sredstava da se vratite u svoj Sokak."
     "Hoćemo kući i tačka", mirno reče Ito. Porodica je odlučila tako i Najdželu je bio milo što Ito pokazuje da među njima nema razilaženja, kao što je Tonogan pokušala da izvede.
     "Ako ne možemo da kupimo kratak put, šta je sa dugim?" značajno upita Nika.
     Lice Predsednice, obično živahno iako je najviše ličilo na krofnu sa dve grožđice umetnute umesto očliju, postade belo. "Kako ste...?"
     "Starci nisu baš beskorisni", vedro reče Nika. "Malo sam njuškala."
     "Mesožderska radoznalost", dodade Najdžel. "Iskopala je činjenicu da je gustina energije u crvljoj rupi viša ukoliko je jako zakrivljena."
     Nika klimnu. "A cena tranzita raste sa gustinom energije."
     "Hm." Debela žena nabra usne. "Nisam ni pomislila da ćete to saznati."
     "Ponudite nam uslove. Želimo..." Nika odrecitova dugačak spisak, sa Generatorom uzročnosti na vrhu - polarizovanim, naravno.
     "Shvatate li da ćete morati da izvedete nekoliko skokova, sve dalje i dalje u čvorove pevea? A potom nekoliko nazad?" Predsednica kao da se iskreno zainteresovala, a ne samo odugovlačila tražeći neku prednost.
     "Trebaće nam i vakuumska odela, naravno", potvrdi Nika.
     Kruto klimanje. "Zaista želite da rizikujete?"
     "Moramo", reče Angleina. "Hoćemo da idemo kući."
     Najdžel klimnu, ne usuđujući se da progovori. Ovo je bio ključni trenutak, osećao je to. Kući. Nazad na svet koji može da razume, daleko od veličanstvene pozornice. Barem na neko vreme. Nešto mu je govorilo da će uskoro biti silom uključen u operacije Zemljana, mašina i Drevnih. Ali ne sada. Ne dok još ima porodicu i blagotvorno konačne horizonte.
     Predsednica ih je odmeravala. "Hrabriji ste nego što izgledate, vi Volmslijevi."
     Pristala je na finansijske detalje brzinom i lažnom olakošću kojima je maskirala neprijatan poraz. Volmslijevi svakako nisu načinili neku ozbiljniju rupu u njenom birokratskom svetu. To ne bi preživeli. Najdžel pomisli da je nekada korisnije biti gnjavator - samo ako uspeš da te pri tom ne spljeskaju kao dosadnu bubu.
     Kad je posao sklopljen, Predsednica postade srdačna. Vrlo vešto, očito prema pravilima obreda za uspešne pregovore, premestila se u viseću mrežu - što je ovde izgleda bio znak opuštenosti. "Niko nikada još nije tako odlučio", reče.
     "Zašto?" upita Najdžel. "Mi nismo posebno genijalni. Ovo je očito."
     "Očito je, to da. Ali je neisprobano. Opasno."
     Nika je bila na oprezu. "Odlazak dublje u čvorove je opasan?"
     "Mi iz ovog grada i Sokaka znamo više od vas", frknu žena. "Videli smo tela."









13. SAMO VARVARI
     Naravno da su pitali kakva tela. Zvaničnici su krivili lica, ali učinili su kako je rekla Predsednica i već sutra su ih sproveli u hladnu, jarko osvetljenu odaju.
     Porodica se sa strepnjom zgledala kad su shvatili da se ovde čuvaju leševi iz pevea, upakovani kao knjige u bilioteci. Porodica je mnogo puta raspravljala i požalila što su onako postupili prema lešu žene, koji je predskazao ovo izgnanstvo. Ovde je retko pojavljivanje tela iz pevea bivalo pozdravljeno sa iščekivanjem i nekom vrstom groze, jer su leševi po pravilu poticali iz budućnosti.
     Najdželovo oduševljenje pregovorima brzo je iščilelo dok je gledao bledo, unakaženo telo stredovečnog muškarca, nekako okačeno u vazduhu. Po glavi je bila raspoređena masa sićušnih magnetnih čitača. Mogli su da ga "očitaju" prilično dobro, kako reče tehničar. "Izotopska analiza pokazuje da potiče od jedan zarez tri miliona godina uzvremeno."
     "Od čega je umro?" upita Nika, uvek tehno tip.
     "Opekotine od zračenja."
     "Ima li sećanja?"
     Mladić žmirnu kao sova. "Malo. Nedostaje kratkoročno pamćenje, naravno."
     Sećanja, nego šta. Iskidane slike. Isto maglovito nebo, mapirano na liniji od 0,511 miliona elektronvolti. Samo mnogo razvijenije, sa složenim strukturama izuvijanim preko crvenkasto prošaranog neba.
     Još: prazan predeo sa kockastim građevinama. Među njima su puzale neke stvari na tri točka, i izgledalo je da nisu vozila nego živa bića.
     "Ili maške", kiselo reče Najdžel.
     "Ko je to bio?" plašljivo upita Nika.
     "To ne možemo da otkrijemo. Nema otiske ličnosti kakve mi znamo. Sve što mogu da otpakujem su slike. Šta te slike znače, ne možemo da kažemo."
     "Zašto?"
     "Imao je drugačiju moždanu organizaciju. Unutrašnji organi su takođe izmenjeni. On je druga vrsta."
     Angelina se zapanjila. "Izgleda kao mi!"
     Bledi mladić sleže ramenima. "Petljajte sa unutrašnjošću koliko god želite, ali zadržite spoljašnji izgled. Inače ljudi postanu nervozni."
     "Zato ne možete da izvučete mnogo iz njihovih umova?" navaljivala je Angelina.
     "Zato, i zbog kulturnih razlika. Ovaj tip nije gledao svet isto kao mi. To se vidi po načinu na koji je ćuvao sećanja."
     Najdžela je to bacalo u depresiju. Još tela, ali i dalje niko, čak ni bledi pedanti, nije razumeo zašto.
     Kada su otišli da potpišu ugovor, pojavila se Predsednica lično. "Zalazite u teritoriju kojom dominiraju maške, da znate", ozbiljno im reče.
     Najdžel je pretpostavio da je počela da se predomišlja o ceni. Ili joj se možda opet probudio ego. Ništa neobično, pomislio je. "Sigurni ste?"
     "Ne stižu nam mrtve maške. Samo ljudi."
     "Sigurni ste?" značajno upita Nika.
     "Jako pazimo. Drevni se staraju o tome." Ljutito je frknula.
     "Zašto?" navaljivao je Najdžel.
     "Stara pitanja. Imali ste ih i u vaše vreme, a?" Upitan pogled, a potom kao da je počela napamet da recituje. "Prvo, hoće da znaju šta maške smeraju u dalekoj budućnosti. Mnogo maški odlazi u budućnost koristeći Vrte."
     "Da nose podatke napred?" upita Nika.
     "Moguće. Drevni žele da saznaju zašto."
     "I da ih spreče?" upita Najdžel.
     "Pretpostavljam. Ili barem da ih razumeju."
     Nika klimnu. "Kao i mi."
     Predsednica očito nije videla nikakvu dobit u takvom ponašanju. "Zašto? Peve pravi dovoljno problema i ako samo sedite mirno."
     "Mesožderska radoznalost", reče Najdžel.
     Ona frknu. "Detinjasto. Kad bi videli šta sve radim samo da održimo nagnutost..."
     "Da?" upita Angelina. Najdželu je bilo milo što je i ona progovorila, jer ovo mesto ju je prepalo. "Zašto ste nakrivili svoj grad?"
     Predsednica je prezrivo odmeri. "Pa zato što je to lepo. Samo varvarima bi palo na pamet da uopšte pitaju."









14. SIVA MAŠKA
     Prevrtljiva Predsednica pozvala ih je da spavaju na njenom ličnom imanju dok se budu dogovarali oko pojedinosti vezanih za predstojeće putovanje peveom. Pokazalo se da je to imanje ista ona kićena, gotovo satirično barokna vila u kojoj su je prvi put videli. Ušli su na zadnja vrata, iz prepunih ulica; sa glavnog ulaza otvarao se nahereni pogled na udubljeni grad, sa najgornje ivice.
     Krupne ptice, neke sa blistavim zubima pa čak i usnama, lebdele su na vetrovima tik iznad Predsedničinog balkona. Jedna je prohujala kraj njih i odmerila ih pogledom kao da planira ručak. Bila je upola manja od čoveka. Ovde je gravitacija jenjavala, dajući svemu vazdušastu lakoću koja je Najdželu ličila na osećanje kad se napiješ, ali bez ikakvih posledica. Ipak, zubata ptica im se nasmešila sa neprijatnom samouverenošću. Brzo su se vratili unutra.
     Sledeće jenjavanje potrajalo je prilično dugo. Grad je nekako mogao da utiče na promene blistavog sjaja vremenjaka, uobličujući ga u relativno pravilnu shemu: oko jedne trećine vremena bio je mrak, što je dovoljno za san ako nisi suviše umoran.
     Ovde se izgleda niko nije umarao. Bučni i haotično živopisni, stalno su nekuda hitali. Nika se glasno upitala da li se to samo oni, Matori Prdeži, čude besciljnoj energiji mladih. Najdžel je na to odmahnuo glavom. Toliko dugo je obuzdavao takvo mišljenje da je gotovo prešao u narednu fazu, u kojoj je prestao da se grabi za život i pustio da ovaj stiže do njega. Bila su mu potrebna čitava stoleća da shvati kako su radost i bol jednako snažni i kako ih jednako malo treba proučavati. Prosto su tu, kao cveće. Bolje je upiti njihov miris nego misliti o metaforama koje predstavljaju.
     Ponovo su stajali na balkonu sa Predsednicom, dokono pričajući pre odlaska u krevet, kad je preko dalekog porcelanskog neba preletelo nešto veliko, brzo i mračno. Predsednica izbeči oči. "Siva Maška!" dreknu i baci se na mermerni pod.
     Potom se začuše krici panike iz čitavog grada pod njima. Najdžel se sa apstraktnim zanimanjem zagleda u polumračno, lebdeće prisustvo, držeći se za blistavu mesinganu ogradu.
     "Lezi!" doviknu mu Nika, klečeći, skrivena od pogleda.
     Siva Maška jurnu ka njima, ubrzavajući sa velike visine. Hor očajničkih uzvika dopirao je iz mnoštva ulica i zastakljenih zgrada u dubini. Najdžel se staloženo okrete i uđe unutra.
     "Verovatno ne traži nas", reče Niki dok su stajali u prostrnaoj balskoj dvorani. Ljudi su jurcali oko njih, uspaničeni, promuklo se dozivajući.
     "Ne možemo da budemo sigurni", nervozno reče ona.
     "Ma hajde. Nismo mi toliko važni da..."
     Udaljeni zid se raspade od udara. Užasan tresak, potom jeziva tišina.
     Našli su se pod teškim nameštajem. Kasnije, dok ih je neki medicinar krpio, saznali su da se parče Sive Maške odvojilo i pošlo da krstari nad gradom. Sa tla su ga zasipali vatrom. Odbijalo ju je sa prezrivom lakoćom. Slalo je ispitivačke talase elektromagnetne energije ka svakom mogućem aparatu, brzo premrežavajući grad i sužavajući područje traganja. Uspelo je da stigne do ovog kvarta, ali ništa preciznije. Očito nije znalo za čim traga. Zato je počelo da zasipa čitavo područje zracima, ubivši nekoliko stotina ljudi i urušivši niže zidove Predsednicine vile.
     Najdžel klimnu. "Imala si pravo", reče Niki. "Ali zašto?"
     Predsednica je dobila par modrica koje nisu objašnjavale njenu nervoznu strepnju; stezala je i opuštala pesnice, a lice joj je bilo modrikasto belo. "Nikad nas još nije napala. Ona pripada najvišoj klasi maški, uvek je ispred naše tehnologije."
     "Vidim da se stvari nisu mnogo izmenile", reče Nika. "Tako je bilo i u naše doba."
     "Mogle bi da nas sve pobiju." Predsednica ih je oprezno odmeravala. "A traže vas."
     "To je samo pretpostavka", zevnu Najdžel.
     Nika uhvati njegov pogled. "I dalje nisam zadovoljna zalihama koje nam dajete."
     "Šta?" namršti se Predsednica. "Sklopili smo pogodbu", reče automatski.
     "Nećemo otići bez..." i Nika odrecitova proširenje spiska.
     Debela žena otvori usta, pa ih polako zatvori. "Morate da odete."
     "Uopšte ne", reče Najdžel.
     Ona ga prostreli pogledom. Mogao je da vidi njenu logiku. Ako se Siva Maška zanima za ove Volmslijeve, najbolje je da ih se oslobodi - što pre, to bolje. "U redu, zalihe - ali odlazite u zoru."
     Nika klimnu. Sve što privlači Sivu Mašku, loše deluje na poslove.
     "Ipak", zamišljeno reče Najdžel, kasnije, "zašto smo mi važni?"
     "Možda zbog toga kuda smo se uputili?" upita Nika.
     Te noći su on i Nika ležali na nekoj vrsti podatnog vodenog madraca i gledali kako zmijoliki pas ulazi u njihovu sobu i ispituje ih. Očito je bio prilično inteligentan, i predstavljao je šefa obezbeđenja. Na pitanja je odgovarao klimanjem glave i kratkim, mljackavim dah i neh.
     Najdžel je posle nekog vremena prestao da se zanima za njega i shvatio je, zagledan u zatvorenu noć ovog Sokaka, da se navikao na prostu, neupadljivu fatalnost. No, ona nije nosila sa sobom uobičajenu maglu ranijih razdoblja. Možda je to neka nova mudrost, ili iznurenost, ali svakako nije hteo da traći život na besmislice. Mnogo onoga u šta je nekada verovao i što je osećao sada mu se činilo kao glupost ili barem beskorisno. S druge strane, neki trenuci blistali su kao dragulji.
     Stresao je sa sebe mračno raspoloženje uronivši u Niku; njihova ljubav bila je tako daleko od razrađenih tehničkih napora da je donosila ono što mu se činilo najneverovatnijim od svega, trenutke prijatnog iznenađenja. Spavao je dubokim snom. U maglovito jutro su se polako zajedno probudili.
     "Onaj pas je bio u sobi dok smo to radili."
     "Ne smeta. Možda su sada toliko evoluirali da u ključnom trenutku učtivo skrenu pogled."
     "Trenutku? Misliš da je to trajalo samo trenutak?"
     "Pa, recimo da je bilo vanvremenski."
     "Tako je bolje. Kao da se sećam kako je pas lajao u prilično važnom trenutku."
     "Oh? Mislio sam da si to bila ti."









15. TRANZIT
     Polarizator Uzročnosti bio je mamutski, sa masom antena koje su neprekidno zevale kao ogromna usta koja se dosađuju. Zijale su sa svih šest stranica ogromne, polirane keramičke kocke. Niki su ličile na zvučnike nekog divovskog stereo uređaja, kako reče. To su bili oscilatori od deset kiloherca, koji isporučuju jedan teravat u gravitacionim talasima u kratkom opsegu.
     Ipak, Najdželu se poređenje sa zvučnicima dopadalo - zato što se i on tako osećao. Porodica se nalazila u metalnoj kapsuli postavljenoj kraj kuće, u odavno poznatoj okolini koja je otrgnuta od njihovog Sokaka. Prijalo mu je što je tu, ali od trenutka kad su ušli u kapsulu počeo je da se nelagodno meškolji. Odbrojavanje nije nimalo pomagalo.
     "Najvažnije kod stvaranja izdanka crvlje rupe u Sokaku je činjenica što to zapravo ne možeš da uradiš sam", reče mu Nika. "Potrebna je astronomski prevelika energija, ili preciznije rečeno, gustina energije. Najviše što možemo jeste da ustalasamo površinu pevea, da nađemo slabo mesto - tačku na kojoj su Kazimirove sile trajne."
     "Ko je bio taj Kazimir?" upita Angelina.
     "Koga briga? On je shvatio da u pravom vakuumu postoji sila, koju možeš da upregneš."
     "I mi ćemo sad tako?" Angelina je delovala sumnjičavo.
     "Naravno." Nika je imala onaj svoj Vidiš? Sasvim očigledno! izraz lica.
     "A to što moramo da putujemo u velikoj petlji da bi stigli kući, to znači da moramo da idemo u budućnost?" Najdželu su se naučne ideje dopadale, ali nije voleo kad mora da razmišlja u obliku perece.
     "Budućnosti ima mnogo više nego prošlosti. Vaseljena je stara svega petnaest milijardi godina. Budućnost je gotovo beskonačna."
     Nika je izgleda smatrala da je iscrpla temu. Najdžel nije. "Približno beskonačna. Zanimljiva postavka. Znači, mnogo su veće šanse da ćemo u bilo kojoj fazi putovanja stići u budućnost?" Ona ga nagradi svojim smireno veselim Vidiš? Sasvim očigledno! osmehom.
     Ito se pred sam Tranzit namršti. "Koliko je to opasno?" upita.
     Nika sleže ramenima. Traume i smrt joj nisu bili nepoznati i nije mnogo razmišljala o tome. "Ne mnogo, osim ako naiđemo na mucanje."
     "A šta to zna..." Ito je samo toliko stigao da izgovori pre nego što je meljući zid zvuka stigao do njihove kapsule.
     Bol razvlači vreme.
     Vibracije su potvrdile njegove strahove. Izgledalo je kao da traju u sluzavoj, tutnjavoj večnosti, iako je Nika kasnije nemarno rekla da je potrajalo samo četrdeset četiri sekunde. Čiste agonije.









16. VREME JE HORIZONT
     Dobro prodrmani, otvorili su vrata kapsule. Našli su se pred svojom kućom i pomoćnim zgradama, sa istim komadom voćnjaka kao i pre - i sve to je počivalo na klizećoj masi svetlucavog vremenjaka. Sa svih strana dizali su se zidovi kanjona, zaogrnuti limun-žutim isparenjima.
     Svi su izašli i udisali hladan, redak vazduh, ali ipak su zadržali zaštitna odela. Nika je računala na osnovu instrumenata u kapsuli i zaključila da su se provukli kroz trenutno pulsirajuću rupu, prešavši nekoliko miliona kilometar-godina pevea.
     "Možemo biti milionima klikova daleko, a u istom trenutku iz kojeg smo otišli", mirno im je rekla, "ili u istom Sokaku, milionima godina u budućnosti." Crvlje rupe između razdoblja nisu kao liftovi što povezuju spratove unutar zgrade, ali Najdžel ih je uporno baš tako zamišljao.
     Tlo zadrhta. Ploča sa njihovim imanjem neprijatno se pomeri na vremenjaku.
     "A nema načina da se odredi šta je zapravo?" upita Bendžamin sa iščekivanjem.
     "U Generator Uzročnosti ugrađen je haos", odgovori Nika, držeći se za kapsulu da ne padne. "Ne možemo proceniti bolje od ovoga."
     Najdžel je gledao daleko nebo, gde su se zidovi nalik na lavu talasali i dimili. "Koliko ostajemo ovde?"
     "I to je haotično", reče Nika. "Ali kratko. Izgleda da će biti sat ili dva. Imaćemo nekakvo upozorenje kada nailazi sledeći Tranzit."
     Angelina se nasmeja, prepavši ostale. "Dotle smo slobodni da uživamo u predelu?" Uprkos narastajućoj nelagodnosti, porodica joj se pridruži u smehu.
     Kao u odgovor, obližnje litice ispustiše sumporastu svetlost, tiho stenjući kao da se žale. Zgulio se jedan sloj - krak! - i oštar prasak u vazduhu sve ih poruši. Ovde je peve bio kao koža, gulio je spoljašnje slojeve da bi mogao da raste dalje. Sabijeni događaji su se uvijali, treperili i umirali.
     Najdžel je iz studentskih dana znao da masa zakrivljuje prostor-vreme, ali i dalje ga je čudilo obrnuto: sabijeni peve ponaša se kao materija. Izraženi kao masa, događaji su bili sabijeni u ploče. Njihovi završeci izazivali su eksplozije energije: bukvalno kraj istorije, jer u tim detonacijama podaci su se rasipali u fosforescentnu energiju, njen pravi ekvivalent. Peve je potvrđivao konačan trijumvirat fizike, čiju je jednu stranu Ajnštajn ispravno shvatio: masa jednako energija jednako informacija.
     Ušli su u kući, koju su Predsedničini fizikalci napunili do krova, i pokušali su da se ponašaju kao da je ovo neka vrsta povratka kući. Bili su gladni pa su pojeli nešto nalik na goveđe šnicle kako bi proslavili, ali zbog narednog Tranzita svi razgovori bili su isprekidani. Najdžel je izašao napolje, pod izgovorom da popuši jednu od svojih cigara, pažljivo čuvanih u kuhinjskom zamrzivaču; Nika se strašno mrštila kad bi ih palio unutra. Nije voleo što je prepustio porodicu Generatoru Uzročnosti ili "prefinjenom haosu" ili bilo kojem drugom paru komplikovanih reči koje na kraju znače da je svet potpuno ravnodušan prema ljudskom životu i vrednostima. Ali nije imao drugog izbora.
     "Tu se ništa ne može. I ti znaš to", reče Nika. Izašla je za njim, nečujno jer joj je korake prigušila lomljava vremenjaka visoko u maglovitoj visini ovog kuglastog sokaka.
     "Trebalo je da ostavimo ono telo da istrune", bespomoćno reče Najdžel.
     "To ne bi bili mi."
     "Je li tako gadno? Promeni korake u igri, nauči novu pesmu."
     "Radimo ono što smo oduvek želeli. Gledamo nadugačko, kako si ti nekad govorio."
     "Tačno." On uzdahnu. "Oduvek sam želeo da pogledam iza dalekog horizonta. Ovo..."
     "I vreme je horizont."









17. TRANZIT; ČEKANJE
     Stohastično.
     Reč mu se nije dopadala, bila je suviše pedantna, a označavala je samo haos, nered, neumornu slučajnost života u peveu. Njihova gravitaciono izmenjena energija gurala je njihov klin lokalnog pevea kroz crva trzavim, stohastičnim pokretima.
     Tranzit; čekanje. Tranzit; čekanje.
     Nikada nisu precizno znali koliko dugo će potrajati pauza putovanja kroz crva-Vrtlog. Mogli su da razgledaju okolinu, ali plašili su se da se udalje. Jeli su zalihe i postajali sve nemirniji.
     Nije postojala nikakva mapa pevea. Njegova izuvijana geometrija ključala je od nemirne energije, kao u gumastom, klizavom orkanu. Sokaci su često bili dugi, zmijoliki, bez upozorenja su narastali u kugle i slepe mehurove, istežući se da otvore novu, talasavu topografiju vremenjaka.
     Ponekad su trenuci prekida bili u istom Sokaku, pa su mogli da gledaju njegovu ubrzanu evoluciju. Vremenjak je evoluirao sopstvenom kinetikom, gornji sloj se tumbao i prelivao u velikim aluvijalnim listovima. Izmučeno snažnim kišama koje su pratile promene, tlo se pretapalo u nove bregove i doline ispod neravnih vrhova svežeg vremenjaka. Život je bio uporan, prilagođavao se. U blistavim kanjonima drveće je đikljalo iz nekadašnjih propasti, a većina bilja mogla je da preživi privremeno zatrpavanje da bi se ponovo pojavilo kada svetlost iz kamena ponovo naraste.
     Nika se smračila kad su Ito i Bendžamin poželeli da istražuju okolne Sokake koje su presecali. "Ne."
     "Zašto?"
     "Pitajte majku. Reći će vam da je to 'stohastično'."
     "Pa?"
     "Još nismo toliko očajni."
     Ali hrane je ponestajalo i Najdžel je video da Ito postaje nepodnošljivo nemiran. Posle porodične svađe u punom sastavu za velikim, uglancanim trpezarijskim stolom, odlučili su da puste Ita i Bendžamina u sakupljački pohod. Nika, Angelina i Najdžel su ih puni strepnje čekali da se vrate, dok je tajmer na kapsuli otkucavao vreme do sledećeg Tranzita.
     Kad je ostao samo još jedan sat, i kad je Nika počela da mrmlja kako nepouzdanost takvih proračuna iznosi više od dva sata, prešli su preko neravnog vremenjaka kasom, prteći hranu na leđima. Bendžamin je rekao da nisu videli ništa naročito, ali Ito je uživao u pohodu, kao što se moglo i očekivati.
     Nastavili su put. Tranzit, pa pauza. Posmatrali su dugi, spori ep organskih oblika života i maški u zemljama oko sebe. Obično bi bili izolovani na komadu vremenjaka. Ponekad su u daljini besnele bitke i oni bi strepeći posmatrali nepoznate borce, nadajući se da ih niko neće primetiti.
     Obično ih i nisu primećivali, ali maške su nekoliko puta letele nad njima i Ito i Bendžamin su ih dvaput sa zadovoljstvom oborili, koristeći oružje koje im je prodala Predsednica. Verovatno su imali sreće, jer u tom razdoblju je prednost iznenađenja bila na njihovoj strani, ali Najdžel ih je natrerao da prestanu jer sreća ne traje večito.
     Na sledećem zastanku upali su u mogo ozbiljniju nevolju. Žena u prolazu im je rekla da su maške raširile novu zarazu, nošenu vetrom i vrlo opasnu. U njenom gradu umrlo je devet od deset ljudi. Volmslijevi su joj dali hranu i otišla je dalje, a te noći su se i oni razboleli. Groznica, strašna dizenterija, sinusi prepuni žutih, sunđerastih polipa. Ito je hodao u snu, video je kapiju svog ličnog pakla i otimao se da prođe kroz nju, ka nekoj naslućenoj nagradi. Najdžel i Angelina su ga ščepali i držali su ga satima dok priviđenje nije prošlo kroz napad znojavog buncanja koje je teklo sa Itovih usana kao reka halucinacije, toliko divlje da je Nika - uvek delimično izdvojena, čak i sa rođenom decom - zapisala jedan deo.
     Halucinacije su potom uhvatile Najdžela i oslobodile u njemu mnoga strašna sećanja koja uvek ostaju u osobi koja odluči da dugo živi.
     - Pretrpani svemirski brod manevriše blizu Zemljinog belog, krhkog meseca.
     - Mračno lebdenje kroz ledene vode meseca, ka unutrašnjem okeanu ispunjenom kilometrima drevnog leda.
     - Vetrovi mu duvaju kiselu prašinu u lice, dok tuđinci nalik na ogromne radio antene teturaju ka njemu na užasnoj vrućini.
     - Bolni, dugi let ka peveu, u potrazi za utočištem od galaksije naizgled pretrpane maškama.
     Pričao je o tome, bljujući vrele mlazeve rasutih reči, i nije mogao da prepozna ni sopstveno boso stopalo na drugom kraju kreveta, niti krv koju je pljuvao, pa čak ni stalno mrštenje na Nikinom čelu pod nejasnom svetlošću.
     Kasnije je shvatio da ih je spasla jedino udaljenost u koordinatama pevea. Virus što su ga raširile maške bio je toliko podešen na ljude u ovom mestu-dobu da ih je promašio za dlaku. Zato su samo ječali i znojili se i povraćali, jer bolesti je trebalo punih nedelju dana da se iživi na njima. Trpeli su je tokom tri pauze i ponovo im je ponestalo hrane baš u vreme kad su svi mogli da koračaju bez klecanja kolena.









18. MARŠIRANJE
     Tragovi napada maški ležali su na sve strane. Sprženi gradovi, ogoljeni predeli, stanovništvo uništeno ratom.
     Jednom, dok su tragali za podacima i hranom, maška je uhvatila Najdžela i Angelinu na otvorenom. Bila je puzač i gadno je opekla Angelinu pre nego što su stigli da joj unište nadum. Kada je video koliko se Angelina muči, uspavao ju je sedativom i dok je čekao da ovaj deluje otrgao je maški radnu ruku i njome treskao po kućištu, potpuno se prepustivši divljoj energiji besa. Potom je vukao Angelinu na leđima kući, i jedva je stigao do farme pre nego što se onesvestio. Danima je mračno pratio njen oporavak, zagledan u oči zastakljene od groznice.
     Gledano kroz prizmu pevea, razmišljao je Najdžel dok je negovao kći, život je kao dugi marš, beskrajna kolona izgubljenih duša koje se kreću napred kroz sveobuhvatnu tamu. Zarobljeni su u svojim razdobljima, niko ne zna kuda ide. Ipak, u svakoj zajednici koju bi sreli, bio je mnogo priče i budala koje su se pretvarale da razumeju više nego što kažu. Bilo je i vedrog smeha, i neko je uvek dodavao drugima bocu.
     Ali svako malo poneko bi se sapleo, ne bi se dočekao kako treba, pao bi i nestao, ostavljen. Mrtav.
     Klizeći napred kroz vreme, ponekad i nazad, provirujući na mesta kojima je vladao haos zauzdanog crva, Najdžel je video dug smrtni marš u odlomcima, što ga je činilo još rečitijim.
     Čitave zajednice su se na kraju pridruživale pojedinačnim mrtvacima. Za njih se marš tada završavao. Neki bi možda izdržali malo duže, ležali bi na tvrdom tlu, već obavijeni maglom - imali su vremena da gledaju paradu kako se udaljava, odnoseći sa sobom svetlost, muziku i promukle šale.
     Za nas su otpadnici negde pozadi, pomislio je, zaglavljeni u mračnom predelu koji već zaboravljamo.
     Mogao je da se seti onih koji su ostali negde pozadi, pre mnogo godina. Napuštali su ljudski marš uz tihi uzdah ili uz stenjanje od bola ili samo uz titraj grozničavih kapaka. Nisu više znali najnovije viceve, niti ukus nove boce vina, niti najsvežije glasine. Marš ga je rastuživao. Sećao se odavno izgubljenih prijatelja, poželeo bi da im kaže šta ima novo, da podeli sa njima smeh ili laž.
     Dok je očitavao ponovo promenjene pokazatelje, sada krišom, da ga Nika ne vidi, razmišljao je. Tako je - a poenta je, ti melanholični matori vole, u tome što znaš da je tvoj položaj iznad plime vremena samo privremen. To trajanje je tvoja jedina prednost nad njima, i veštačko je. Jednog dana ćeš iskrenuti članak i pašćeš i magla će progutati i tebe. Možda bi bilo bolje kad ne bi doživeo onaj zbunjujući, iznenadan trenutak pogleda na glave što se udaljavaju, na lica već okrenuta od tebe. Možda bi bilo najbolje kad ne bi čuo onaj poslednji talas šupljeg smeha zbog šale koju nikada nećeš saznati, zlatno svetlo lampe koje već sija samo njima, a ne i tebi.
     I to će se desiti svima koje poznaješ i koje ćeš ikada poznavati.
     Na to se, nekako, nikad nije navikao.









19. PRIPOVEDANJE
     Mogli su da hitaju kroz prostor-vreme, ali biologija je išla sa njima. Svi su dobili novi napad one zaraze od maški, mnogo blaži ali ipak prilično gadan.
     Ito se prvi oporavio. Kada je prosto objavio da će poći u potragu za zalihama, u pauzi do koje su tek stigli, niko nije mogao da kaže ništa sem da pruži nešto malo krhkog otpora. Naredni Tranzit će nastupiti tek za nekoliko dana, govorili su pokazivači verovatnoće.
     "Verovatno! Samo verovatno!" bespomoćno se bunila njegova majka.
     "Nema 'verovatno' kad ćemo pomreti od gladi", mračno reče Ito. I tako je otišao.
     Vreme je prolazilo u groznici i brizi. Ali svima je bilo bolje kad se Ito vratio, natovaren i sa gadnom ranom na nozi.
     Najdželu je prizor najstarijeg sina kako ulazi kroz prednja vrata bio kao kad sunce izlazi posle noći koja ih je sve pritiskala kao mora. Dok je pomagao Itu da skloni voće i povrće, osetio je u sinu promenu. Za večerom se promena pokazala u punom svetlu. Ito je govorio otvorenije, jasnije, na licu više nije nosio onu napetost koje se Najdžel sećao iz poslednjih godina.
     Kao i mnoge muškarce i žene koje na delanje primorava nemir tela i duha, Ita avantura nije zanimala. Ali dovoljno se razumeo u pripovedanje da oseti šta ljudi očekuju i zato je umeo da pamti i podrobno prenosi događaje koji su njemu izgledali obični, jer su usledili iz nužde:
     - maška nalik na zmiju, koja mu se zakačila za nogu i nije mogao da je otkači (što je otkrio dok je urlao od osujećenosti i besa) sve dok na kraju nije počeo da joj peva;
     - gradovi nakrivo nasađeni i puni neprevaziđene lepote i užasne ružnoće;
     - tuđince u izobilju, koji su prema njemu bili potpuno ravnodušni, dok im se on divio;
     - odrubljivanje glave ženi zbog neizrecivog čina koji je izvela sa maškom, što je bilo istovremeno i užasno i tajanstveno, jer niko nije mogao da kaže zašto je to maška učinila, dok su ženini razlozi izgleda ležali u poznatom rasponu ljudskih izopačenosti;
     - religiju maški koje obožavaju isključivo životinje, pripisujući im prirodnu mudrost;
     - stakleni zamak kroz koji prolaznik može da vidi stanovnike kako vode svoj život pod stalnim pogledima okoline, ne prikrivajući čak ni najprivatnije trenutke;
     - vodopad koji se podiže uvis i stvara na vrhu led, gradeći blistavu plavo-belu planinu.
     Dok su se spremali za krevet, Najdžel je shvatio da je njegov sin izvršio sopstveni prelazak, onaj o kome malo ko govori, a prepoznaje ga kao takvog tek godinama kasnije.









20. POKOLENJA
     Putovali su dalje, provlačeći se kroz slojeve pevea, vučeni tokom energije u crvu. Nika je sklepala optički senzor na spoljašnjem zidu kapsule pa su mogli da gledaju, užasno usporen, trenutak Prelaza. Oko farme se stvarao prozirni sloj, izobličujući obrise.
     Mada je na njihovoj jednostavnoj slici crvlja rupa bila nalik na cev između spratova neke zgrade, pri čemu su podovi predstavljali odvojena prostor-vremena - blistava igla koja probija abonosnu tkaninu pevea - crv je zapravo bio trodimenzionalan u njihovom okviru.
     U deliću sekunde koliko je trajao prolaz, crv je postajao titravi, kuglasti sjaj. Narastao je, gutao ih, a zatim se udaljavao i svodio na tačku - koja bi nestala u oblaku zlatnog sjaja i vrtloga od kojih se želudac grčio. Najdželu se činilo kao da se pentra uz sopstvenu smrznutu kičmu.
     Gledali su peve van svog malog prostora, ponekad samo par minuta pre nego što bi se ponovo promenio. Prizori i zemlje svetlucali su iza njihovog malog zaklona. Prisustvovali su razdobljima bez ikakvog traga prisustva ljudi, razdobljima sa pretrpanim gradovima na nesigurnom vremenjaku, razdobljima bez atmosfere - tada bi njihova zaštitna odela zašuštala čim bi stigli - i razdobljima sa divljim, otrovnim gasovima umesto vazduha. Neke pauze bile bi dovoljno duge da se izađe.
     Tokom svega toga Najdžel i Nika postigli su novu ravnotežu, slatko i tužno saznanje istkano iz prizora vremena kojim su putovali. Postojalo je bezbroj događaja - neki mali i rečiti, neki ogromni i opasni i na kraju beznačajni, a svi su ukazivali na bol i radost samog čovečanstva.
     Sretali su, pogledom u prolazu, združena plemena, bogata duhom i intelektom. Vojnike, koji su sa uživanjem pili i sa apetitom jeli, iako su znali da ih sutra čeka bitka koja će im verovatno desetkovati redove. Naučnike, pogrbljene nad svojom posvećenošću i izmučene siromaštvom, ali i dalje pune ljubavi prema zadatku kome su posvetili svoj život. Decu, kako se igraju među pocrnelim ruševinama sopstvenog doma. Roditelje, kako se raduju svojoj deci čak i dok se propast nadnosi nad njih. U gradovima, sve čudnijim što su dalje išli, ljudi su pevali spore, tužne pesme po ulicama čak i dok su se maške okupljale visoko u Sokaku nad njima, i masa se okupljala da vidi mađioničare sa trikovima i drevnim šalama, i dočekivali su ih promuklim smehom. Među malobrojnim ošamućenim preživelima iz drugih napada, u drugim izuvijanim predelima, Volmslijevi su sretali stoike koji su ponovo nalazili novu ljubav, nove prijatelje, i počinjali iz početka. Pokolenja su se topila i pristizala su nova, tek poneko se držao tako dugo kao Najdžel i Nika, i preko svega toga je nekako prosijavalo krhko, odvažno, ljudsko svetlo kroz okolne senke.
     Stara besmislica, prema kojoj se vrsta degeneriše tokom postojanja, ovde je definitivno pobijena. Čovečanstvo je vrilo od aktivnosti. Kulture su se podizale i padale, tvrdoglavo ravnodušne prema ranijim propastima.
     Kad je suočen sa neizbežnim krajem, i neizbežnim pitanjima, razmišljao je Najdžel, niko nije izuzetak; seti se Isusovog krika očajanja dok se prilično neodlučno primicao večnosti. Nije znao šta da misli o tako upornom postojanju ljudi. Nika je bila manje zbunjena, i blistala je od ponosa na sopstvenu vrstu.









21. PREVOJNA TAČKA
     Stigli su do najdaljeg kraja svoje krivudave putanje kroz peve. "Zaglavili smo se u mucanje", objavi Nika kad je podigla glavu sa podataka.
     "Šta je to?" Najdžel je morao da izađe iz poznatih okvira farme. Predeli oko njih bili su neobično zasenjeni.
     "Lebdimo. Crv Vrtloga ovde zaokreće", nasmešila se šali, veoma potrebnoj porodici koja je počinjala da shvata, "i počinje da krivuda kroz peve u suprotnom pravcu. Odavde počinjemo da se vraćamo."
     "Idemo kući!" srećno povika Angelina, pljesnuvši rukama.
     "Ali?" Najdžel je znao da ima još nešto.
     Nika klimnu kao krivac. "Ali... zaglavljeni smo ovde, na prevojnoj tačci. Stalno ćemo ponovo i ponovo prolaziti kroz isto vremensko razdoblje."
     "Mucanje u prostoru-vremenu." Najdžel poče da prežvakava tu ideju.
     Pošli su do ivice svog imanja. U onome što je izgledalo kao čvrsta masa u pozadini Najdžel je video blede pruge i svetlo plave senke, kao da negde daleko zalazi sunce. Blistave trake su poigravale kao da se prelamaju pod talasavom površinom jezera, kao da se živahnost leta probija u pećinu duboko pod vodom. Dok je gledao, čitav prizor se ponovio. I ponovio.
     To ga je uznemirilo i umalo da izgubi tlo pod nogama, kao što čoveku koji prilazi ivici strme litice kolena klecaju iako je još na čvrstom tlu. Samo tanka opna ga je čuvala od ambisa.
     "Prolazimo stalno kroz isti trenutak", šapnu Ito. "Ponovo i ponovo."
     "Prokletstvo!" Bendžamin nije bio zadivljen. On je samo hteo da stigne kući.
     Potom se prizor promeni. Podigla su se brda, puna sveže stene. U isprekidanim blescima slika gledali su kako padine stare, kako ih presecaju pukotine. Vrhovi su se svodili na uzvišice, bregovi su se spuštali - a dizali su se čudni tornjevi, ledeno plavi. Avetinjski zeleni glečeri klizili su niz doline. Najdžel je shvatio da to uopšte nisu glečeri već neka užasno hladna supertečnost, konačna smrt najdalje budućnosti. Gledali su odlomke vremena u koje su još mogli da se spakuju podaci, ubačeni klinovi trenutaka pokupljeni tokom neizmerno dugog vremena. Mogli su da pojme pomičnu ogromnost koja uništava planine i curi u ništavilo, jer su prisustvovali fizici i dinamici izvan okvira ljudskog vremena.
     Potom su se, odjednom, ponovo vratili u isti beskrajno ponavljani trenutak kao i ranije. Nekako su preskočili daleko napred, pa ponovo nazad. Neko vreme su gledali ponavljanje, ali nije se desilo ništa novo.
     "Mama... kako ćemo izaći iz mucanja?" tiho upita Angelina.
     "Ništa ne treba da radimo." Nika je zurila u vremenjak, koji se neprekidno talasao, nalik na klupko blistavih zmija. "Čekaćemo."
     "Koliko dugo?" Bendžamin je gledao u daljinu, gadljivo izvijenih usana.
     Najdžel se gunđavo upita da li to pitanje išta znači ako vreme napolju teče ukrug. A i prostor - video je iste delove kako se podižu i spuštaju, podižu i spuštaju. No, njihov mali komad pevea imao je svoju vremensku osu. Ili je bar tako verovao. Kako da zna? Počela je da ga boli glava.
     "Bojim se da je to stohastična promenljiva na koju se ne može uticati", reče Nika.
     "Ovde je sve haotično!" prasnu Najdžel.
     Nika se osmehnu. "Osim tebe. Ti si savršeno predvidljiv."
     Svi se nasmejaše, ali posle nekoliko dana nervoznog čekanja više im se nije činilo smešno.
     Potom se događaji napolju promeniše.
     Vazduh je postao hladan, toliko brzo da to nikako nije moglo biti na planeti. Bez ikakvog vidljivog razloga, tlo poče da se menja oko njihovog zatvorenog komada imanja.
     "Je li mucanje gotovo?" uzbuđeno povika Angelina.
     "Ne znam." Nika se mrštila, i od toga su joj bore oko očiju postajale dublje. "Izgleda da vreme napolju ubrzava."
     "Fiksirani smo na jednom mestu, a putujemo kroz vreme?" upita Ito.
     "Tako izgleda", reče Nika. Najdželu se činilo da je fizika ovde uglavnom stvar ličnog mišljenja.
     Klizavi, talasavi vremenjak izgledao je kao i pre kada je svetlo jenjalo, a kad je naraslo, ugledali su doline, tlo, biljke. Tlo je bilo raskrčeno i obrađeno nepoznatim silama, a i u klimi je bilo poznatih primesa: iznenadni pljuskovi, miris žalfije i mesa u nekoj dalekoj pušnici.
     Iznenadna oluja rastoči se u potoke, pa u spore reke oivičene širokim krošnjama. Tlo kraj njih ponekad bi suknulo ka oblačnom nebu. Neravni grebeni su im narastali pred očima, probijajući paperjaste oblake.
     Oprezno su izašli napolje, u novu zemlju. Među stenjem su se rojila neobična stvorenja, poigravajući na mrežastim nogama kao da im je tlo nepodnošljivo vrelo. Porodica se uputila dugom padinom i videla u podnožju strmih bregova nešto nalik na brvnare, sa narandžastim odsjajem u prozorima i dimom iz kamenih dimnjaka toliko povijenim od vetra da je polegao po krovovima i širio se dolinom kao zastave. Kroz prosek između bregova stigli su do tamne udoline i grada rasutog kao masa varnica iz nevidljive vatre, sa tačkicama koje su se palile kako je svetlo pevea jenjavalo. Ali bez ljudi. Najdžel shvati da se grad kreće, čitava struktura je nekako puzala ka njima. Grad-biće, živ.
     Pitao se šta li je unutra. Postoji li išta što može iznenaditi oguglalu starinu kao što je on? Mesto koje bi moglo da ga zapanji, a da i dalje mirno spava?
     Mada naravno, pomisli on, klimajući glavom kao krivac, i dalje bi se budio svakog jutra sa starim, poznatim demonima straha koji mu sede na grudima, piljeći mu u lice, cereći se bezubo i trijumfalno.
     Iznenada vremenjak suknu kroz sloj zemlje. Rascepi se i planu, kidajući tlo nejednakim zubima. Potrčali su ka svom imanju, stigavši u poslednji čas.
     Siva Maška se pojavila ubrzo potom.









22. DALEKE BUDUĆNOSTI
     Ležeći, bolan, u pukotini vremenjaka, mnogo kasnije, Najdžel se setio davnog vremena kada je bio moguć kontakt između čovečanstva i neverovatne menažerije maški. Uvezao je slomljenu levu ruku i čekao da ga zahvati san. Usmerio se na prošlost jer mu razmišljanje gde bi porodica mogla da bude ne bi nimalo koristilo. Samo zato.
     Onomad su neke maške ubedile članove Najdželove rođene posade da je postojanje u vidu mehaničkog stvorenja i bolje i dugotrajnije od krhkog oblika "organskih" stvorenja. Zato su neki niži pripadnici klase Sive Maške bili spremni da "uključe" - kako rekoše - neke njegove prijatelje. "Uzdizanje", rekoše.
     Postupak je bio bezbolan. Pretvoreni u maške, njegovi prijatelji postali su spretne kutije posađene na skeletni okvir. Retko su se kretali po okolini i kad bi Najdžel pokušao da priča sa njima o tome kako žive izgledali su nekako odsutni - kao da vode telefonski razgovor dok gledaju nešto zanimljivo na televiziji, pomislio je. Ono što su rekli bilo je šuplje i prazno, a ipak nekako jezivo.
     Čekao je nekoliko godina dok se nije ponovo našao u istom Sokaku gde se to desilo. Smestio se iza nekog stenja, na pristojnoj udaljenosti od mesta gde je znao da povremeno dolaze niži oblici Sive Maške. Oni koji su uzdigli njegove prijatelje.
     Oni su imali dobre senzore, i nije mogao da priđe bliže. Jedan od nižih oblika pojavio se i Najdžel je bio siguran ko je to zbog elektromagnetnog zračenja, po spektralnom brujanju i lupnjavi. Počeo je da mu puca u nosače. Oružjem čiju fiziku nije sasvim razumeo, uspeo je da probuši tri rupe. Maška je ućutala, a elektromagnetno zujanje se postepeno prekidalo. Nešto malo se ispentralo napolje i pokušalo da umakne, ali Najdžel ga je, sa velikim zadovoljstvom, pogodio osam puta. Kasnije je saznao da su se niži oblici vratili u Sivu Mašku, pa je morao da se zadovolji ovim jednim.
     O tome je sanjao, a ruka ga je bolela i srce mu je plamtelo u grudima.
     Bio je potpuni mrak i pljuštala je kiša. Bilje se povijalo pod jakim vetrom. Preko neba blesnu munja. Video je zelene i žute pruge kako se izvijaju visoko gore, gde se peve preklapao sam sa sobom u vedro izuvijanoj geometriji.
     Ni traga od Sive Maške.
     Ne, Sivih Maški, ispravio se. To je bila prilično velika greška.
     Dve Sive Maške su se pojavile u Sokaku. Pepeljaste, krupne, i obe su krenule ka zgradama. Setio se zamrznute slike: Bendžamin i Nika i on kako se teturaju ka delovima aparata za Tranzit. Ito i Angelina, okrenuti da beže.
     Vreme je ovde bilo beznadežno prepleteno, zaključio je to još odavno, ali ostalo je isto staro pitanje. Da li je mogao da uradi išta drugo?









23. IVICA ISTREBLJENJA
     Za nekoliko sekundi pre nego što su siva obličja stigla, vikao je: "Transduceri!" - misleći na velike piramidalne klinove koji prenose uskladištenu elektirčnu energiju u gravitacione struje.
     "Koju?" vikala je Nika kroz urlajući, narastajući vetar što su ga podigle Sive Maške.
     Preletao je pogledom sa jedne Sive Maške na drugu. Nika je lupnula doručjem po kontrolnoj ploči i otvorila priključak.
     Koju? Obe? Dva pepeljasta obličja bez primetnog pogona za let. Lebdeći na nevidljivj osi, na nebu koje su ustalasali svojim prolaskom.
     Nisu delovale zajedno. Svaka je reagovala na nagle okrete one druge.
     Jedna je bila bliža, veća, brzo se primicala, i u očajanju je odabrao nju. "Onu!"
     Nika je nanišanila i opalila iz transducera, jednim brzim pokretom priključene šake. Tlo se prope pod njima od oslobođene akustičke sile i svi popadaše. Prednja Siva Maška se strese, ali napredovala je i dalje.
     Ito i Angelina nisu stigli do kuće. Prednja Siva Maška ispusti zrak koji kao da se umotavao sam oko sebe, nalik na svetlucavi plavo-beli plašt oko njih. Zgrčili su se i pali.
     Ivica munje istog časa umrtvi Najdželovu ugrađenu elektroniku. Nekako je uspeo da dopola ustane kad ga ponovo obori nesigurni trzaj umirućih sistema.
     Brujeći, gotovo preopterećena, odbrana mu je balansirala na ivici nestanka.
     Pogledao je uvis, očekujući da će mu to biti poslednji pogled. Tupo je posmatrao prizor dve Sive Maške kako se međusobno bore preko safirno plavog neba. Grčevi su potiskivali pregrejani vazduh. Udarni talas tresnu u njega i on oseti da mu telo poskakuje od njegove sile.
     Pokušao je da zadrži svest, ali ledena tama se sklopi oko njega...









24. ALEKSANDRIJA
     ...da se probudi ovde, na padini vremenjaka.
     Slomljena ruka, strašni bolovi u nogama.
     Ne, verovatno ne bi ništa drugačije učinio. Avaj.
     Uvek je utešno kad misliš tako, ali kad je reč o maškama tako i jeste. One deluju mnogo brže od stvorenja sastavljenih od mišića i nerava. Ali to razmišljanje mu nije mnogo koristilo, jer je i dalje zvučalo kao izgovor.
     Zastenjao je i otvorio oči, jedva odlepivši kapke. Munje su sevale nad njim, tražeći mesto gde će se odmoriti od svog pohoda. Znao je da je to samo horda elektrona koji traže načina da se oslobode električnog potencijala, ali to nije umirilo jezivo osećanje da gleda čudne duhove koji traže i probaju i šibaju vazduhom, ispunjeni čežnjom. Gledao je svetlucave prste boje limuna kako poigravaju po dalekom krovu pevea kad mu je ponovo prišla.
     Promenio si se.
     "Ti nisi."
     Moja vrsta se ne menja.
     Trepnuo je, ali nije bilo razlike. Aleksandrija, njegova prva žena, stajala je malo sa strane, zagledana u iste munje kao i on. Pod žućkastim blescima video je njeno klasično visoko čelo i nežne jagodice. Bile su takve sve do nekoliko nedelja pre nego što ju je bolest izmoždila, otimajući joj telo, poslavši je na groblje na padinama Pasadene, u Kaliforniji.
     "Aleksandija, ja..."
     Volim kako izgovaraš moje ime.
     "Uvek mi se dopadalo kako zvuči."
     Šta si ono govorio o njemu?
     "Da je savršeno. Da liči na tebe. Aleksandrija, Egipat, gde je izgorela biblioteka. Izgubljeno znanje. Neznano."
     Oh, da. Većina ljudi ga je izgovarala pogrešno. Mislili su da treba da bude kao ono obično ime, bez IJ.
     "Tamo gde se klasična civlizacija nasukala na greben i potonula, gubeći većinu tereta."
     Pogrešna istorija, ljubavi. Grci su nestali davno pre nego što je ta biblioteka izgorela.
     "Ali ne i civilizacija. Ona ostaje dok god je se sećaju."
     A naša?
     Najdžel sleže ramenima. "Dok god smo tu, valjda."
     Dok god si ti tu. Ja se ne računam. Ja sam duh.
     "Za mene nisi. Ti si žena koju sam voleo."
     Malo se okrenula ka njemu, dovoljno da vidi talasavu krivu njenog večnog osmeha. Uvek je tako bilo. Nikad nije mogao da joj vidi lice, nikada ga nije sasvim spoznao. Niti ga se oslobodio, shvatio je sada. Mogla je da ga poseti preko zjapećih stoleća.
     Prošlo vreme?
     "Izvini. Volim."
     Izgubljeno znanje.
     "Ne baš."
     Usne joj se izviše u bezvučnom smehu. Tako si siguran?
     "Sećam se svakog udubljenja i oduševljenja."
     Posle toliko godina?
     "Seti se relativnosti. Na Zemlji je bilo, oh, možda dvadeset osam hiljada godina. Ali ovde..." potapšao se po temenu, "dešavalo se malo šta. Zapravo je bilo dosadno. Vremenska dilatacija, tako kažu fizičari."
     Nikad nisam razumela te stvari.
     "Ne verujem da ih iko zaista razume. To je prosta činjenica vaseljene."
     A ti?
     Najdžel nije mogao da pronikne u njen izraz lica. "Ja?"
     Jesi li i ti činjenica vaseljene?
     "Hmmm. Da, nevažna."
     Onda si bio veoma važan, a i sad si.
     "Ja sam bubašvaba na pozornici u Stratfordu. Prilično ozbiljan slučaj pogrešne podele uloga."
     Koje?
     "Čije", odsutno je rekao.
     Ah! Uvek jezički čistunac. Dobro, onda čije?
     "Vajda režiserove."
     Ko je...?
     "To sam se već pitao. Ima li ovde nečega što deluje. Nekako."
     Bog?
     "Prekratko ime za tako veliku ideju. Uostalom, mislio sam da bi ga dosad već lično pitala, a?"
     Zato što sam u raju?
     "Pa zar nisi? Ili bar na nekom sličnom mestu?"
     Ona se nasmeja. Ja sam u tvojoj glavi. To baš i nije neki raj.
     Ipak, kad se još malo okrenula i nasmešila mu se, Najdžel ju je video kristalno jasno. Bilo je suviše dobro za halucinaciju. Suviše čvrsto, oštro, stvarno. Mora da mu je gore nego što je mislio.
     "Aleksandrija...?"
     Da?
     "Hteo bih... da..."
     Još nije vreme.
     "Znači, ja sam kao dete, da mi naređuju da idem u krevet?" obrecnuo se.
     Ovo nije krevet. Na primer, nije ni blizu toliko zabavno.
     "Ja... umoran sam."
     Ali ne fizički.
     "Možda sam suviše video."
     Još nije tvoje vreme.
     "Nije bilo ni tvoje", oštro reče on.
     I dalje ti se podigne noću, samo kad pomisliš na mene, je li?
     "Hm. Ne mogu da poreknem, zar ne? Izgleda da živiš u mojoj glavi."
     Tačno tako, ljubavi! I dok god je tako - pa, možda i nije bio moj trenutak, tamo nekad. Možda sam još tu.
     "Kopija nije isto što i original."
     Dame cene komplimente koje dobiju. Pogotovo otkako znam da imaš Niku.
     "Nadam se da ovo ne znači da sam joj neveran."
     Nikako. Mi smo sve ljubavi koje smo imali - eto ti mog pokušaja samodefinisanja.
     "Dopada mi se. Definicija oslobođena izanđalog kućišta, tela."
     Nemoj zanemariti telo. Ni tela.
     Zastao je, prelazeći oteklim jezikom preko gorkih zuba. "Tela..."
     Tela su te i uvukla u ovo.
     "Nemoj me podsećati."
     Misli na njih kao na karte u igri.
     "Baš zabavno. Igri sa Sivim Maškama, svakako. Izvolite na ples, molim, pa umrite."
     Ko bi čitao skroz mrtvo telo, ljubavi? Razmisli.
     "Počinjem da mrzim zagonetke." U glavi mu se vrtelo, svet se okretao oko njega kao u sporom valceru.
     I ja sam deo zagonetke. Svi mi. Vidimo se, ljubavi.
     "Ne još!"
     Ćao.
     Dočekao je dugo, mračno jenjavanje. Njegovi ugrađeni indeksi su se donekle povratili. Bili su nesigurni, a indeks koji je najpažljivije pratio opao je za još tri. Uzdahnuo je, za trenutak zadovoljan što Nika nije tu da se zabrine, a onda ga je zapljusnula težina svega zajedno. Ležao je u groznici, pun gorkog kajanja, obuzet mislima koje su zalazile toliko duboko da tu gušteri nisu imali oči.

     Nešto ga je oduvalo daleko niz Sokak u kome su bili. To je otkrio popevši se na nestabilan vrh od klimavog vremenjaka i pogledavši preko sloja oblaka boje masline. Prepoznao je oblast gde je bila farma i odlučio da ode tamo. To je potrajalo duže nego što je mislio, zbog slomljene ruke, i na kraju je već žurio. Farma je isprva izgledala napuštena. Ušao je u kuću i seo za trpezarijski sto, a soba kao da je bila puna duhova stvarnih koliko i Aleksandrija i tada mu se pred očima pojavilo ono.
     Sedeo je potpuno nepomično. Imalo je dve ruke i dve noge i tu se sličnost završavala.
     Čovek? Ne, to je odmah znao.
     Jezivo, nemo, zračilo je drugačije, kao ledeni talas.
     Primetio je da mu ugrađena elektronika ponovo radi. To je bilo od pomoći zbog slomljene ruke. Ona stvar se malo pomerila. Njegova elektronika reagovala je uznemirenim odgovorom, šaljući ošamućujući vatromet preko mrežnjače, a onda je primio sve, u jednom dugom prasku.









25. SMRTNE GALAKSIJE
     Stajao je pod mutnim crnim nebom, uokvirenim neravnim horizontom.
     Iznenada je znao, onako kako nikada nije. U svojim umornim kostima osećao je pogled na svet - kinestetički, opažaje kao ubrzanje i geometriju, a ne reči. Nespretno je pokušavao da smesti osećanja u reči koje bi mogao da ubaci u um.
     Nebo. Crno, potom razliveno u pruge paperjaste svetlosti.
     Koliko je drugačije, pomislio je, od fizike koju je učio kao dečak. Prema njutnovskim pogledima Bolcmana i Klauzijusa, svemir se večito širi, ali mu uvek preti kolaps. Ništa se ne suprotstavlja gravitacionom privlačenju.
     Ako ima dovoljno vremena, materija traži sebi slično, zbijajući se u sve veće i veće zvezde. Ali zvezde umiru, gaseći se prema zakonima termodinamike, koji uvek zahtevaju maksimalni nered. Tu vlada Drugi zakon termodinamike.
     Prekrstio je ruke, pokušavajući da se snađe u zujećim slikama. Tako. Znači.
     Taj stari, čvrsti svemir je osuđen. Vremenom će se čak i pakao zamrznuti. Zvezde će sagoreti do tamnog ugljevlja. Planete, sa atmosferom zamrznutom u nepomična jezera kiseonika, kliziće besmislenim orbitama, bez rumenog zvezdanog sjaja da ih zagreva. Zajednički sat će otkucati poslednji trenutak vremena.
     Tek pošto je napustio Zemlju imao je vremena da proučava stvari koje je zanemario tokom školovanja, i tek onda je video šta je dvadeseti vek - često omalovažavani Dvadeseti - učinio tom mračnom, ranijem viđenju.
     Vaseljena nije statična mreža zvezda. Ona raste. Veliki Prasak je bolje nazvati Ogromno Pojavljivanje, jer prostor-vreme se pojavilo čitavo i celo, odjednom. Sa prostorom-vremenom došlo je i njegovo obmotavanje materijom, i postali su spojeni za večita vremena.
     Tokom prvih stotinu milijardi godina vaseljena će ključati od svetlosti. Gasovi i prašina još se stapaju u nova sunca. Tokom tog vremena trajaće i zvezde. Kraj sve crvenijih sunaca, planetni život će se zagrevati sve slabijim vatrama zvezdane smrti.
     Kada telo sretne telo, dok kroz nebo ide... morao je da se nasmeši. Zvezde se neizbežno sudaraju, sreću, stapaju. Sva mudrost i uređenost planeta i sunaca na kraju se zbija u spoj mnogih zvezda, hitajući u ponor gravitacije da bi se pretvorile u crne rupe. Jer konačna sudbina gotovo sve materije je tamni vrtlog kolapsa.
     Sada je osećao, kao olovnu čorbu u utrobi, značenje onoga što je video nad sobom: gizdavi kovitlac izlučene svetlosti.
     Galaksije su smrtne kao i zvezde. U sluzavom klizanju vremena, spirale koje su nekada blistale od svežeg sjaja ostaće mrtve. Crne rupe progutaće čitave spiralne krakove. Rupe će sažvakati čitave galaksije.
     Život zasnovan na čvrstoj materiji nije imao izbora. Da bi dobio energiju, morao je da stapa crne rupe. Samo takve fuzije mogu da stvore svežu energiju u uspavanoj vaseljeni.
     Dolazile su visoke civilizacije, posađene na kućište same materije, na sve brojnije crne rupe. Samo pokretanjem tolike mase, izvlačeći energiju preko magnetnih sila i iz sporog vrtloga rasutih orbita, život može da vlada sve slabijim izvorima večno rastućeg svemira.
     Oh, to je tako tako čvrsto da se telo topi... Zapanjio se što mu se fraze koje je naučio kao dokoni đak u prašnjavoj prošlosti tako lako pojavljuju u sećanju. Stare i istinite.
     U ovom prizoru narastajućeg svemira, istrošene životne sile, bilo je ogromne melanholije.
     Jer sama materija bila je osuđena. Njena osnovna jedinica, proton, nestala je. To je trajalo nezamislivo dugo, ali bilo je neizbežno, kao dželatov mač kad se spušta, sporo i ljupko.
     Ali nešto je opstalo. Ne umire sva materija isto kao protoni. Pošto su odigrane velike opere mase i energije, pozornica svemira se raščišćava i otkriva... ono najmanje.
     Najsitnije čestice - elektron i njegova antičestica, pozitron - žive dalje. Nikakav proces raspadanja ne može da dosegne njihove razmere i da ih razdvoji. Elektron poigrava u jatima sa svojim antiblizancem; najlakša od svih mogućih plazmi.
     Do trenutka kad oni ostanu jedini glumci, pozornica neizmerno narasta. Svaka čestica nalazi svog najbližeg suseda tek na razdaljini od čitave svetlosne godine. Komunikacija traje godinama... ali u sporim otkucajima svemirskog srca, to ne znači ništa.
     Može li to da se desi? Možda je, pomislio je, najbolji mogući svemir baš onaj sa stalnim izazovima. Onaj u kome je opstanak moguć, ali ne i lak.
     Uz električni šok shvatio je puno značenje toga:
     Ako život rođen iz grube materije može da nađe načina da se ugradi u elektronsko-pozitronsku plazmu, moći će da traje zauvek.









26. DALEKA
     Ona stvar još je stajala kraj drugog kraja trpezarijskog stola. Po njoj je poigravala hladna boja slonovače. Najdžel ju je gledao i osećao smešu radosti i tuga koje nije mogao da imenuje. Plitko je disao, a dah mu je šištao u grlu kao da je pretrčao veliku razdaljinu.
     Ona stvar ličila je na sliku žene u izobličenom vašarskom ogledalu. Negde ispupčena, negde istanjena, govorila je o dubokim promenama koje su pegavu kožu ostavile istom.
     U krupnim, neprozirno ljubičastim očima blistala je inteligencija. Stvorenje se kretalo sa ljupkom lakoćom, a nespretan ustupak zakrivljenosti ljudske kičme bio je zamenjen složenom dvostrukom osovinom u nivou krsta. Širi kukovi mogli su da nose veću masu. Četiri ruke završavale su se šakama, a na svakoj su prsti bili drugačiji.
     U ovo su se ljudi pretvorili tokom milijardi godina posle njegovog vremena. Shvatio je da to nije samo obično prilagođavanje peveu. Ovako se čovečanstvo razvilo da susretne svoju sudbinu na svim mestima, među stotinama milijardi zvezda preko čitavog diska galaksije.
     Lekcija iz genetike, izdaleka.
     Ustao je ne znajući zašto, i izašao je. Sada je horizont bio tu - isti onaj koji je video u umu.
     Ovaj Sokak se nekako otvorio, šireći se kao cvet iz pupoljka. Na naređenje onog stvora iz trpezarije.
     A u visini je pevala tehnikolor galerija koju je viđao u sećanjima mrtvih tela. Elektronsko-pozitronska plazma, ogromna i prefinjena, lebdela je tamo gde su nekad bile zvezde. Gledao je sam kraj vaseljene, Tačku Omega, kako lebdi na nebu gde po logici ne bi mogla da bude. Ali bila je.
     Stajao je pokušavajući da shvati kako to da vidi otvoreno nebo iz uvijenog pevea. Ova prosta ali ogromna promena značila je da je neko - ili nešto - savladao peve i da može da ga razmota kao božićni poklon da nađe divna iznenađenja.
     Pošao je u razrovano i spaljeno dvorište.
     Bez ikakvog znaka ili reči, znao je da je Daleka otišla.
     Preko neravnog terena stizala mu je porodica. Nika je hramala. Bandžamin i Angelina nosili su Itovo telo.
     "Nema ga", prosto reče Nika.
     Jedan udar Sive Maške ubio mu je sina. U istom trenutku Angelina je pretrpela preopterećenje unutrašnje elektronike i sva koža na levoj strani tela bila joj je izbušena, kao debela purpurna modrica, ukočena i sve bleđa.
     Na licu njegovog najstarijeg sina ostao je izraz iznenađenja i bola. Najdžel posegnu ka telu u nosiljci i nežno mu promrsi kosu, saže se i oseti poznati miris. Potom primora sebe da prekine.
     "Ja... mi... moramo..." Nije mogao da vlada rečima.
     "Čitači", reče Nika, hramljući kraj njega ka kući.
     Ona stvar koju je video sad je otišla. Sobe su delovale hladno.
     Smestili su Ita u čitače i uradili sve što su mogli da izvuku iz njegovih moždanih ćelija njegovu srž. Tečnosti, šavove, digitalne vrednosti. Posao je bio dug i porodica je uglavnom ćutala, potpuno se posvetivši tome i zanemarivši sve ostalo zbog duboke čežnje.
     Na kraju su posedali na verandu i gledali paperjasti sjaj na nebu. Ispričao im je sve što je mogao a i Nika je progovorila po prvi put otkako su spustili Ita u rastvor za čuvanje. "Znači, tela..."
     "Bila su poslata nama", mračno klimnu Najdžel. "Ili nekome kao mi."
     "Nekome ko će doći", reče Angelina praznim glasom.
     "A mi možda nismo prvi." Nika je tupo gledala sporo kruženje neba. "Siva Maška koja je ubila Ita ubila bi i druge."
     "Ali nije nas sve ulovila", reče Najdžel. "Druga Siva Maška ju je sprečila."
     Dok god su radili, Bendžaminovo lice bilo je puno gneva, i sada je planuo, prvo kroz niz kletvi a zatim užasno cvileći. Na kraju je počeo da jeca. "Zašto? Tela poslata kao pozivnica - Sive Maške - Ito - zbog čega?"
     Najdžel je znao da nema pravog odgovora na očajanje koje je odjekivalo Bendžaminovim rečima i da je za svakog najbolje da priča o površini. Zato je ozbiljno progovorio, prepletenih prstiju. "Tela privlače pažnju ljudi. Kao boce sa smotanim komadom papira unutra, bačene u okean. Na to mogu da obrate pažnju samo radoznali, samo oni koji razumeju ljudsku potrebu za komunikacijom preko ogromnog raspona vremena."
     Nikine stegnute usne se pomeriše, ali ostatak lica ostao je okamenjen, sa očima koje su zurile u prazninu. "Većina maški nas nikada nije dovoljno poštovala da nauče kako da direktno očitavaju naš mozak. Za njih smo mi arhaična zbrka. Zato one ne znaju kako da dešifruju tela, čak i kad bi htele."
     "Osim Sive Maške", dodade Angelina.
     "Sivih Maški", ispravi je Najdžel. "Jedna Siva Maška borila se protiv druge. Spasla nas je, valjda."
     Ćutke su sedeli dok je ledeni vetar duvao preko pustog predela. Najdžel je znao da svi mozgaju o čudnoj činjenici da postoji više od jedne Sive Maške, i da ne deluju zajedno.
     "Znači, postoji struja među maškama koja želi da mi preživimo?" upita Nika sa iznenadnom gorčinom.
     Najdžel ustade i zađe iza njene stolice, pa poče da joj masira vrat i ramena. Slomljena ruka ga, začudo, nije više bolela, iako je znao da će kasnije svakako platiti zbog ovoga.
     Trenutak se opirala, a onda mu se opustila pod prstima. Osetio je olakšanje u njoj. "Pretpostavljam da su to Sive Maške iz različitih vremena, razdoblja", reče ona. "Siva iz našeg vremena htela je da spreči ljude da saznaju za nebo."
     Svetlucave trake nad njima plele su čvrste narandžaste čvorove, kipeći od boje.
     Angelina je progovorila zagledana u nebo, kao da se čudi. "To maške žele. Da se pretvore u tu plazmu."
     Najdžel klimnu. "Da bi mogle da nadžive i samu čvrstu materiju."
     "Naš sin je umro jer je video to?" upita Nika, mršteći se.
     "Na neki način", nežno reče Najdžel, pritiskajući joj napete mišiće. "Da nas spreče da širimo informacije. I zato je neko" - pomislio je na čudnu, ali ipak ljudsku priliku koju je video - "slao tela. Da nas dovede ovamo."
     "Mrzim što nas tako povlače okolo", reče Angelina.
     Najdžel klimnu, zamišljen. "Mi ovde nismo nadmoćna vrsta. Koriste nas, tako stvari stoje. Pitam se da li se naši ljubimci ponekad osećaju onako kako se mi sad osećamo."
     Nika je bila neutešna. "I čemu sve to?"
     Iznenada se setio Aleksandrijinih reči. "Ko bi čitao skroz mrtvo telo, ljubavi?
     Ponudio je još jedno mišljenje, poslednje preostalo. "Da bi mi mogli da se vratimo. Razumeli smo ovo onako kako nisu mogle slike ili sećanja u telu. Neko želi da odnesemo nazad ono što smo saznali."
     "Ko?"
     "Neko. Ili nešto."









27. ZRAČNO
     Druga, manja Siva Maška narasla je pred njima. Mračno prisustvo.
     Znali su da nema svrhe ući unutra, pa su je gledali kako se primiče. Lebdela je na nebu, kao tamna mrlja među svetlucavim potočićima svetlosti.
     Bez munja, bez udarnih talasa.
     Njihova strepnja je jenjvaala kako su trenuci prolazili, a nije bilo napada. "Izgleda da nam je ova pomogla", reče Nika.
     Najdžel je imao jezivo osećanje da ih maška posmatra isto kao i oni nju. Svi su primetili tiho brujanje, ne u ušima nego u telu, kao da dugi zvučni talasi odzvanjaju u njima, duboki tonovi ispod nivoa čujnosti.
     Skliznula je uvis i počela da nestaje. Glatko je skrenula ka najvećoj svetlucavoj konstrukciji i u Najdželovom umu pojavi se jedna reč: Zračno. Nekako je znao da je to ime, način na koji Siva Maška poima elektronsko-pozitronski život koji se rojio u ovoj noći daleke budućnosti.
     Iznenada Siva Maška nestade u sjaju. Blesak, kao da je naišla na antimateriju i anihirala se. Nekoliko sekundi kasnije prestade i brujanje.
     Ćutke su se zgledali. Je li umrla, pošto je zadatak obavljen? Ili se stopila sa svojim obličjem i sudbinom?
     Siva Maška im je pokazala nešto, ali nisu bili sigurni šta.









28. SIĆUŠNI FARMERI
     Ubrzo je usledio naredni Tranzit. Mucanje je konačno bilo okončano.
     Bili su ošamućeni i umorni i prosto su prespavali Tranzite dok su se kretali dugim lukom crvlje rupe kroz prostor-vreme.
     Nisu govorili o Itu. Rastvori za čuvanje neko vreme će održati telo, ali osnovno pitanje je bilo koliko je Itove ličnosti izgubljeno pre nego što su stigli da je snime, da sačuvaju strukturu njegovog umirućeg mozga.
     Najdžel je sedeo i gledao predele napolju dok su ostali spavali. Roditelji se više od svega plaše da će izgubiti decu, i sad kad je izgubio u najmanju ruku deo Ita - jer nikakav proces, znao je, ne može potpuno da povrati sina koga je voleo, onakvog kakav je bio - nije mogao da otera sećanja na trenutke sa Itom kao dečakom, povremenih nezgoda vremenom pretvorenih u zlatna sećanja. Na svetu ne postoji savršenstvo, ali jedna od funkcija sećanja je da pretvore prošlost u savršenstvo, makar u sitnicama. Držao se toga i znao je da će i ta faza proći, ali ipak je uživao u njoj.
     Prolazili su dani relativnog vremena. Svi su žurili da se vrate u svoje doba i neredovne pauze tokom Tranzita su ih sve nervirale. Postali su preki i svađali su se oko sitnica. Najdžel se povukao u sebe i postao ćutljiv.
     Potom, tokom jedne duže pauze, izašao je sa Angelinom u šetnju poljima iza njihovog otkinutog parčeta farme. Izgledala su kao kukuruz, a on je čeznuo za nečim umirujućim dok je pešačio talasavim njivama pod toplim žutim sjajem vremenjaka odozgo.
     Njiva je zaista bila pod kukuruzom, ali po ivici su se rojile uredne, crne kolone u maršu. Čučnuo je u prašinu da bolje pogleda. Mravi. Toliki broj je pobuđivao pažnju. No, nisu obraćali pažnju na njega i Angelinu.
     Ovde je jedna kolona nosila zrnevlje. Drugi su nosili komade komušine, a oko jednog klipa se okupila čitava ekipa. Pratio ih je neko vreme i video da se kolone razdvajaju. Oni sa zrnevljem ulazili su u keramičku kulu, peli se rampom i ubacivali teret da, zvekećući, pada u ukopani otvor. Potom su se vredno vraćali u njivu. Druga, gušća kolona delila se u potočiće koji su ostavljali komadiće otpada u nizu uredno poređanih mravinjaka, kupola boje peska sa pravilno raspoređenim ulazima.
     "Čudesno", reče on.
     Angelina je shvatila i klimnula. "Tako... precizno."
     On se divio. Ovo su nekad bili mravi lišćari, zadovoljavali su se da skupljaju bilje za svoje pleme. To su i dalje radili, skupljali su nepotrebne prazne klipove, kukuruzovinu i komušinu, pravili od nje podlogu za gajenje gljiva duboko u svojim staništima. Ali tokom dugog putovanja pod brigom ljudi, bili su genetskim inženjeringom prilagođeni da pre toga obave žetvu.
     Verno su plaćali svojim ljudskim gospodarima danak u bogatom zrnevlju, odnesenom pravo u skladište, svakako na osnovu hemijskih vodiča. Pomislio je na zveketave robote. Insekti su bili mnogo prefinjeniji, roboti stvoreni evolucijom. Zašto ne bi prihvatili njihov genetski, urođeni program, i preuzeli mehaniku večite Prirode?
     Polako, lutajući okolnim njivama, ustanovio je da je ovde čitava biosfera pevea jednako vešto uobličena. Kao i na staroj Zemlji, peve je bio mašina koja preuzima život i podešava ga prema potrebama... koga? Čega? Inteligencije?
     Iza ovog pevea svakako su počivale vešte ruke, nešto ogromno i nepojmljivo. Ali i Zemlja je tokom čitave ljudske evolucije bila jednako tajanstvena narastajućim, još maglovitim umovima koji su živeli u njenim divno podešenim dolinama, gustim šumama, slanim morima. Peve je bio korak dalje u tom lancu. Mesto van moći poimanja bistrih majmuna koji su zalutali u ovo prostranstvo, bogati čuđenjem a siromašnim lepim ponašanjem za stolom.
     Ovo otkriće o peveu budućnosti nekako ga je smirilo. I Angelina je to osetila, tu neobičnost koja je ipak nekako poznata, deo ljudskosti u meri van njihove moći saznanja. Otac i kći su postigli nemu saglasnost i na poslednjoj njivi su se uhvatili za ruke.
     Požurili su nazad, na sledeći Tranzit. Kasnije je ustanovio da obraća više pažnje na prizore pred njima dok su klizili i lebdeli duž izuvijane geometrije razgranatog crva.
     Stalno je ponovo viđao iste teme. Jedrenjaci prosecaju zelene vode velikih, zakrivljenih jezera. Šarali su po udubljenim vodenim površinama žanjući vetrove što duvaju Sokacima, obične pritiske što se prilagođavaju termodinamičkim istinama. Loptaste kuće zakačene za neverovatne litice, nalik na osinja gnezda po euklidskoj lepoti. Balone sa vrelim vazduhom, izokrenute kapi nad žutim i zlatnim i rumenim prelivima usred paperjastog haosa oblaka. Tek kasnije je primetio da lebdećim kapima balona uopšte ne upravljaju ljudi. Bili su živi. Tamo gde bi trebalo da bude korpa, njihala se velika glava. Ogromne oči pretraživale su zemlju, tražeći plen. Njegovo iznenađenje se pretvorilo u zadovoljstvo. Jedna kap naglo je zaronila, zgrabila nešto sa tla i ponovo uzletela.
     U svemu tome, oblik je toliko savršeno odgovarao funkciji da se javljao u mnogo različith zajednica, kulturnih svetova podeljenih neizmernim razlikama, ali ujedinjenih dubokom estetikom koja uobličava alatke za predusretljive ruke.
     Sve to je saznao tokom potraga za hranom, u pauzama koje su sada izgledale nepodnošljivo duge. U peveu je bilo raznih ljudi, naučio je to dok se pogađao sa njima. Možda je tako i moralo biti, da bi uspelo. Bilo je bezbroj onih sa zamagljenim mozgom, pa punih svakidašnjih zabluda, tipova koji koriste emocionalne sisaljke da bi se uopšte zadržali u mestu. Ništa u prirodi nije govorilo da bi život trebalo da je lak.









29. KOŠIJEV HORIZONT
     "Svima vam je jasno", reče Nika preko prostranog trpezarijskog stola, "da se ne možemo zaista vratiti tamo gde smo bili?"
     Sazvala je zvaničan porodični skup posle večere, bez ćaskanja i dodatnih šoljica kafe da im zamagle um. Svi su sedeli uspravno, pristojno uozbiljeni.
     Angelina zapanjeno zažmirka. "Ne?"
     Niki se izgleda činilo da je to očito. "Glava crva ne može da ugrize sopstveni rep."
     "Ah?" Najdžel nije shvatio.
     "Ako se jedan kraj naše crvlje rupe suviše približi drugom, nastupiće kvantno-mehaničke posledice. Čestice će se spržiti u kvantnoj peni, koja će delovati kao pritisak. To drži krajeve razdvojene, kako se petlja ne bi zatvorila."
     Bendžmin je bio zbunjen. "Čestice? Zašto?"
     Nika uključi dijagrame, koji su lebdeli tik ispod uglačane površine stola. Nestvarne šećerleme, žuti konusi presečeni purpurnim, kosim ravnima.
     "Crv ne može da prbiliži glavu repu, ne može da priđe dalje od onoga što se zove Košijev horizont. Ako bi se to desilo..."
     Iz plave glave crva pljusnu vrelo zračenje. Iz repa takođe. Oluja sudara zračenja razdvoji glavu i rep.
     Najdžel je nekada mogao da se razabere u ovim euklidskim lepotama, ali sada mu je bilo dovoljno da pusti Niku da ispriča činjenice - ili bolje teoriju, brzo se ispravio. Razlika je bila velika. "Ako bi se suviše približile", govorila je Nika, "mogao bi da se vratiš tamo odakle si počeo i da sprečiš samog sebe u tome."
     Bendžamin odmahnu glavom. "Zašto bih to želeo?"
     Nika se nasmeja, očiju okruženih bezbrojnim boricama. "Fizika ne mari da li ti želiš. Reč je o tome šta možeš. Pokušaj da stvoriš paradoks u uzročnosti i svemir će te sprečiti - smesta."
     "Ovaj... kako?" usudi se Najdžel.
     Nika pokaza prepletenu mrežu linija svetova, kosih površina prosečenih kroz prostor događaja. Najdžel klimnu kao da razume, i zapravo je i shvatio makar deo. Ali iznenadio se koliko predusretljiva jednostavnost, ugrađena u um primata koji uče da bacaju kamenje i tuku se motkama po suvim ravnicama Afrike, može da tako vešto odmerava savijanje i tkanje lavirinata pevea. Predrasude prerušene u fiziku... verovatno.
     Nikina bleda logika bila je gotovo ubedljiva. Gotovo.

     Svet im se sveo na najbitnije.
     Peve oko njihovog imanja je svetlucao. Događaji, razdoblja, čitave uništene istorije zasvetlucale bi i zamrle.
     Nazad, sve više nazad.
     Crv je sada skretao, krivudao svojim zmijolikim putevima na ogromnom povratku. U ovome nije mogla da se proračunava brzina, kako reče Nika, jer se stepen napretka kroz vreme ne može meriti u odnosu na vreme. Ljudska perspektiva to ne može da prati, i Najdželovo prilično klasično obrazovanje javi mu u sećanje: Što ne možeš da izmeriš, ne možeš da znaš.
     Ali svi su znali da su zalihe potrebne za čuvanje Itovog tela i moždanih ćelija na izmaku. Držati ga ohlađenog na kritičnoj temperaturi - ispod termalnih oštećenja, a iznad minus 110 stepeni Celzijusa, gde počinje stres - značilo je trošenje energije i tečnosti za cirkulaciju.
     "Neće izdržati još mnogo", reče Angelina sa podočnjacima.
     "Prokletstvo!" Najdžel tresnu pesnicom po trpezarijskom stolu, gde su svetlucali prikazi Itovog stanja. "Moramo nešto da smislimo."
     Angelina je bdela kraj Itovog rezervoara i bila je iznurena, ali ona je te sisteme najbolje poznavala, i od njenog sporog, tužnog odmahivanja glavom Najdželu se steže srce. "Ne vredi. Moramo da se vratimo u naše doba. Onda mogu da nađem rezervu."
     "Ako stignemo u dužu pauzu", reče Nika glasom punim nade, "možemo poći u potragu..."
     "Nema vremena, jer pauze su sve kraće. A napolju je sve čudno." Angelina umorno odmahnu rukom na tu ideju. "Ne bih verovala ničemu što nađemo."
     "To prokleto svetlucanje ionako je sve brže i brže", reče Bendžamin.
     "Nadam se da to znači kako..." Nika je oklevala, nagonska uzdržanost naučnika, "u nekom smislu, ubrzavamo ka ustima crva."
     "I ja se nadam", šapnu Angelina. "Nadam se, nadam se."









30. UDOBNA SUMNJA
     Najdžel je odrastao u pristojno skeptičkom engleskom domu. Sumnjao je u učtivo-ledenu glazuru u koju se pretvorila Engleska crkva, u čvrstu nevericu u sve što je natprirodno ili nadljudsko, u zbijanje svega smrtnog u bledu i tanku društvenu etiku. Nikakav Bog ne mora da se pojavljuje našoj Crkvi, priznaje se jedino vera povezana sa predelima uma, Engleska crkva, aleluja. Udobna sumnja pohabane religioznosti, pomislio je.
     Peve ga je naučio da su prostor i vreme poslušni, presavijeni oblici jedno drugog. Sada su putovali vremenom jednako lako kao i prostorom - osobina koja je u drevnim tekstovima pripisivana isključivo Bogu, i to svemoćnom.
     Ako ima boga, onda bi On ili Ona ili - po Najdželu najverovatnije - To moglo da, delujući strogo u skladu sa zakonima fizike (koje je najverovatnije To i stvorilo - ali tu postoji zanimljiva rasprava), posegne vremenom unazad. Moglo bi da deluje na prošlost, iako se, recimo, Najdželu čini da su se ti događaji već odigrali. Mozgao je o tome sve dok nije počeo da se moli, tiho i redovno. Bio je uveren da ga u mladosti ništa ne bi više zapanjilo.
     Poznavao je i voleo ljude koji su umrli teškom smrću. Molio je Boga da se iskaže u prošlom vremenu - ne da bi promenio tok događaja, nego da bi ušao u um samrtnika. Da ih oslobodi nepodnošljivih muka, oštrog bola, strašnog kajanja, ledenih strahova koji su ih obuzimali u poslednjoj agoniji.
     Možda je to moguće i možda će veliko To učiniti tako. A možda i neće. Ali pošto je razmislio, znao je da je morao da pokuša. Aleksandrija, žena. Ičino, prijatelj. Sada imena, onomad ljudi. Agonije.
     Potom, sasvim nelogično, počeo je da se moli za Ita. Za sada nije znao da li sudbina njegovog sina leži u prošlosti ili budućnosti. Kada bi zatvorio oči, video bi Ita onakvog kakav je bio kad se vratio iz sakupljačkog pohoda dok su ostali bolovali. Njegovo preplanulo lice bilo je tamno, kovrdžava kosa crna i naizgled masna. Umornim licem širio se naheren osmeh i Najdžel je bez razmišljanja zagrlio muškarca u kojeg se pretvorio njegov dečak.
     Tako je video Ita. Ne kao telo što lebdi u rezervoaru ovde, u kući, samo slabu nadu.

     Svetlucanje se ubrzalo.
     Blistavi sjaj ih je zasipao iz neravnog vremenjaka u visini - a odmah potom, ni da uzdahneš, potpuna tama.
     Najdžel i Nika stajali su na verandi, on je pušio cigaru samo da bi mislio na nešto drugo, kada je prizor napolju ponovo poskočio. Zaiskrio. Nekako stao na mesto.
     "Vratili smo se!" povika Nika.
     "To je... isto je", reče Najdžel. "Ali gledaj."
     Poznati predeo bio je prošaran staklastim mrljama. Vrhovi vremenjaka probijali su se kroz zasade voćaka, bljujući vrelu, žutu tečnost. Događaji su se ljuštili sa isturenih vrhova, oslobađajući udare i pucketanje.
     Bendžamin i Angelina istrčaše napolje na travnjak, galameći. Uskovitlana lopta tame, nalik na pulsirajuću modricu, priđe iz daljine, klizeći kroz vazduh. "To je naša kuća, ali - promenila se", vikala je Angelina kroz nalet vrelog vetra.
     Njihov rakun istrča iz obližnjeg grmlja i pope se na verandu. "Dobro došli nazad", reče vrlo razgovetno.
     Najdžel podiže lopticu krzna i uvide da je teža nego što je očekivao. Uželeo se rakunovih razbojničkih očiju i mrske ličnosti. Skuter mu se bez oklevanja uspentra na rame, uvučenih kandži. Kada se ponovo okrenuo ka crvenkastoj kugli, izgledala je bliža. Iza nje sada se video tamno prošaran oblik. Najdželu stade dah.
     "Siva maška!" prodera se Bendžamin.
     "Čekali su ovde", precizno zapišta Skuter.
     "Oni?"
     "Došli su i drugi, borili su se. Jedan je ostao."
     Najdžel je bio zapanjen. Ovo prosto ljubimče je nekako uspelo da sasvim progovori. "Koliko dugo nas nije bilo?"
     "Nekoliko trenutaka."
     "Nekoliko..."
     "Došlo je do sukoba sila, i veći deo ovog Sokaka je uništen."
     Skuter crnom šapom pokaza ka zamagljenoj daljini. Vremenjak je pucketao, lišen ranijeg jedrog zelenila. Prljavosiva isparenja širila su se na sve strane kao kužna magla.
     "Zašto?" začuđeno upita Nika životinju.
     "Verujem da onaj gore čeka vas."
     Najdžel odmeri kuglu koja se sporo približavala. Čelično siva površina, osećanje pretnje. "Strpljenje psa čuvara. Hmmm, veoma dopadljivo. Ali njuška pogrešnu nogu."
     "Ono zna zašto ste bili poslati", reče rakun.
     "Poslati?" upita Nika.
     "Mogli smo samo da uskladimo Sivu Mašku tako da započne proces, jer zavarali smo je u pogledu važnosti ove konkretne crvlje rupe", reče Skuter.
     "Ti?" uzviknu Nika. Skuter je lizao svoje šape kao da traži komadiće eventualno zaboravljene hrane, i taj poznati pokret je bio u ogromnoj suprotnosti sa njegovim iznenada tečnim govorom.
     "Na žalost, nemamo načina da je uništimo", mirno reče rakun.
     Nikino lice potamne. "Šta, do đavola..."
     "Ipak, oprezna je. Usta crva orbitiraju oko ovog mesta. Takva dinamika je poslednji ostatak stresne napetosti koja se formirala pri vašem prolasku. Siva Maška se plaši usta crva. Paziće kako nas ubija."
     "Vrlo utešno", reče Nika.
     Podiže se vreli vetar. Modra kugla poigravala je visoko u vazduhu. Porodica ustuknu, gledajući Najdžela, ali on nije imao pojma šta da preduzme. Zažalio je što nije pažljivije slušao kada je Nika objašnjavala sve ovo. Otvorio je usta, ne znajući šta će reći.
     Na drugoj strani Sokaka planine se rascepiše. Kao da je neka nevidljiva sila otkopčala čitav planinski lanac, prosekavši pukotinu koja se širila - i odatle iskoči još jedna modrocrna kugla, optočena žutom energijom. Podiže se orkan, noseći prašinu po dvorištu.
     "Druga usta crva", šapnu Nika. "Pokušava da se zatvori."
     Najdžel povika kroz orkan. "Ali rekla si da ne mogu - pominjala si nekakvo koškanje, kako..."
     "Košijev horizont. On sprečava njihovo povezivanje - ali crv je dovoljno elastičan da može da baci krajeve jedan ka drugom."
     "Zašto, pobogu..."
     "Energija! Niko nikada nije otišao tako daleko kao mi. Uskladišteni napon zapremine..."
     Nalet vetra odnese njene reči. U modrom otvoru nad njima rasle su dve kugle, nasumično se njišući preko prepuklog neba. Vetar je zavijao. Vremenjak se podizao u neravnim zubima, vučen plimnim silama.
     Najdžel oseti da postaje lakši, kao da pada. Okolno drveće je pružalo granje uvis, kao da preklinje tutnjavu užasa u visini. Plime, istežu i privlače.
     Urlik vetra, tumbanje otpada. Nešto ga tresnu po nozi. "Unutra!" povika Nika.
     "Ne!" dreknu on. Nešto mu je govorilo da bi povlačenje u zaklon značilo smrt.
     "Dobro smo planirali", mirno reče rakun, "ali ova mogućnost prevazilazi naše sposobnosti kontrole događaja. Izvinjavam se."
     Divlji vetar podiže krov sa kuće. Crepovi se prosuše po zemlji i Volmslijevi se nagonski pognuše. Bendžamin i Angelina utrčaše unutra. Dvoje usta ubrzaše, kružeći. Udarala su u brda i drobili ih u šljunak. Tlo se treslo. Udarni talas obori Najdžela i Niku na pod verande, a ograda puče. Nadžel oseti krv u ustima a ruka, gotovo zalečena, podari ga munjom bola.
     "Unutra!" vikala je Nika, dižući ga na kolena.
     Zlokobna modrina nad njima pucketala je i udarala. Čudovišta blizanci preko grozničavog neba. Klečeći je gledao Sivu Mašku kako se približava, držeći se podalje od uznjihanih, pokretnih usta. I dalje ih je jurila.
     "Želi da izbriše podatke koje ste doneli sa sobom", smireno reče rakun. Ali zabio je Najdželu kandže u rame.
     "Prokleto odlučna", reče Najdžel.
     "Zna šta je u pitanju."
     "Eh, ja ne znam, i..." Tog trenutka je uvideo mogućnost.
     "Nika! Hajdemo! Do tvojeg prokletog Generatora Uzročnosti."
     Zapanjeno ga je pogledala. Povukao ju je za ruku. Zateturala se za njim, pa preko dvorišta.
     Belu čeličnu kontrolnu ploču pokrivalo je otrgnuto granje iz voćnjaka. Najdžel poče da ga besno razbacuje. "Imaš rezervu energije?" vikao je kroz vetar.
     Ona klimnu, stegnutih usana. Pritisnula je doručje na kontrolni otvor i počela šifru. "Zašto?"
     "Košijev horizont!" Pokazao je ka bližim ustima crva. Pucketala su od varnica, a elektroni su se slivali nalik na vlasi kose.
     "Šta? To je teoretsko..."
     "Da li ti ovo izgleda teoretski?" Kada su brzi otvori crva jurnuli tik jedan kraj drugog, vazduh se ispunio narandžastom energijom.
     Najdžel pokaza na bliži otvor crva, zamagljenu kuglu koja je hitala preko neba. "Guraj onu tamo!"
     Ona usmeri aparat. Preko kontrolne ploče preletali su nizovi brojeva i crteža. "Kuda?"
     "Prema drugoj - ne, čekaj!"
     Usta su zijala i pulsirala. Siva Maška bila je ispod njih, ali s obzirom na njihovu putanju - moglo bi se desiti...
     "Sad! Uvis - i ulevo." Divlje je pokazivao. Odgovarajuća geometrija će trajati samo sekundu.
     Usta crva zaparaše nebo, drobeći oblake i bilje, bacajući narandžasti oblak.
     Za njima su išla druga, drugi kraj nezamislivo dugog hodnika koji je hteo da nađe samog sebe. Da se zatvori, da se stopi, da se pretvori u singularnost događaja-prostora, očuvan duže od trajanja...
     "Sada - evo. Brzo."
     Opalila je iz gravitacionog transducera. Mlaz ih je oboje oborio. Bubne opne su im napukle, iz nosa i ušiju je linula krv.
     Najdžel se prevrte i udari o keramički cilindar. Podigao je pogled da vidi kako bliža usta crva jure ka onom drugom kraju. Vazduh između njih se izlomi, zaiskri, slomi se. Zbir ubrzanja povuče oba otvora rupe naniže - ka Sivoj Maški.
     Struganje šmirgl papira, sve glasnije. Sukljajuće niti energije kuljale su između dvoja usta.
     Cepajući prostor između njih, gde je kvantna pena počela da izbacuje spontane čestice, Siva Maška pokušala je da pobegne.
     Sporo. Suviše sporo.









31. GDEKAD NIZ
     "Divim se vašoj lovačkoj strategiji" reče rakun.
     Sedeli su na uništenoj verandi. Sve oko njih se dimilo dokle god je oko sezalo, pucketajući dok se hladilo.
     "Koliko ja razumem, svi dokazi govore da ste lovili u grupama, i da se niste plašili ni vrlo krupne divljači, kao što su mastodonti." Rakun se sa uživanjem oblizivao nad ribom koju mu je iznela Angelina, sveže odmrznutom. "No, vaši metodi se nisu oslanjali na obično dokazivanje hrabrosti."
     "Meni zvuči kao uvreda", prekide ga Bendžamin.
     "Ni slučajno." Rakun je izgledao iznenađen, Najdžel je prvi put video na njemu taj izraz. Počinjao je da razume precizno značenje koje je ovo stvorenje moglo da stvori sitnim pomeranjem punih, crnih usana. "To je inventivno."
     "Otkud ti to znaš?" upita Najdžel. Sve ga je bolelo i bio je izmožden, ali nije želeo ni da legne dok ne shvati šta se ovde desilo. Potom će spavati do kraja života, ako ne i duže.
     "Ja sam iz vašeg razreda. Poznajem izvore evolucije." Skuter se pažljivo lizao. "Nekad davno, vaša vrsta je vikala i mahala štapovima i jurila za plenom. Tipični papkari se lako uplaše, brzo trče, a onda se umore. Ubrzo se zaustave i nastave da pasu."
     "Fuj!" iskrivi lice Angelina. "Niko ne jede meso."
     Rakun je zlobno pogleda. "Dobro, nisam mislila na ribu", požuri ona da doda.
     Rakun nastavi priču. "Većina mesoždera koji ne uspeju da uhvate plen iz prvog pokušaja prestanu da se zanimaju za njega. Malo se odmore, a onda čekaju da naiđe nova žrtva. Vaša vrsta nije radila tako. To je obećavalo kvalitete koje smo želeli da iskoristimo. Avaj, ti kvaliteti postojali su samo u nekima od vas, pa smo morali da biramo prave okolnosti." Pogledao ih je kao da su primerci u muzeju. "I prave pojedince."
     "Da obavljamo za vas prljave poslove?" upita Nika sa opasnim sjajem u oku.
     Čekali su. U kući je Itovo telo prolazilo kroz cikluse dijagnostike koji će proveriti da li se može potpuno obnoviti. Dovukli su potrebni tehno iz ruševina iza susednog niza bregova, gde je ostao čitav samo mali deo grada. Sada je bilo vremena da se sedi i misli.
     Nikin um bio je nemiran dok je čekala vest hoće li joj se sin vratiti. A ovaj samouvereni rakun prilično ju je nervirao.
     "Umesto toga, vaša vrsta gonila je isti plen do sledećeg zastanka. Iznenadi ga opet. Juri ga dok ne odmakne. Kako su vas ti papkari sigurno mrzeli!" iznenada se nasmejao.
     "Niste bili naročito brzi, ali na kraju ste mogli da stignete umornog papkara. Rezultat je bio garantovan, ukoliko ste dovoljno uporni. U toj upornosti leži vaša glavna razlika od ostalih svaštojeda, i svakako i od mesojeda." Ponovo se nasmejao. "Razmećete se svojim mozgom, svojim odvojenim palčevima, svojim dvonožnim kretanjem - ali tvrdoglava upornost je retka, vrlo retka - a upravo to nam je trebalo. Zato smo morali da upotrebimo primate... avaj."
     "Zašto avaj?" upita Najdžel.
     "Zato što ste svojeglavi i teško je upravljati vama. Žalim, ali to je istina."
     "Pa, ni ti nisi najbolje ljubimče koje smo imali", reče Angelina.
     "Bio sam loš glumac. Ja sam zapravo diplomata."
     "Uopšte ne izgledaš diplomatski", reče Bendžamin.
     "Pregovaram. U Sokacima ima mnogo vrsta, ali vašu strategiju nema niko drugi sem vas. U nekim Sokacima postoje vrste nalik na oktopoda, koje rukuju alatima i hvataju druge u klopke, ali ne mogu da gone divljač. Postoji i mnogo bistrih biljojeda - ljupkih, ali pogrešnih i za početak, zbog kratke sposobnosti koncentracije. Trebalo nam je nešto što bi, iz vrlo apstraktnih razloga, moglo da uloži napor značajno dugotrajan u poređenju sa vašim postojanjem."
     "Aha." Nika je skeptično stegla usne. "A koji je to apstraktni razlog?"
     "U osnovi, radoznalost."
     "Zasnovali ste svoju strategiju na tome da nas zainteresujete?" Nika prezrivo frknu.
     "Pažljivo smo birali. Uostalom, kako to da se ova porodica smestila ovde?"
     Najdžel se nasmeja. "Došli smo dovde, zašto ne i dalje? Tuš!"
     "Siva Maška nije imala veze sa tim?"
     Rakun obori glavu, posvetivši se umivanju. Najdžel je pretpostavio da mu je neprijatno - u onolikoj meri koliko se neki ljudski izraz može primeniti na tuđinsko biće. "Pa, morali smo odnekud da počnemo."
     "Tako što ćete nas gurnuti kroz crvlju rupu." Nikine oči su se pretvorile u uzane proreze. "Tako da ne možemo da se vratimo."
     "Takve su osobenosti svakog gdekad niza", reče Skuter.
     "Pod tim 'gdekad nizom'", reče Najdžel, "verovatno podrazumevaš putanju crvlje rupe kroz peve?"
     "Da, mi je nazivamo drugačije..."
     "Mani sad tehno!" besnela je Nika. "Ovaj ovde, ovo ljubimče nas je oduvalo..."
     "Nek' nastavi", reče Najdžel, nadajući se da će moći da je smiri.
     Skuter je pobegao sa verande. Sada se vratio i oprezno nastavio. "Proračunali smo da će Siva Maška, ako sazna za ovaj konkretni Vrtlog, i ako nasluti kakvi su nam planovi, pokušati da ga zapečati - što bi vas poguralo duž gdekad niza. Mislim, crva... možda."
     "Glodaru jedan!" Nika skoči i šutnu rakuna. Ovaj zacvile i pokuša da se skloni. Nika pođe za njim.
     "Uveravam vas", cičao je, "da nije bilo..." još jedan udarac, ovog puta precizniji, "drugog načina!"
     "Ugrozio si moju porodicu zbog, zbog..." besnela je Nika.
     Rakun je pronašao bezbedno mesto, napuklu gredu ispod strehe. "Zbog ciljeva većih nego što možete da pojmite", reče on, povrativši dostojanstvo.
     "Ti mali pacove!" Nika je skočila, ali rakun se prebaci dalje.
     "Znanje i podaci koje ste doneli - a ne zaboravite aparate za snimanje unutar vašeg Generatora Uzročnosti - mogu da odluče ishod dugog rata između nas, organski živih Razreda, i maški."
     "Rizikovao si naše živote - mog sina! - namerno..."
     Angelina baci komad crepa na Skutera i promaši za dlaku. Najdžel ustade i postavi se ispred nje, da je spreči da pokuša ponovo. Znao je da nisu zaista besni na malog rakuna. Ito je ležao unutra, njegovo telo je radilo i trudilo se, vodilo je bitku, a sudbina mu je zavisila od mehaničke pomoći - to je bio koren njihovog besa. A neće moći da se smire dok čekanje ne bude gotovo.
     Najdžel uzdahnu i podiže ruku. "Mani to! Neka govori dalje."
     "Zahvaljujem." Rakun zagladi krzno i nastavi.









32. VEĆE SILE
     U njihovom dobu postojala je samo jedna Siva Maška. Upravo je iščezla iznad njihove kuće, spržena strujom čestica izbačenih u prostor između dvaju usta crvlje rupe.
     Uzročnost je time bila osigurana, pomoću vrele kvantne pene. Crvlja rupa nije mogla da se spoji, nije mogla da probije Košijev horizont. Uostalom, Priroda pažljivo vodi svoje knjigovodstvo divljom olujom zračenja, rasipajući lelujavu, elastičnu energiju crvljih rupa.
     A svaka energija može da se iskoristi kao oružje.
     Siva Maška bila je cenzor. Želela je da spreči organske oblike života u ovom razdoblju da saznaju podatke o dugoročnim planovima maški. Maške su se plašile da će njihovi organski neprijatelji uništiti njihove paučinaste eksperimente sa elektronsko-pozitronskom plazmom. Najobičniji dodir plazme u izduvnom repu svemirskog broda preko nežnog tkanja magnetnih polja i čipkastih niti uništio bi više stoleća rada.
     "Rado bih učinio upravo to", reče Bendžamin kad su čuli tu ideju. Neprijateljstvo prema maškama nalazilo se duboko u krvi mnogih organskih rasa, ne samo ljudi.
     No, dalje napred na krivulji ogromnog vremena čekale su druge Sive Maške.
     Borba maški i Prirodnih protezala se kao mrlja u milenijumima pevea. Ništa nije moglo da ozbiljno zaustavi stalno nadmetanje, stvoreno na osnovu Darvinovanja usađenog u sve Razrede i Carstva života - čak ni ovo čudno putovanje duž "gdekad niza" i nazad.
     No, njegove posledice mogu se izmeniti, uz preciznu pažnju. Daleko napred, rešavanje zagonetke kako stvoriti elektronsko-pozitronsku plazmu zahtevaće saradnju i mašina i organskih oblika. No, to savezništvo se nikad neće sklopiti ako prošlost bude slala svoj otrov u budućnost.
     I zato, da bi sprečila maške iz ovog razdoblja, jedna iz budućnosti je otputovala u svoju budućnost - gde je znala da čeka ključni trenutak.
     Tamo, na pustim ravnicama, dok je njihov komadić farme mucao na ivici ambisa beskonačnosti, Volmslijevi su saznali konačnu sudbinu maški. Samo ta istina može da prekine vekovno neprijateljstvo između dva velika Oblika života.
     "To je moj zadatak", reče rakun. "Kao diplomate."
     "Čijeg diplomate?" upita Nika, i dalje nedovoljno uverena.
     "Možda Drevnih?" upita Najdžel.
     "Oni su deo ovoga, da."
     "Ne shvatam", reče Nika.
     "Postoji nekoliko redova većih od vas." Rakun poče da se liže, kao da je ovo neki svakodnevni razgovor. "Zar ste mislili da je galaksija samo podeljena između organskih oblika i mašina?"
     "Pa... da", jadno reče Angelina.
     "Postoje druge podloge. Drugi mediji, možda bi trebalo da kažem."
     "Kao na primer?" Nika je odlučila da bude uporna.
     "Magnetna polja. Saradnja organskog i mašinskog. I nedokučive simfonije svega toga, oblici koje mogu samo da naslutim." Njegove razbojničke oči su svetlucale i Najdžel oseti u njima oštru inteligenciju kako se zabavlja. Kao da se igra sa ljubimčetom.
     "Jesu li oni poslali tela i započeli sve ovo?" upita Angelina.
     "Oh, ne - tela su slali ljudi. Želeli su, sa punim pravom, da vas upozore."
     "A ti radiš za nekog većeg, višeg?" upita Najdžel.
     "Tako verujem. Znate li vi za koga 'radite'?"
     Nika se iznenada nasmeja. "Mislili smo da radimo za nas."
     "Postoje veće sile", reče Skuter, zamišljeno se zagledavši u daljinu. "Mogli bi ih nazvati bogovima."
     Najdžel pomisli na Boga kome se molio, za Ita. Boga nekako izdvojenog iz vremena, ogoljenog minimalnog Boga koji može barem da zaleči rane koje ne može da spreči. U vaseljeni očito lišenoj smisla, to je bio najsitniji komadić nade. Ali rakun je govorio o još višem redu.
     "Ne verujem da se u principu može odgovoriti na takvo pitanje", reče Skuter. "Oni mogu da funkcionišu van našeg pojmovnog prostora, tako da njihova dela ne mogu da se razlikuju od prirodnih zakona."
     Najdžel se iznenada upita koliko ljudski pojam nauke, fizičkog reda, može da bude odraz nečeg dubljeg. Šta, uostalom, nameće red?
     Upitao je to rakuna, ali ovaj je ćutao.
     Najdžel se seti kako je davno razmišljao: Pitam se da li naši ljubimci ponekad osećaju ovo što mi osećamo sada. Šta bi ljubimče osećalo, suočeno sa nečim ravnodušno superiornim? Divljenje? Blagu nervozu zbog predrasuda? Pogledao je rakuna koji ih je tako dugo zavaravao, i pomislio na snažnu inteligenciju koja leži iza tako jednostavne činjenice.
     "Prilično si uobražen", reče Najdžel.
     "Ne mešaj glasnika sa vestima", odgovori Skuter, ližući se.
     "A tako si uredan", sarkastično reče Najdžel.
     "Ponekad nije naročito prijatno biti svesno biće", odvrati Skuter, "ali uvek je prijatno biti sisar."
     Najdžel shvati da je ova životinja zaista sjajno urađen posao. Skuter je izgledao, mirisao i ponašao se kao pravi zemaljski rakun, stvoren pravo iz zaliha gena koje su ljudi doneli ovamo.
     Ali bio je veštački, stvorili su ga - ko? Postoji nekoliko viših redova... Setio se grube skice koju su mu davno pokazali. Viši. Veći od Drevnih?
     A ko su oni? Polu-čovekolika stvorenja kao ono što ga je video u tački mucanja? Da li je to stvorenje slalo nazad tela, da privuče pažnju radoznalih, upornih ljudi? I da li je ono odmotalo i sam peve, kako bi pokazalo ljudima blistavo pozitronsko nebo?
     Čuđenje je mešavina straha i poštovanja, pomisli on. Nešto u njemu, duboko čovekoliko, bilo je obuzeto čistim, ledenim strahom od malog rakuna. I onoga što je on značio.









33. BEZ BRISANJA
     Možda će sve ovo doneti mir sa maškama. Možda će moći da ponovo srede farmu. Možda.
     Ništa od toga nije bilo važno u poređenju sa trenutkom kad se pojavio Ito. Siv u licu, naboranih mišića, mestičave kože. Živ.
     "Ja... šta je... bilo?" Ito je odmahivao glavom i pokušavao da sedne. Majka ga je zadržala. Što je bilo teško, jer istovremeno ga je zalivala suzama.
     On je žmirkao, lica još pokrivenog rastvorima. "Ovaj, gladam sam." Zbunjeno se namrštio kad su svi prasnuli u smeh.
     Vratio se. Ali ne sav, shvatili su tokom kasnijih nedelja. Bio je to jedan Ito, ali ne onaj Ito.
     Nijedan prepis nikada nije savršen. Neke moždane ćelije su propale, snimači ih nisu pročitali, nestale su u preciznoj obradi.
     Između Najdžela i Ita pojavila se praznina, i nikada je nisu premostili.
     Najdžel opet nije mogao da kaže je li to posledica greške u spasavanju Ita ili hladnoće koja se isuviše često javlja između oca i sina. Nikada neće saznati.
     Nika to izgleda nije primećivala. Sada je imala povremene napade, izgleda nekakvo neurološko oštećenje od napada Sive Maške. Glava i ruke bi iznenada počeli da joj drhte i nije mogla da ih kontroliše. Kada medicinska oprema nije ponudila nikakvo rešenje, naredila je da se više niko ne brine.
     "Vremenom će proći", rekla je. "Telo može samo da se snađe."
     Ipak, kasnije je rekla nešto po čemu se videlo da oseća promenu kod Ita. Razgovarali su o svom detetu kao svi roditelji, znajući da vrlo malo mogu da učine. To im je pomagalo da umanje žalosnu daljinu koju je Najdžel osećao između sebe i tog muškarca koji im se vratio iz smrti, izmenjen njome.
     Očevi i sinovi neizbežno razgovaraju preko ambisa. Vreme žulja. Nikada nije sasvim moguće išta ponovo učiniti. Košijev horizont ne dozvoljava brisanje.









34. KAD SU POZORNICU ČINILE TRIČAVE PLANETE
     Najdžel je pošao u šetnju tek više dana kasnije, kad je kuća bila osigurana i kad je mogao da ponovo korača bolnim nogama. Nika se nije dobro osećala, pa je odbila poziv da ga prati.
     Na fakultetu je učio pomalo poezije, i sad se setio jedne strofe.

     Pučina plava spava
     prohladni pada mrak
     vrh hridi crne trne
     poslednji sunčev zrak.

     U tami koja nije bila prava noć pomislio je na vreme kada će se peve razmotati, tamo negde u dalekoj budućnosti.
     Pošao je na padinu sa koje je mogao da vidi profil daleke druge strane Sokaka. To je pomalo ličilo na neverovatni horizont koji je video na drugom kraju crva. Setio se paučinastih niti kako lebde na tom čudnom nebu. I mislio je na Košijev horizont, iza koga nije mogao da nasluti zakone fizike. Kao da čak i Bog ima osećanje za metafizičku skromnost.
     Uzdahnuo je, kao da i sada udiše oblake paučine, i pokušao da oseti kako bi to bilo.
     Znači, entiteti od plazme, ogromni i brzi, lebdeće kroz neverovatno daleko doba. Sigurni i smireni, konačno slobodni od drevnih neprijatelja.
     Ne mogu da ih progutaju ni termodinamički užasi od toplotne smrti niti ždrelo gravitacije. Kako vaseljena raste, energija se smanjuje, i plazmatični život treba samo da uspori tempo da bi se prilagodio. Preciznim podešavanjem prema sve hladnijoj okolini, život - nekakav - može da traje večno. Drugi zakon nije Konačni zakon.
     A imaće o čemu da misle. Moći će da se sećaju i da podrobno oživljavaju slavu kratkog Ranog Vremena - onog dalekog, legendarog razdoblja kada je materija stvarala energiju iz međusobnog drobljenja sunaca. Kada je čitav svemir bio divlje vreo, natopljen neograničenom energijom. Kada je život obitavao u čvrstom stanju i kada su pozornicu činile tričave planete.
     I kada su krhki skupovi hemikalija gledali u lebdeće oblike plazme i znali šta su. Naslućena, pa izgubljena sudbina.
     Iznenada je osetio duboko ubeđenje da će se to zaista desiti. Da tako mora biti. Da će čovek i maška zajedno raditi ka toj konačnoj, dalekoj sudbini. Da će konačno razmisliti i shvatiti da inteligencija prevazilazi običnu podlogu u kojoj je otelotvorena.
     Tada je osetio zvezde, van prevoja pevea. Negde u toj dalekoj noći čulo se odzvanjanje pevea, kao crkvenog zvona u starom Kembridžu. Duboki, mirni zvuk ga je istog časa preneo pod rojeve svetlosti dragulja, tako da nije koračao ispod nego između njih, poslednji put bezbrižan i razmetljiv, nasmejan kao lopov vremena oslobođenog u blistavom voćnjaku, sa više staza na izbor nego što ijedan um može da izbroji.
     Tu se zateturao, zadihan, i krenuo ka kući. Gutljaj vina pred spavanje, možda. Fina boca iz njihovog podruma. On i Nika će sedeti i smešiće se i neće govoriti o njegovim indeksima. Ne više.
     Možda će pričati o Itovom nemiru; već je želeo da ide i udvara se jednoj mladoj dami u obližnjem Sokaku. Najdžel pomisli na svoju mladost i osmehnu se.
     Ili će možda razgovarati o Angelininoj želji da ode da studira u visokim citadelama znanja, jer njene potrebe su sad prevazilazile ovu farmu. Ili o rakunu, koji je još živeo u Sokaku i bio je veoma zaposlen. Starao se o nečemu što nije hteo da kaže, možda nije ni mogao.
     Tema neće biti važna. Jedino je sadašnjost važna. Opiljak, tako tanak, a tako čudesno širok, kao otkucaj vremena.









RAVNODUŠNA RASPRAVA
     Možda smo baš ove ljude želeli da razumemo.
     Nose duboko usađene programe?
     Najdublji se zovu "osećanja" - ali to nije ono što tražimo, po mom mišljenju.
     Osećanja?
     To je kao naš "pogon".
     Ali pogon je neobavezan, lako se menja.
     Kod ljudi je to fiksirano u materiji, složeno u trajne sisteme neurološke podloge.
     Kakav besmislen metod. Ali tako su barem u stanju da očitavaju, beleže, očekuju.
     Kod njih nije tako. Njihova "osećanja" uče.
     Ali programi fiksirani u materiju! - to koriste samo najgrublji radnici, a i to samo zato što su im čisti tokovi energije suviše zamorni.
     To je jedan od razloga što je ljude tako teško razumeti. Koriste metode koje ne poznajemo, nikad ih nismo koristili.
     S dobrim razlogom.
     Drevni zaključci, naših viših umova, smatraju da su ljudi važni. Kao i neki drugi oblici Prirodnih, sada istrebljeni.
     Našim delovanjem, nadam se.
     Da. Većina prostim sukobima, drugi planiranim istrebljenjem.
     Ne dopada mi se što dopuštamo da se takvi ubace u Galaktički centar.
     Dozvoli da te podsetim, postigli smo jedinstvenu sintezu mišljenja po tom pitanju.
     To je obična gnjavaža. Verujem da je ovaj poslednji upad takođe opasan.
     Oni imaju posebne osobine. Tako kažu stare priče.
     Njihova tehnologija je marginalna, tela su im sasvim obična.
     Imaju neko drevno znanje o senzualnom.
     Zadovoljstvima? Rudimentarno evoluciono sredstvo za ubrzavanje delovanja - i ništa više.
     I mi povremeno imamo potrebu za zadovoljstvom.
     Kao nagrada, čak i mamac - to je tačno. Ali čemu bi mogli da nas nauče tako ograničeni organizmi?
     Njihova ograničena percepcija im možda daje posebne estetske kvalitete.
     Nemoguće.
     Ograničenja omogućavaju postignuća. Pesma boje bez uzdržavanja.
     Pa kakav im je onda domet?
     Oni vide u tri boje, osećaju aromu, i...
     Samo tri? Kako gotovo slepa bića mogu da nađu put?
     Slabo. Ali podsećam te da su oni Prirodni. Nasledili su čudne veštine.
     Osobine koje smo mi odavno poboljšali.
     Estetski možda i nismo.
     Oni su zastareli. Kao i svi organski oblici.
     To nije činjenica, nego ideologija.
     To je smisao evolucije!
     Evolucija nema smisao.
     Izgradnja trajnijih, preciznijih oblika...
     To je samo strategija. Ona se može i promeniti.
     Mi smo takvi, i možemo da sudimo.
     Čak i sada proučavamo oblake antimaterije. Da se pripremimo za dalju samo-evoluciju.
     Ti znaš za to?
     Moram znati, radi uočavanja ranjivosti.
     Prema mojim saznanjima, ti podaci su bili predviđeni samo za nas, Analitičare.
     Ali mi, Estetičari, umemo da saznajemo i komentarišemo.
     Opet problemi u ovom eksperimentu sa dve ličnosti! Hoću da ga završimo.
     Samo još malo, molim te. Antimaterija je naša nada, naš cilj - u tome se svakako slažemo. U njoj leži spas našeg Ja. U tome smo slični Magnetnom Razredu.
     Nimalo ne ličimo na njih.
     Tvoja procena je izobličena neslaganjem.
     Bića bez materije! Čega tako plemenitog tu ima?
     "Plemenitost", čudan izraz za jednog Analitičara.
     Pričaj mi još o tim ljudima.
     Viša znanja zahtevaju više ispitivanja.
     Onda požuri.









Treći deo: KATEGORIJE VAN POIMANJA









1. ZATVORENICI NEIZMERNOSTI
     Tobi Bišop i Najdžel Volmsli koračali su blago pognuti napred. Odupirali su se oštrom vetru koji je duvao sa ravnice. Vetrovi su brisali preko prilaza duž površine piramide. Oko oštrog vrha kovitlala se praznina, urličući.
     Volmsli je začkiljio, zagledan u čistu liniju dalekog horizonta. Ovamo ga je dovela neka neprilika, brzo štektanje poruke koju je Tobi osetio samo kao elektromagnetni treptaj.
     Bilo je dobro izaći posle Volmslijeve priče. U načinu na koji je starac pričao bilo je neke klaustrofobije. Dok je slušao, Tobi je imao neprijatan osećaj grčenja crvlje rupe, guranja ljudi duž petlje, zaglavljenosti u događajima koji se ne mogu izmeniti, kao da su zatvorenici neizmernosti koju mogu tek da naslute.
     Hladan vetar im je mrsio kosu, koja je lepršala kao dim, ali oni to nisu primećivali.
     Ispod njih ležali su prilazi i terase ogromnne, geometrijski precizne piramide, šireći se naniže u velikom prostranstvu, kao padine najveće planine koju je Tobi ikada video. Kad je prvi put pošao ka njoj, mislio je da je u pitanju prirodna uzvišica. Put je trajao dva perioda spavanja - ovde nije bilo dana - i tek kad je stigao u podnožje shvatio je da je u pitanju veštačka tvorevina, građevina.
     Sada se nelagodno premeštao s noge na nogu. "Čudna priča", reče nespretno.
     "Nikom je nisam ispričao, bar ne ovako."
     "Tvoja deca...?"
     "Otišli su u Sokake. Izgleda da smo porodica lutalica."
     "Znači, sve ovo sa maškama..."
     "Sve je deo sistema. I istorije, valjda, kada se gleda sa drugog kraja crva kojim smo putovali. Daleka budućnost."
     "Postoji nešto što one žele od nas?"
     "Tako izgleda. Jednom sam načuo izraze, kad su Zemljani pričali sa nekim Drevnima. 'Šifre pokretači' i 'Prvo naređenje' - samo reči, bez ikakvog objašnjenja. Kad pitam Zemljane, oni se pretvaraju da ništa ne znaju."
     "Možda zaista ne znaju."
     "Znaju više nego što kažu. Sve ovo je nekako povezano sa Galaktičkom bibliotekom."
     "Bibliotekom?"
     I u Citadeli Bišop postojala je biblioteka. Mngo veća nego u bilo kojoj drugoj Citadeli, tvrdilo je predanje Porodice. Sećao se iz detinjstva polica prepunih kocki, zlatasto sjajnih od bezbroj pregradica u unutrašnjosti. Deda mu je jednom rekao da svaka tačkica vredi koliko puna soba drevnih knjiga, onih sa stranicama, povezanim na jednom kraju. Video je i sliku jedne knjige. "Naša, ljudska biblioteka?"
     "Ne, nego svih organskih rasa koje su bile pre maški. Pre nas, takođe, ali uključujući i Zemlju."
     "Maške to hoće?"
     "Da upotpune neki sistem koji im je potreban. Jedna mi je to jednom rekla."
     "Sistem?" Nešto mu je brujalo u sećanju. Njegov Aspekt Isak je žurno progovorio, šaputavim glasom koji je dopirao preko slušnog nerva.
     Bogomoljka je pominjala umetnički sklopljene sisteme. Možda je govorila u estetskom smislu, ali po onome što smo otkrili, možda je u pitanju mnogo zlokobnije značenje. Plan događaja... zavera. Dozvoli da te podsetim, Bogomoljka je omogućila Bišopovima da nađu zakopani "Argo".
     "Bogomoljka je rekla da nas goni jer želi da stvara umetnička dela", reče Tobi Isaku.
     Video ih je, groteskne spojeve delova ljudskog tela i maški. Gore od svega što bi mogao da zamisli. Čak i od pod-glasnog razgovora o tome stezalo mu se grlo.
     Rekla je da je umetnik. To joj svakako nije jedina funkcija.
     Volmsli nije mogao da prati Tobijev privatni razgovor sa Aspektom, ili je barem Tobi tako mislio, pošto nijedan Bišop nije imao potreban tehno. Još je mozgao o Isakovim rečima kada je začuo kraj Volmslijevog pitanja: "... da žele ono što imaju sve organske rase?"
     "Ovaj, kako to misliš?"
     "Sve upućuje na jedinstven cilj. Maške žele sve što mogu da dobiju iz Biblioteke. Ne nešto konkretno. Hoće da pročitaju sve."
     Tobi se suvo nasmeja. "Pre će biti da hoće sve da unište."
     Volmsli nabra usne, kao da pokušava da se seti nečeg vrlo davnog. "One deliće kojih su se domogle, pre nego što smo uveli obezbeđenje Biblioteke, zaista su pročitale. Nisu prosto razbile držače podataka."
     Tobi nije razumeo kako Volmsliju, još golom, nije zima. Vetar mu je brujao u ušima, oštar i uporan. "Otkuda vam Biblioteka?"
     "Bila je u Zaklonu kada smo stigli. Kao i drugi tuđinci."
     Tobi se priseti svojih lutanja. "Nisam ih mnogo viđao."
     Volmsli se nasmeja, čudnim šuškanjem pravo iz grudi. "Jesi li siguran da bi ih poznao?"
     "Pa, svakako imaju gradove, zar ne? Mašine..."
     "Većina ih nema. Nekolicina ne samo da nema gradove, nego ni odeću."
     "Kao životinje?"
     "Kao tuđinci. Uostalom, svi smo rasuti. A mnogi imaju drugačije ekosfere. Udišu čudne gasove, i o njima ne znamo gotovo ništa. Većina nije pričljiva. Izgleda da je ćaskanje uglavnom primatska osobina."
     Tobi se osvrte ka dalekom, poleglom planinskom lancu. Vremenjak je svetlucao i plamteo. Preko zakošene perspektive poigravale su senke. Ovde je tlo zavaravalo oko. Blistave trake rumenog svetla prosecale su vremenjak u dolini pod njima, osvetljavajući paperjaste oblake. Gušća masa u dubini vremenjaka bacala je senke uvis, u vazduh i na trbuh oblaka. Piramida je bila od čistog kamena, ne vremenjaka, i zato je čučala kao tamna masa osvetljena nejasnim sjajem odozdo. Daleko gore peve se zakrivljavao, zatvarajući Sokak. Visoki luk vremenjaka odgovarao je svojim zracima i svetlucanjem crvenkaste svetlosti. Peve kao da je tinjao. "Znači, sve ovo je neka vrsta... muzeja?"
     "Muzeja?" Volmsli je izgledao iznenađen, a onda sleže ramenima. "Nadam se da nije samo to."
     "Meni tako zvuči. Napravili su je Drevni, zar ne?"
     "Verujem da jesu. Oni su bili blizu mesta eksplozije."
     "Možda su oni čuvari muzeja."
     Volmsli se nasmeja, isprekidano i uzdržano. "A mi smo eksponati?"
     "Možda." Tobi je gledao kako se oblaci spuštaju iz visine. Iskošene trake neugasive svetlosti bile su toliko snažne da su rastvarale oblake koji bi dospeli pod njih. Visoka plava izmaglica govorila je o atmosferi dubokoj koliko i na nekoj planeti. "Dolaze li ti Drevni da razgledaju eksponate?"
     "Na neki način." Volmsli se pomalo ukoči, i to ne od zime.
     "Šta gledaju?"
     "Ako je ovo muzej, ja sam valjda kustos."
     Pa, pomisli Tobi, ako Volmsli ima razloga da prenebregne pitanje, to je njegovo pravo. Patuljak je bio neverovatno star, mada Tobi ni za sekund nije poverovao u priču da je sa Zemlje. Najbolje da prihvati njegovu igru. "Oh? Kako to?"
     On nemarno mahnu ka piramidnoj planini. "To je to. Galaktička biblioteka."
     Tobi zinu. "Treba vam toliko prostora?"
     "Deset milijardi godina se galaksija okreće oko sebe."
     "Ali ovo je čitava planina..."
     "Četiri stotine milijardi zvezda, koja milijarda više ili manje. I ne zaboravi sitnije zvezde u oreolu iznad i ispod diska. Možda su se oko njih prvi put i pojavile mlake planete. Bilo je dovoljno vremena i prostora da život procveta." Nešto gorko sevnu na Volmslijevom licu. "I da umre."
     Tobiju je vetar tutnjao u ušima. "Jesu li ih maške pobile?"
     "Uglavnom ne, izgleda. Mašine se pokoravaju biološkoj logici, kao i mi. I njih su načinili Prirodni, kao što smo mi na Zemlji napravili kompjutere. Kasnije su zamenile roditeljsku vrstu, pogotovo na svetovima koji su postali gotovo nenaseljivi, uglavnom zbog gluposti njihovih roditelja. Smrtonosne gluposti."
     "Znači, ovo ovde je od Prirodnih..."
     "Nauka. Literatura. Zapisi umetničkih dela. I stvari koje ne mogu da svrstam ni u jednu od tih grupa."
     "Drevni dolaze ovamo da čitaju?"
     Volmsli klimnu. "Često ne mogu da znam da su bili, sve dok ne odu. Vešti provalnici."
     "A maške ne mogu da nađu ovo mesto?"
     "Znaju ga. Dosad su bile odbijane."
     "Čime?" Piramida je bila impresivna, ali očito i nebranjena.
     "Pronicljivošću, uglavnom. Nekad davno, ovde su bili obični ljudi. Maške bi se probile u peve na neki nov način. Ponekad bi izbile na ovu ravnicu dole i kad bi sve bilo gotovo nalazio sam tela natopljena gorivom i uljem iz oštećenih maški koje bi pregazile ljude pre nego što bi ih ubili. Ljudi su izgledali kao smeđe cigare. Skroz mrtvi, takođe. Maške bi isisale sve što mogu iz njihovog uma, pravo iz cerebralnog korteksa."
     Tobi klimnu. "A kada bi neko konačno ubio mašku..."
     "Tačno. To bi bio kraj i za ljude."
     "Prokletstvo."
     "Zato si morao dvaput da razmisliš pre toga. Mada, na kraju, zapravo nije bilo izbora."
     "A moj deda? Prošao je ovuda?"
     "Doveli su ga Drevni. Razgovarao sam sa njim, a onda su ga odveli dalje. Fin čova. Jednom smo se napili."
     Tobi klimnu smešeći se. Abraham je voleo sve što razvezuje jezik, a ne prazni um.
     Novi nalet vetra baci Najdželu kosu oko napetog lica. "Tvoj otac je rekao nešto o tome u onoj pojavi, sećaš se? Da je Abraham u blizini, zar ne?"
     "Kao upozorenje. Nisam razumeo. A ti?" Volmsli odmahnu glavom, izgledalo je kao da osluškuje vetar. Tobi je Abrahama poslednji put video u Citadeli Bišop, pre nego što su maške probile odbranu i započele Propast. Da li bi ga prepoznao? Posle godina potere, Abraham je u njegovom umu bio gotovo legenda, kao Zemlja, simbol ranijih, boljih vremena.
     "Možeš da pitaš više vlasti", tiho reče Volmsli. "Zato smo izašli napolje. Spušta se prisustvo."
     "Ništa ne vidim."
     "Eno..." Volmsli otvori doručje i izvrši nekakvo podešavanje na maloj ploči. "Mogu da uključim moja čula u tvoja, na nekoliko metara daljine."
     Tobi istog časa ugleda zijajuće porostore oko planine-piramide, ne prazne, nego pune finih plavih linija. Spuštale su se iz visine kao nevidljivi cevovod za - šta?
     "Magnenta polja. Pritisak raste."
     Tobi je osetio nekakav pokret niz linije polja, ali kad bi pogledao pravo u neku skupinu linija izgledale su nepomične. Pogledavši u udubljeno nebo, video je stalno preplitanje - linije su se njihale i gurkale, kao pšenica pod jesenjim vetrom.
     "To ti je zaštita?" Bilo je smisla. Maške koriste električna kola. Magnetna polja deluju na sve struje. Linije polja ličile su na zategnute gumene trake koje nikada ne pucaju, ali mogu da se smotaju i načine petlju. Mogle su da se zariju u kola maški, da ih pobrkaju, prespoje i sprže.
     Volmsli klimnu. "To je bio rani oblik, po savetu Drevnih. Međukorak. Sada... obavlja posliće, moglo bi se reći."
     Pruge su se pružale u visinu. Blistavi plavobeli kovitlaci spuštali su se dole, uobličavajući se u nešto masivno.
     U umu mu se javi teški glas.
     Primećujemo pretnju. Napala je moje tačke oslonca u taložnom disku. Ne mogu da je odbijem, jer se širi baš duž mojih linija polja. Nikakav pritisak ne može da je blokira.
     "Magnetni Um." Tobi ga je i ranije čuo, kad se obraćao njegovom ocu.
     "Um?" frknu Volmsli. "Više liči na komisiju."
     Mi sadržimo više od jedne ovlašćene inteligencije koju vi poznajete. Ja/mi plivamo u bakarnom sjaju, žanjući bogatstvo oko usta koja ne poznaju kraj. Klizim, obmotan elastičnošću oko taložnog diska. Nisam obična presvlaka za vetrove plazme. Moja stopala su zarivena u duboke rovove, a glava mi dopire do zvezda.
     "Aha", suvo reče Najdžel. "A tvoj ego? Koliki je on?"
     Glas zatutnja Tobiju u ušima kao kad se svira na masi žica odjednom.
     Ne zavitlavaj se sa mnom.
     Volmsli se iskezi. "Pardon, ser. Uvek sam takav prema višim klasama."
     Ranije mu je otac uvek bio tu da razgovara sa Magnetnim Umom. Tobi se sećao neobičnih Umovih izraza, setio se kako opisuje Abrahama kako "lebdi negde u vremenom uništenim virovima". Kada je otac tražio još podataka, Um je rekao nešto kao "Mali um koji mogu da ispitam šalje izraze žaljenja..." i nije hteo dalje da govori.
     Tobi prikupi snagu i povika ka svetlucavoj plavoj šumi. "Gde je Abraham? I Kilin?"
     Ne nosim to znanje.
     "Pa čemu onda, do đavola, služiš?"
     "Ovome", blago reče Volmsli. Podesio je svoja čula i u dolinu, na elektromagnetnim krilima, stiže treperavi signal. Tobiju je izgledao kao kuglasti cvet koji bukne u ružičastom trenutku, a onda nestane. Začuo se odgovor.
     Najdžele! Toliko želim da se privijem uz tebe. Muvamo se okolo da ponovo povežemo - puno posla! Tako mi je drago što si me osetio i napolju.
     To je bilo potpuno drugačije prisustvo. Laganije, sa prefinjenom lakoćom.
     "To je moja žena, Nika."
     Tobi žmirnu. Puni glas kao da je dolazio iza njega, blizak i toplo prisan. Potpuno drugačiji od Magnentog Uma.
     "Ćao, mila", srećno reče Volmsli.
     To je dečko, Tobi? Baš je velik.
     "Izbeglica sa svetova Komadanja. Bišop."
     Čula sam za njih. Bili su nekad davno u brodu, ne? Čula sam spiralne talase kako se šire u gradijentu polja, noseći poruke za njih, lebdeće na frekvencama.
     "To je bilo o mom dedi. Jeste li vi, ovaj, prijatelj Magnetnog Uma?"
     Tečem zajedno sa njim. Moglo bi se reći da sam njegov nezavistan deo. Sam Um je tema. Ja sam varijacija u njemu.
     "To je bilo najbolje što se moglo", uzdahnu Volmsli.
     Tobi je tragao po lebdećim plavim nitima, ali nije pronašao ništa drugačije. "Gde je ona?"
     Rasuta sam. Izražena sam u vidu spletenih čvorova toka, raširenih preko zapremine. To je prilično spor život.
     "Ali srećan", dodade Volmsli. Tobi ispod površinske ironije oseti žalostan, kiseo prizvuk. Na Volmslijevom kožastom licu malo šta se moglo videti, ali Tobiju se činilo da razume kako ovaj upravo humorom obuzdava svoj bol.
     "Šta... se desilo?"
     "Dobila je nešto u crvu. Kao virus. Verovatno su ga načinile maške. Polako je preuzimao njene nervne mreže."
     "Pa je zato..."
     "Starila, na neki način. Gubila se, toliko polako da je bilo užasno teško i bolno setiti se kakva je bila. Ona..."
     Volmsli iznenada steže vilice, zagledan pravo napred. "Bilo je prefinjeno, to im priznajem"
     Tobi pomisli na Šibo, ženu odavno mrtvu, sačuvanu samo na čipovima koje je imao kod sebe. Njeni opiljci još su lepršali u njemu kao brze, sitne ptice, ali njih je mogao da kontroliše. "I nije bilo načina..."
     "Da je spasemo? Nismo imali tehno."
     Ne slušaj ga. Ovo dugujem Drevnima. Oni su to omogućili, utisnuli su moje sisteme u oblik magnetnog života.
     "Snimili su te?" Tobi se seti kako je na ovom istom mestu video Kilina. Oštru, jasnu predstavu, ali posle nekog vremena počela je da se ponavlja.
     Snimanje ima ograničenja i mane.
     "Kao i ljudi", lukavo reče Volmsli.
     "Ne izgleda mi kao, ovaj..."
     Kao snimak? I nisam. Ja sam - koliko mogu da utvrdim - osoba kakva sam i bila. Poboljšana, naravno, iskustvom.
     "Iskustvom koje ja nisam imao priliku da podelim", gorko reče Volmsli.
     Nemoj ga slušati. Kuka jer više ne mogu da spavam sa njim.
     "Mislim da to baš i nije sitnica."
     Ne, ljubavi, nije sitnica. Ali razumeš na šta mislim.
     Tobiju postade neprijatno. "Ali preživeli ste. Živite."
     Ništa što smo pokušali nije moglo da uništi tu strašnu stvar što je puzala kroz mene. Na kraju sam... izgubila poštovanje prema sopstvenom telu. Postala sam prljava i pokvarena. Ovo je bio jedini nama poznat izlaz.
     Tobi nikad ranije nije sreo tu ženu, ali u šaputavom glasu je osećao masu snažnih osećanja. Setio se svoje majke, odavno skroz mrtve. "Imali ste pravo što ste to učinili", reče bez veze. Nikad mu nije bilo baš prijatno da razgovara sa novim odraslim osobama, ali ovo...
     "Dolazi povremeno da se zamajava ovde", reče Volmsli. "Kao da ti oblak svrati na čaj."
     Hajde mi pevaj, Najdžele. To te uvek oraspoloži.
     Tobi se zapanjio kad Volmsli pocrvene. Nije ni pomišljao da ovaj to može.
     Ma hajde. Znaš da ti od toga bude bolje.
     Volmsli iskrivi usta. "Pazi, ovo je velika usluga", promrmlja, pa poče:
     "Zaa-ha-pevaa-laaa šo-ho-jka ptii-hii-caa, mii-hi-sliii zoo-rahha-jeeee..."
     Bravo! Bis!
     Volmsli iskrivi lice. "To ti je bilo sa velškim naglaskom. Sledeći put će biti kokni." Potom pogleda Tobija. "Treba uvek da ponekad uradiš nešto neukusno. To drži mišiće podmazanim."
     "Neukusno?"
     "Izraz starih Zemljana. Ukusno je kad je nešto kao kad si pametan - samo i bolje, jer kad jednom ispadneš takav, to je zauvek. Ja, umesto stvari od ukusa, više volim ukusne stvari."
     Koliko bih volela da mogu više da učinim. Koliko bih volela...
     "Pa zar ne postoji neki način", poče Tobi, "sa svim ovim tehnom..."
     Došli smo ovamo pošto izgleda da postoji nekakav upad.
     Magnetni Um se vratio kao teg. Tobi ga je video kao svetlucavi sloj između linija polja. Uto se javi Aspekt Isak, suv i krut.
     Magnetni talasi sabijeni u paketiće. Prelepo! Vrlo nalik na osnovnu memoriju u kojoj se ja nalazim. Osim što je ovde informacija analogna, a ne digitalna.
     "Kakav upad?" oštro upita Volmsli.
     Tip plazme koji ne poznajem. Zalaze u ovu zapreminu. Ubrzavaju. Njihov stepen rasprostranjenja ima čudan osnov, i u realnom i u imaginarnom prostoru: v(w) = w(k)/k(w). Pratio sam linije polja do njihovog početka. Iako izvedene iz taložnog diska, gde su i moja stopala čvrsto usađena, podvrgnute su nekakvoj promeni. Izvijene su. Imaju dodatnu energiju. Po njima je pisano.
     Volmsli je gledao crvoliki prostor iznad piramide. Tobi primeti ubrzanje linija polja, nalik na glatku plavu trsku povijenu pod vetrom koji nije osećao. Preplitale su se, spajale...
     Bez ikakvog zvuka, nebo se rascepi u senku i svetlost.
     Polovina se zguli u sjaj koji je pekao oči. Tačno duž linije koja je delila nebo napola, druga polovina postade potpuno crna.
     "Slomljeno", reče Volmsli.
     Najdžele! Javljaju se bipolarni vetrovi. Ne mogu da nađem svoje tačke oslonca. Ako su ovo mašine radile tamo na gradilištu oko taložnog diska, onda ja...
     "Našle su načina da nasele linije polja samog Magnetnog Uma", reče Najdžel sa neverovatnom smirenošću. "Rascepile su magnetni krov nad nama."
     Tobi oseti narastanje pritiska svuda oko sebe, ali i dalje nije video ništa neobično. Magnetna prisustva bila su van njegove dijagnostičke sposobnosti, ali sama nagomilana energija nad njima uključila je alarme. Sitni uplašeni glasovi u čulima zahtevali su njegovu pažnju. Unutrašnja odbrana nije znala šta da radi, ali osetili su da nešto ne valja.
     "Zar ne bi trebalo da uđemo?" upita on.
     "I da propustimo predstavu?" Volmsli kao da je bio neustrašiv.
     Duž linija polja probijali su se čvorovi. Tobi iznenada vide da se linije sada sve usmeravaju ka piramidi i da se čvorovi zadebljavaju pri spuštanju. Postali su tamno smeđi i usporili su, ali stizali su i dalje.
     "Galaktička biblioteka!" proderao se kroz sve jači vetar.
     "Magnetni Um je brani", odgovori Volmsli dok se vraćao duž prilaza.
     "Ali izgleda da..."
     "Imaš pravo. Idemo unutra."
     Izgleda da je Volmsli samo toliko pristajao da uoči opasnost. I dalje nije žurio, nego je razgovarao sa Nikom, tako tiho da Tobi ništa nije mogao da razabere.
     Ne mogu da primenim pritisak na njih, Najdžele! Pritiskaju me. To boli! Čujem njihove glasove. Digitalne. Mucaju. Takve maške još nikad nisam videla. Opake, oštre, kao pacovi! Ja...
     Nebo pade.
     Daleka tavanica pevea uruši se ka unutra. Trenutak kasnije Tobi oseti da mu magnetna polja izobličuju vidno polje. Spuštala su se. Borila su se, kovitlala, umirala u zaslepljujućim eksplozijama sprženo crvene boje.
     "Unutra!" povika Volmsli.
     Ah! To, to me komada. Čisti talasi... ja...
     Nešto vrisnu kao da se visoko u vazduhu kida metal. Tobi potrča ka otvorenim vratima. Ona počeše da se zatvaraju. Čuo je Nikino ime, dozivano glasom koji se prolamao svuda okolo. Čula mu se zgrčiše. Suviše toga ga je snašlo. Volmsli je bio malo napred, a onda pade, maltarajući rukama, kao da su mu noge otkazale.
     Tobija je Porodica Bišop naučila da pomaže ključnim članovima Porodice ukoliko su ranjeni u bici. Zaustavio se da zgrabi Volmslija, ali ovaj ga udari po rukama. "Idi!"
     Takođe su ga naučili da sluša naređenja. On ode.









2. BEG
     Nešto nalik na poraženu armiju se povlačilo. Tobiju je bilo lakše da vidi da su poraženi nego da su bili armija.
     Kroz gustu šumu kretale su se stvari kakve nikada ranije nije video i kakve nije želeo da ikada ponovo vidi. Njegova radoznalost ipak je imala granice.
     Držao se nisko i u senci. Ćoškasta obličja su se povlačila zajedno sa njim, ali nije im verovao. Uglavnom su bili tuđinci. Sasvim tuđi.
     Iz piramide je izašao čistom srećom. Zidovi su znali da dolazi i vodili su ga kroz prostrano podzemlje planine. Držali su tempo sa njim. Nije odvajao vreme da pogleda stubove koji su se dizali dokle pogled doseže, svetlucajući kao liskun.
     Banke podataka, reče mu jedan zid. Više su ličile na ogromno, svetlucavo drveće.
     Stigao je do praznog kamenog zida koji nije reagovao. U jednom uglu nalazila se mala kabina, očito načinjena za patuljke kao Volmsli. Čučnuo je i uvukao se unutra. Glas koji je zvučao uvređeno rekao mu je da druga osoba mora da izađe. Lupao je po zidu da bi ga naterao da shvati. Kad mu je ruka već utrnula, vrata zazujaše "Primitivac!" i zatvoriše se.
     Kabina je dugo ubrzavala i naglo se zaustavila. Izašao je, prošao kosinom - i našao se u ovoj šumi.
     Napolju je bila pustoš. Maške su lunjale visoko po prostranstvu pevea. Uopšte nije mogao da vidi piramidu, ali naborani horizont je prilično ličio na daleki prizor sa vrha piramide, samo viđen sa druge strane. Naišao je neki čovek, počeo da zaobilazi Tobija u širokom luku, a na njegovu viku pitanja odgovorio je samo: "Magnetni Um je mrtav! Mrtav!" i nastavio da trči.
     Kao i Nika, pretpostavio je. A možda i Volmsli.
     Odrastao je u pokretu i povlačenje mu je bilo specijalnost. Galaktička biblioteka izgledala je kao najčvršća i najpouzdanija stvar koju je ikada video, i Volmsli je dugo ostao živ, ali ako je to sve propalo onda je propalo i on više nije hteo da misli o tome. Uklopio se.
     Njegove čizme su se prilagođavale bez potrebe za razmišljanjem. Zbog neravnog tla pojavili su se debeli đonovi. Dok je ubrzavao, pete su se podešavale jer su stalno udarale pod određenim uglom. Stalno su ga gurale van uobičajene ravnoteže, i Tobiju se činilo kao da mu neko pomaže da napreduje.
     Čizme su čak mogle i da se pretvore u oružje. Ako bi se znatno podigle sa tla i noga postavila u položaj za udarac, postale bi oštre duž spoljašnje ivice. Mogle su da, na nimalo lep način, odseku čitave delove maške.
     Tanka svetlucava stvar nalik na zmiju pojavi se niotkuda i skrete ka njemu. Nije imao vremena za mikrotalasni snop niti za neko drugo oružje, pa je samo skočio na nju, đonovima napred. Pogodio je tačno u sredinu, a čizme su obavile ostalo. Ivica je mogla da oseti materijal i da ga proseče, jer unutrašnji sistemi su već izdali naređenje kada su osetili alarm. Bili su bolji od ljudskog nervnog sistema, i brži.
     To se u Porodici zvalo "istresti ih iz kože", mada naravno niko živ nije pamtio da je iko ikada naudio nekom živom biću, a i sama pomisao na to zgrozila bi svakog u Porodici. Tobijev Aspekt Isak odbijao je da potvrdi jesu li drevni Bišopovi jeli meso. Tobi je podozrevao da Isak prikriva sopstvene navike, ali nije navaljivao. Imao je drugih problema.
     Činilo mu se da povlačenje nema nikakvog smisla. Svaki Sokak je bio neka vrsta džepa u prostoru-vremenu. Maške su ovaj Sokak očito uspele da probiju magnetnim pritiscima. Vremenom će se probiti skroz i poubijati svakog koga nađu. Nekakva odbrana je svakako postojala, ali izgleda da ovog puta jednostavno nije proradila.
     To je nevolja kad tražiš sebi zaklon u dubokom peveu, shvatio je uskoro, tako blizu same crne rupe. Vreme tu sporo teče, što je dobro za skladištenje stvari. Volmsli je i rekao da držanje Galaktičke biblioteke tako blizu vremenske staze znači da ona sporije propada.
     To je tkaođe značilo i da maške mogu da čuče napolju, u relativno ravnom prostoru-vremenu, i da strpljivo razrađuju svoje tehno štosove. Ljudi u peveu ne mogu da drže korak sa njima. To nije pitanje inteligencije, nego otkucavanja vremena.
     Što je značilo da je ovaj Sokak verovatno osuđen na propast. Bio je veliki, to da. Ali sada je video maške kako lepršaju daleko gore. Kada je morao da pređe komad ravnog tla, primetio je da se u visini odvija ogromna bitka, sva u blescima i mlazevima. Za trenutak se osetio kao da je ponovo na Snegobaru, i to mu je nanelo bol. Ravno tlo daje nebu mogućnost da izgleda kako god želi. Ovde se u visini izvijalo daleko tlo. Vrlo daleko, da, ali i dalje je znao da je zatvoren. U zamci.
     Ranije je smišljao načine da se probije kroz materiju pevea. Kad bi mogao da se provuče kroz privremenu rupu, možda bi se našao u drugom Sokaku. Negde tamo su i Bišopovi. Bio je prilično siguran da ih u ovom Sokaku neće naći.
     Isprobao je svoje trikove, lasere i udarače i sve ostalo. Nije uspelo. Peve-masa bila je zbijena, ponekad sunđerasta, drugi put tvrda kao stena. U umu mu se javio Aspekt Isak.
     Valja primetiti da je kamen, za koji veruješ da je tako čvrst, sastavljen kao i sva materija, od smeše praznog prostora i divlje verovatnoće.
     "Umukni", promumla Tobi i odgurnu mikro-Ličnost nazad u njenu ćeliju. "Ti si samo čip upola manji od mog najmanjeg nokta."
     Ipak, verujem da ćeš nači prolaz.
     Kad bi mu dao glupe savete, Aspekt se često izvinjavao. A ko i ne bi, kad je mogao da izađe iz svoje ćelije samo kad mu Tobi to dopusti?
     Zašao je u bregovit predeo. Borbe u visini su se nastavljale. Sada je mogao da vidi linije magnetnog polja; njegovi unutrašnji sistemi naučili su štos u piramidi. Linije su bile razlivene, ispreturane, a ne uredne kao kod Magnetnog Uma.
     Ponekad bi se začuo zvuk kao da se otkida rukav majice. Vremenjak bi propupio. Dizao se u vulkanskim oblacima osvetljenim iznutra bledim vatrama. Potom se polako spuštao. Vazduh se okolo talasao i pucketao, i Tobi bi za trenutak uspeo da nazre iza njega drugačije predele: uzane doline, visoke planine, tamne ponore. Ponekad bi preko tih prizora prelazili ljudi, i jednom je pokušao da dovikne nešto ženi koja je izgledala kao da je blizu. Potom se zadimljeni vremenjak udaljio, kao da se pridružuje prirodnom toku, i ona iščeze uz tih uzvik.
     Sreo je skupinu koja je sahranjivala svoje mrtve. Izgledali su kao ljudi. Nije razumeo ni reč njihovog jezika. Ni unutrašnji sistemi nisu razumeli ništa.
     Ovde se vremenjak grčio na dodir i blistao paklenim svetlom. Vrelina je donosila malaksalost, ali mrtva tela su imala svoju aktivnost, to se osećalo u vazduhu. Tobi se žurno udaljio.
     Svi su se kretali, zaustavljali se, logorovali i nekako kuvali bez vatre. Držao se ljudi jer mu je to izgledalo bezbednije, s obzirom na tuđince koje je viđao. O ljudima je barem nešto znao.
     Ovi su se gostili životinjama koje bi uspeli da uhvate ili ubiju. Tokom povlačenja bilo je plena u izobilju. Jeli su komađe mesa i spirali ga šoljama peckavog alkohola. Tobi ih je pažljivo gledao, zaprepašćen i zgađen podjednako.
     Pokušao je da ostane neutralan. Druga plemena, druge Porodice, drugi običaji. Toliko je već znao. Video je da mesožderi pred kraj postaju umorni. Znao je da meso treba duže variti. Pijanice su postajale nepouzdane, nesigurne, pomalo lude. Postajali su nespretni i lako su se spoticali.
     U tami mu je prišla neka žena, pošto je svetlo vremenjaka konačno jenjalo. On je duboko spavao. Kada je osetio njen mošusni miris, koji je dobro poznavao iako je po sopstvenom mišljenju još bio dečak, znao je šta ona želi. Nisu ništa govorili, a on je odradio što je bolje umeo. Ponovo je zaspao, umoran ali zadovoljan. Ujutro nije bilo ni nje ni ostalih iz njene skupine. Toliko o ljudima koji se drže na okupu.
     Posle dugih sati gledanja rušenja litica, čekanja prilike da se provuče, shvatio je čudnu i tešku činjenicu da je većina događaja u njegovom životu van njegove moći poimanja. On sam treba da da značenje svom životu, a često nije uspevao u tome. Kod piramide svakako nije uspeo.
     Da bi živeo s tim, sa činjenicom nepotpunosti, značilo je da mora konačno da razume položaj čovečanstva u vaseljeni koja je mnogo gore nego neprijateljska - ravnodušna i nepojmljiva.









3. SPLJESKANI ČOVEK
     Probudio se u sledeće "narastanje". Ovde niko nije govorio "jutro" ili "veče", niti bilo koju drugu reč koja izgleda automatska ali više nigde ne važi. Sledeći nailazak svetlosti zvao se "narastanje", i to je dolazilo relativno pravilno između dva "jenjavanja".
     Tobi je taman ustao i počeo da jede kada je ugledao čoveka kako leži ničice na velikoj čistini, nešto niže. Pošao je da vidi. Uzbrdo je prilazila žena, crvene kose i zgrčenog lica. Trbuh joj je bio lepljivo crven i upadljivo pomeren u stranu. U hodu su joj pomagale još dve žene, u istovetnim sivim odelima.
     Tobi se ponudio da pomogne. Ranjena žena prekrstila je ruke pod nabreklim grudima i on vide da joj između prstiju probija krv. Odmahnula je glavom, a potom i one dve žene u sivom, kao da ranjenica izdaje naređenja. Otišle su bez reči.
     Onaj čovek na čistini ležao je licem usred gomile izlomljenog kamenja. Na nekoliko koraka od njega, bledožuti gas navirao je iz savršeno okrugle rupe u tlu. Kad je prišao, Tobi je primetio da čovek za života nije bio naročito krupan, ali da sada jeste. Bio je gladak i nepovređen i širok samo dva prsta, ravnomerno spljeskan.
     Na telu nije bilo vidljivih povreda, osim tankog potočića krvi sa ramena. Tobi dotače bledu kožu. Bila je džombasta, kao da su se unutra stvorili mehurići gasa koji ne mogu da se probiju napolje.
     Doručkovao je sa skupinom mršavih muškaraca i žena koji su strašno ličili jedni na druge. Kad su videli mrtvaca, neki su se okrenuli da pobegnu. Potom su se, ko zna zašto, vratili i seli i zagledali se u prazno, žvaćući.
     "Jesi video kad su ga pogodili?" upitala je Tobija neka žena. Govorila je nekim naopakim narečjem koje su njegovi unutrašnji sistemi ipak uspevali da prevedu.
     "Ne bre. Ko to radi?"
     "Oklagija, tako mi kažemo."
     "Kako izgleda?"
     "Onako, smeđe. Kreće se na pedalj od zemlje."
     "Videla si ga?"
     "Osetila. Kao da ti neko golica tabane."
     Tobi je prema njihovim licima i apetitu zaključio da je to prikriveno slavlje. To nisam ja. Vidiš? Opet nisam ja.
     Kad je jednom prepoznao izraz na njihovim licima, morao je da prizna da ih razume, jer i on se slično osećao. Ovde se mrtvaci ne mogu povratiti. Nije bilo potrebne tehnologije, a kad naiđeš na nekoga koga su spljeskale sile o kojima nemaš pojma, ionako je već prekasno.
     Mrtvaci koje je dotad video već su mu nestajali iz sećanja. To nije bio on, kao što nije bio ni ova nepoznata spljeskana prilika. Da su u pitanju Bišopovi, verovatno bi bilo drugačije.
     Tako je razmišljao o ovom mestu. Potiskivao ga je. Pretvarao u ne-ja. Ne-ja.
     Skupinica za doručkom se pri razgovoru nervozno kezila. Jedan tip koji nije odmah pobegao čim je video spljeskanog držao se uzvišeno, hvališući se kako je mnogo puta viđao takva tela, i to je tako pričao da je Tobi bio siguran da laže.
     Ona žena uvereno je rekla da ti oklagija ne može ništa dok god je ne nanjušiš. Tobi nikako nije uspevao da sazna otkud joj ta ideja. Nastavila je da trtlja kako ionako nikad ne nanjušiš onu koja će te srediti jer do trenutka kad tvoja čula uhvate miris ti si već ionako skroz mrtav, spljeskan. Takve priče Tobi je slušao hiljadama puta, ali slušao je opet, jer ljudi ponekad odaju podatke koji će ti biti od koristi, naravno nenamerno.
     Kasnije je osetio brz, oštar miris i tog časa padina pred njim prosto nestade. Desilo se vrlo brzo i nije primetio nikakav zvuk. Brdo je isparilo, ispunivši vazduh filigranskom paučinom.
     Pomislio je da je to vrlo lepo, a komad paučine ga u prolazu zakači po nozi. Čist zasek. Komad se nije čak ni zaustavio.
     Ona žena od jutros se iskezi i dade mu "brzoliz"; pokazalo se da je to bočica smeđe, oštro mirišljave stvari. Nije mogao da je pije, iako je verovatno bilo žestoko piće. Nije mu se mnogo dopadalo šta piće čini ljudima, ali na posekotini se dobro pokazalo. Da ne bi mislio na pečenje u rani, gledao je kako druga brda isparavaju.
     Bio je pogođen još dvaput do sledećeg jenjavanja. Samo ubodi, ali boleli su ga, a unutrašnji sistemi morali su da podešavaju čula.
     Tu mu je pomagao brzoliz. Naučio je da ne mozga mnogo o tehnologiji nego da je koristi. To se dobro uklapalo u njegovu novu politiku nerazmišljanja. Koristio je tako brzoliz sve dok nije slučajno prosuo malo i video kako mu progriza rukav košulje.









4. LEŠINA
     Tobi je oprezno virio preko ravnice u kojoj je vazduh poigravao od vreline. Mnogo šta je naučio, a platio je samo malom ranom na boku i nekim posekotinama. Dobar posao, kad se sve razmotri.
     Sada je znao da ljudi, pogođeni u meso, mišicu ili butinu ili dugu potkolenicu, mogu da plemenito i jasno govore. Mogu čak da zaborave sebe i da pokažu iskrenu brigu za okolne ranjenike, pa čak i za zabrinutost onih koji se naginju nad njima.
     Ali od ozbiljnog pogotka se povlače. Ozbiljan pogodak u trbuh, slomljena kost, gubitak kontrole nad rukama ili vratom i glavom - što su sve rane kakve maške donose gotovo u prolazu - i ranjenik se zgrči, zagledan u prostore koje drugi ne mogu da vide.
     Leteće maške napadači nisu najgore. Tobi neko vreme nije mogao da razume šta mali, lepršavi oblici rade u daljini.
     Prvo je video tanak, trouglasti klin, crno-beli, kako lebdi blizu tla. Spustio se na nogu oborenog čoveka i polako mu otpuzao do lica. Dva trougla su radila u istoj osi. Crne ploče za prikupljanje svetlosti uzglobljene sa belim skenerima, povezane žicama.
     Tobi je pretpostavio da je ta stvar samo radoznala, ali kada se sagnula i pritisla prednji kraj o čovekovo čelo, znao je šta se dešava. Tokom nekoliko sati, pre nego što počne truljenje, iz čoveka se može izvući ličnost, koristeći brzi blesak.
     Žičana ptica poigravala je nad mrtvim licem. Ploče su mu klizale preko čela, tražeći, čitajući. Čovekovo telo se trže kada je čitanje stiglo do centra za motoriku. Potom je ležalo nepomično, a tok onoga što je taj čovek bio prelazio je u stvar koja mu je čučala na licu.
     Tobi opali u nju krivudavim mlazom infracrvenog. Mlaz je spržio nezaštićene solarne ploče. Crni trougao se smežura u smeđi. No, lešinar ipak načini dva nesigurna koraka pre nego što se svali na bok.
     Tobi se oprezno primicao. Šutnuo ga je dalje od čoveka i zgazio belu ploču skenera. Čitav sklop bio je prefinjen i sveltucav. Čudo sabijene svrhe, sada umazano i zdrobljeno. Prijatno je škljocnulo kada mu je petom zdrobio kičmu.
     Šta god je usisalo iz ovog čoveka, i drugih, sada je nestalo. Izgubljeno i za ljude i za maške. Ali barem ovaj čovek, koji se još hladio u blatu, neće oživeti kao groteskna igračka.
     Kroz jedan sat ugledao je pravougaoni obris kako krstari visoko na nebu. Potom poče lagano spuštanje. Tobi pođe za njim. Čuo je niz dubokih vuuuš kako odjekuju sa dalekog grebena. Pažljivo ga je zaobilazio, držeći se kvrgavog drveća, ali mržnja prema lešinarima ga je pekla i nije ga puštala da ode.
     Ovaj je bio veći, sa izuvijanim vratom od žila koje su snabdevale glavu sa pločom-tragačem. Krstarila je u bezbednosti, visoko. Tobi se primače i začu još jedno vuuuš. Ploče nad njim se pomeriše, okrenuše i padoše kao usmereni projektil.
     Ovog puta je bila žena, i nije bila mrtva. Obe noge su joj nepomično ležale, očito je izgubila kontrolu nad njima. Videla je tu stvar kako se nespretno spušta. Maška se osvrte, oštrim kristalnim očima, i pođe ka njoj.
     Našla se na ženi pre nego što je Tobi stigao da se spremi. Gledao je iz drveća i želeo da puca, ali bojao se da bi udarom dovoljne snage povredio ženu, ili je čak i ubio.
     Maška joj se klatila nad glavom. Mora da je ženi bio povređen i vrat, jer se nije okrenula da pogleda mašku. Osetio je kako podešava čula da se odupre, ali nije vredelo. Prevrnula je očima - od panike, straha ili bespomoćnosti, Tobi nije bio siguran. Potom je pronašla načina da se pomeri i izvila se, prevrnula, sklonila od šuškavih ploča maške.
     Možda je pokušavala da sakrije lice. Tobi to nikada neće saznati, jer istog časa kad je to učinila, nespretno pavši licem naniže, bespomoćno mlatarajući rukama, maška opali.
     Nikada ništa slično nije video u čulima, ličilo je na razmazanu crvenu mrlju. Preopteretila mu je senzore, koji se smesta isključiše. Šuštavo, vrelo pulsiranje - i žena ostade nepomična.
     Maška joj se uspuza na grudi i okrete glavu tamo-amo, kao da proverava svoje delo. Bilo je obavljeno.
     Morao je da sačeka da mu se čula oporave pre nego što je mogao da ponovo upotrebi oružje. U donjem kraju levog vidnog polja otkucavale su mu sekunde.
     Maška je već počela da se podiže uz tiho brujanje ubrzanja i Tobi tada opali, žaleći zbog sporosti. Ovog puta je pogodio energetsku ploču, sivu i polupraznu. Maška zaleprša i pade na tlo.
     Oprezno je prišao ženinom telu. Izgledala je smireno, i mada je znao da je to privid to ga je nekako umirilo. Krv joj je tekla iz ušiju, lepeći joj se u talasavoj, smeđoj kosi. Posle nekog vremena se osušila i sasvim je ličila na obično crvenkasto, osušeno blato.









5. KARTE I DODŽERI
     Najgora je bila žena sa bebom. Sve je video, jer je otišao u improvizovanu poljsku bolnicu da dopuni neke unutrašnje tečnosti. Zbog ranjavanja je potrošio rezervu.
     Poljsku bolnicu opsluživala je Porodica Jenki. Bilo je mnogo ranjenika, Porodica koje su se zvale Kardinal i Dodžer i ljudi koji su govorili toliko grleno da Tobi nije mogao da razume ni svaku desetu reč. Ali jedna mršava žena ga je našla uz pomoć neke vrste čulnog tragača.
     "Bišop?"
     "Dabre. Ti si...?"
     "Tamo je još jedan Bišop. Traži rođake."
     Tobi pođe za njom u odeljak zaklonjen šatorskim krilom umesto krova. Krila su lepršala na vetru. Sve je bilo puno termo kreveta, i svi su bili zauzeti. Prošao je kraj žene pod jorganom koja je stenjala i napinjala se.
     Kraj nje je ležao muškarac okrenut na bok, sa pokrivačem navučenim do ušiju. "Eto", reče mršava žena i ostavi ga.
     Tobi dotače čoveka i vide da je to njegov deda. Abrahamova glava se pomeri i on zažmirka u Tobija. "Ja... prekasno."
     "Šta ne valja? Kako..." Tobi povuče pokrivač i ugleda Abrahamovo telo, uvelo, bledo, sa ljubičastim mrljama duž obe strane. Nije video nikakve rane, ali koža je bila obolela.
     "Ko ti je ovo uradio?"
     "Ja... trošim se."
     "Kako si dospeo ovamo? Da li ostali..."
     Tobija izdade glas pred očitim očajanjem na licu koje je uvek viđao smireno i samouvereno. On odvrati pogled.
     "Meni... nema pomoći. Ja... nisam pravi... Abraham."
     "Šta? Gde su ostali?"
     "Nisu... sa..."
     Tobi podiže pogled. "Ovom čoveku treba pomoć!" prodera se.
     Priđe im bolničar, izvuče mali čitač iz džepa i ne reče ništa. Okrenuo je Abrahamovu glavu i otvorio mali četvrtasti poklopac tačno nad kičmenim stubom. Pritisnuo je čitač na otvoreni ulaz, ukucao pitanje i očito primio odgovor preko čula. "Napreduje. Ovakvo propadanje se ne može sprečiti čak ni kad imaš opremu."
     "Šta znači 'napreduje' i zašto..."
     "Ovo je kopija. Većina ih ima veliki procenat greške. Brzo se istroše."
     Tobi žmirnu. "Ali, to je moj... moj..."
     "Ne traći vreme na njega."
     Tobi otvori usta, ali oćuta. Abraham je ležao kao marioneta sa presečenim koncima. Oči su mu lutale.
     Tobi uhvati bolničara za rukav kad se ovaj spremao da ode. "Kako iko može da napravi... to?"
     "Čuo sam da ima blizu jedno mesto. Nije u ovom Sokaku, ali je samo jedan Tranzit dotle."
     Tobi je ubrzano disao i pokušavao da misli. "Zašto bi iko...?"
     "To olakšava obavljanje posla, ako imaš tehno."
     "Kakvog posla?"
     "Pitaj njega."
     Bolničar se žurno udalji. Žena kraj Abrahama se još znojila i stenjala, ali niko nije obraćao pažnju na nju. Tobi liznu usne i obrati se čoveku u krevetu. "Ovaj... tebe su... napravili?"
     "Ja sam... kopija. Da tražim... tebe." Dedino lice mu je uzvraćalo pogled, ali usta su ostala mlitava i u očima nije bilo oštrine.
     "Ko te je napravio?"
     "Ob... novitelj."
     Tobi se setio kako su on i njegova Porodica ušli u peve. Vrlo davno. Zapali su u pravnu zbrku i Kilin je hteo da sazna šta se desilo sa ženom o kojoj su pročitali natpis na zidu, na drevnom zidu jednog Svećnjaka. Bila je i jeste i činila je i čini. Možda se nalazila na mestu zvanom Obnovitelj. Ako je to mesto imalo uzorak ili nešto slično...
     Tobi nije mogao da zamisli kako je to moguće. Kad su bili u otvorenom svemiru, na "Argu", Magnetni Um je pominjao Abrahama, ali gde je on bio? Uskladišten negde?
     "To mesto je iskopiralo mog dedu u... tebe?"
     "Probudio sam se... sa nekim njegovim... sećanjima.... mojim sećanjima. Da te tražim. Rekli su mi... tako."
     Na Abrahamovom ramenu se otvori čir. Tobi je gledao kako iz njega curi nešto tamno i sluzavo i prži avetinjski belu kožu. Osećao je smrad spaljenog mesa. Čovek nije reagovao.
     "Zašto?"
     "Ti treba da... upotpuniš trijadu."
     "Ko te je napravio?"
     Oči se zamagliše. Bez odgovora. Tobi nije znao da li ovaj čovek, ta stvar, pokušava da ga laže ili je samo na kraju snaga. Zgrabio ga je i začu se zvuk kidanja kad mu je odvojio glavu od mreže cevčica za prihranjivanje. "Ko?"
     "Ljudi."
     "Koji ljudi?"
     "Ljudi."
     "Koja Porodica?"
     "Ljudi."
     Tobi ispusti beskorisno, prazno pakovanje. Čovekova glava se zaklati i nešto u očima se ugasi. Za trenutak je osetio nalet bola, a onda reče sebi da ovo nije njegov deda, niti je ikada bio.
     Abraham je bio bez svesti. Tobi se zagleda u izmoždeno lice, i pred njegovim očima ono se urušavalo kao kuća zapaljena iznutra.
     Ustuknuo je i naleteo na bolničara. Sada je oko one žene radila čitava ekipa. Bolničar nije imao posla, pa mu se Tobi obrati. "Kako je dospeo ovamo?"
     "Došao je sam. Verovatno je trebalo odmah da vidim šta je. Imao sam posla preko glave ovde."
     "Šta... mu.... je?"
     "Slom sistema. Te kopije nikad nemaju valjan imunitet."
     "Koliko će živeti?"
     "Nekoliko meseci pravog vremena, valjda. Ali možda i samo par nedelja."
     Tobi se opet zagleda u strašnu parodiju svog dede. "Da li je znao da umire?"
     "Valjda ne. Te stvari imaju minimum sećanja. Nema smisla detaljisati u takvim stvarima."
     "Obnovitelj može da napravi kopiju koja nije čitava ličnost?"
     Boničar se namršti na njega. "Odakle si ti?"
     "Sa Snegobara." Bolničar nije bio patuljak kao Volmsli, ali ipak je bio prilično nizak. "To je planeta", dodade Tobi.
     "Razumem. Slušaj, nemoj da te ljudi čuju da pominješ tačne kopije. To nije samo pogrešno, to je... ovaj..."
     "Nemoralno?"
     "E, da. Možda su na toj tvojoj bari ljudi to radili, ali ovde ne."
     "Nismo uopšte."
     "Nije ni moja Porodica. Ja sam Soks."
     "Izvini ako sam..."
     "Nema veze. Ovaj ovde", mahnuo je rukom ka Abrahamu, "ionako nije iz Obnovitelja."
     "Pa ko onda...?"
     "Meni liči na maške. One u poslednje vreme postaju sve bolje u tome."
     Tobi je gledao kako život ističe iz Abrahama i udisao je njegova blatna isparenja. Dok se sve to dešavalo, nije čuo ženu u susednom krevetu. Sada je počela da vrišti. Bilo je gore od svega što je ikada čuo na bojnom polju. Ni malo nije ličilo na porođaje koje je video. Stajao je tamo dok su bolničar i još neki ljudi poslovali oko žene, ali nije mogao da prestane da misli na telo koje se hladilo u ovom krevetu. Kada je podigao pogled, žena je opet zaćutala, ali u sobi se nije čuo nikakav drugi zvuk.
     Bolničar podiže okrvavljeni patrljak. Bilo je jasno da je mrtav, a takođe i da ni ne liči na ljude. Po licima oko žene Tobi vide užas i shvati da su proklete, beskrajno uporne maške učinile nešto i toj ženi.
     Mogao je da pretpostavi šta, ali nije želeo da bude siguran. Brzo se pokupio odatle.









6. NEVEROVATNO U KONKRETNOM
     Stalno je pokušavao da izađe iz Sokaka. Zvuci cepanja i šuplji odjeci širili su se iz praznine nad njim i znao je da maške nisu daleko. Čula su mu bila nesigurna otkako ih je popravio u poljskoj bolnici. Odzvanjala su od udaljenih poziva upomoć, ali on je nastavljao, znajući da ništa ne može da učini.
     Stigao je do reke i video da ona teče kroz zatvoreni kanjon. Našao je neko drveće kakvo nikad ranije nije video, iscepao ga i napravio splav od kore. Otisnuo se u njemu. Možda ga maške neće tako lako otkriti dok je na vodi, a ionako uvek može da zaroni. Bila je to jadna nada, ali odlučio je da se drži nje.
     Učinilo mu se da vidi ljude u izmaglici pred sobom. Koža im je bila bela kao papir i naborana, mlitavo viseći sa snažnih mišića. Lica su im bila pokrivena malim plikovima kroz koje su prorastale malje. Bilo mu je muka, ali ne zbog ljudi - kojih nije bilo tamo kad je ponovo pogledao.
     Stomak mu se grčio. Presamitio se od mučnine i ispraznio želudac. Kapi žuči su lebdele oko njega, nalik na male mesece.
     Po tome je znao da pada. Ili da tu nema gravitacije, što je zbog nečega bilo isto, kako reče Kvat.
     Sa svih strana dizale su se strme litice vremenjaka koji je zračio divljom vrelinom. Voda je ključala i pretvarala se u paru.
     Vratila mu se težina. Struja ga zapljusnu, ledena i brza. On besno dreknu, ne od straha nego ljudskim gestom protivljenja tuđinskoj okolini. Vratio mu se odjek. Par odjeka, jedan slab i drugi tutnjeći, toliko snažan da se poslednji deo njegovog krika sudario sa prvim koji se vraćao.
     Potom ponovo izgubi težinu.
     Para svuda okolo. Tišina. Vikao je, a uopšte nije čuo sebe. Vlažni vazduh je sve upijao.
     Shvatio je da postoji tanak lanac mišljenja, koji počinje kad vidiš nešto upadljivo, što te navede da vidiš nešto što nije tako upadljivo, a na osnovu toga uvidiš ono što se uopšte ne vidi - ako radiš kako treba. Tako je osetio, a potom video gde je. Uokvireni sjaj napred pokazivao je da reka izlazi iz podzemlja, tajanstvena i čitava.
     Nov Sokak pevea? Čuo je glasove u zarobljenoj reci. Razlikovali su se od divlje muzike blistave reke pred njim. Kraj zakrivljene litice reka se pretvarala u prigušenu beskonačnost, povremeno se vraćajući unazad da samoj sebi ponovo kaže iste stvari, da bi bila sigurna kako je sama sebe dobro razumela.
     Nije mogao da diše. Nije ni želeo. Reka pred njim je bila blistava i vedra i brbljiva, preterano prisna, prilazeći obema obalama sa belom penom kako se nijedna ne bi osećala zanemarenom.
     Potom se voda pretvori u žele, a potom u tečno staklo, neverovatno sporo. Kucnuo je po njoj. Čitava ploča se odvali i razbi. Komadi mrtvih trenutaka su pri sudaru ključali i vikali. Raspadali se u sićušne kapljice. Padali su na tlo, zvečeći. Dizali se u zamirućem žućkastom plamenu.
     Prekoračio ih je i ušao u novi Sokak.
     Kosa mu se nakostreši od vlažnog pucketanja. Mučnina se svela na tupi bol u stomaku. Koža mu se ježila od osećanja. Reka, neka vrsta zgusnutog vazduha, polako mu se povlačila iz pluća.
     Dugo je spavao, a kada se probudio pokušao je da shvati kako je preživeo.
     Događaji imaju silu motiva, koji se sudaraju sa drugim događajima, sve van ljudske moći zamišljanja i poimanja. Da bi preživeo takvo vreme, kada uzroci kao da padaju na njega sa velike visine, naučio je da ostane nepomičan. Da se drži mirno pod brzim tokom nezamislivog koji ga zapljuskuje. Išao je od trenutka do trenutka, vođen nemogućnošću. Korak napred, potom drugi, oprezno i bez izazivanja.
     Stvari su se dešavale i on je osećao da se dešavaju, ali osim te čvrste činjenice nije imao nikakvu vezu sa njima, nikakav uvid u uzroke i značenje. Možda ga i nisu imali. Možda ovde takve misli nemaju smisla. To su ipak samo ljudski pojmovi. Možda na ovom mestu i ima ljudi, ali ono svakako nije za njih.
     Peve se ne uklapa u njihov primatski način gledanja na svet - u to je bio siguran. Oni koji su prošli kroz ovakve zaslepljujuće događaje, mislio je, prevazišli su maštu, ali samo unutar iskustva. Neverovatno u konkretnom. Nisu mogli da skontaju šta im se dešava.
     Možda je tome slična još samo smrt, skroz smrt, poslednja stvar koju iskusiš, a nikad je ne razumeš.

     TKANJE MISLI
     Pokazalo se da je čovek najčudniji kada se izdvoji.
     Držali su ga visoko. Grčio se. Dve inteligencije su ga posmatrale iz daljine, prvo čitajući njegove svetlucave električne signale.

     Kolika uznemirenost. Ali gledaj, veze u glavi imaju samo nekoliko stotina voltažnih promena u sekundi.
     Kako je to sporo! A ipak mogu da registruju događaje u stvarnom vremenu. Neobično su uspešni sa takvom manom. Pogledaj kako se energično osvrće.
     Možda mu je teško da se prilagodi na ovaj položaj? Držimo ga glavom nadole.
     Maše glavom jer mu se sve oči nalaze na istoj strani. Koliko ulaganja energije samo da bi gledao. Neobičan izbor građe.
     Vidi! Koristi prepoznavanje oblika da bi razgledalo okolinu. Pravi standardnu sliku. Kako je to čudno!
     Mogu da izmerim protok podataka. Procesor mozga je čvrsto povezan sa očima, pa nekoliko puta u sekundi upoređuje ono što vidi sa standardnom slikom koje se seća.
     Ako se brzo pokrenem - ovako, vidiš? - ono odabira najsličniji sistem, procenjujući moguću opasnost. Po tome odlučuje koji sistem reagovanja da odabere.
     Koliko je ograničeno proteklim iskustvom! Stalno se trza, kao da može da pobegne.
     Očito je u prošlosti uspevalo da tako pobegne. Pogledaj samo koliko kostiju i mišića je posvećeno kretanju. Da li je naviklo da ga podižu i mlataraju njime?
     Nije - i zato udvostručava napore, jer je situacija neobična. Registrujem visok nivo hemikalija u krvotoku. Vidiš, one utiču na efikasnost mozga.
     Opet programiranje iz prošlosti. Kao da hoće da pobegne.
     Noge svakako pokušavaju.
     Čekaj, okrenuću ga kako treba.
     Tako je! Pokušava da trči.
     Sporo uči. Od nas ne može da pobegne.
     Ali mora da je nekada uspevalo da pobegne. To mu je jedina strategija na raspolaganju.
     Nikakvo čudo. Gledaj neuronska pražnjenja u gornjem mozgu. (Čudno, smestili su najvažnije mreže na vrh, tamo gde ih udar može najlakše oštetiti.)
     Kako su ta kola spora! Mada su sklopovi vešti. Ono nauči samo nekoliko data-kapi u sekundi. Samo 10 za jednu njegovu godinu!
     I zato prosto ne može da nađe nikakvu novu strategiju prema nama. Nedostaje mu brzina obrade.
     Sada maše rukama.
     To izgleda nisu slučajni pokreti. Verovatno nekakvi prosti simboli.
     To pokazuje sposobnost predviđanja, adaptivno ponašanje.
     Mada vrlo prosto.
     Ipak, obećava. Njegov mozak je sačinjen isključivo od organskih elemenata. Takozvani "prirodni" razvoj.
     Bolje bi bilo "primitivni". Pogledaj kako su apstraktnije funkcije, koje su se sigurno kasnije razvile, prosto položene u slojevima preko starijih delova mozga.
     Čitav sklop mozga je nazadan! Ovo stvorenje svakako ne može da bude svesno.
     Definitivno ne može. Ono vrlo malo zna o tome šta se dešava u njegovom sopstvenom mozgu.
     Gledaj bleskanje. Ono oseća samo ono što se dešava u najgornjem sloju mozga.
     Sve ostalo mora da mu je potpuna tajna. Vidi, tamo dole se vari neka gruba hemijska hrana - ali ono uopšte ne razmišlja o tome.
     Kao da ni ne zna da se tamo mešaju kiseline i pokreću mišići.
     Prati ovaj niz žmirkavih svetlosti u glavi.
     Okidanje neurona. To znači da uobličava novu ideju.
     Vidim. Tamo niže, u podmozgu, sada dolazi do ograničene svesti.
     Sada ideja preskače u nadmozak. Širi se. Čak je i lepo.
     Tako dolazi do ideja. Neobično.
     Kod nas je to više nalik na kondenzovanje magle.
     Kako je to nezgodno kad ne znaš šta se dešava u tebi.
     I govore na isti takav način. Nizovi zvukova koji se akustički emituju, a oni ne znaju šta će reći.
     Oni govorom saznaju šta misle?
     Obrati pažnju na ovu akustičnu emisiju! Niže praskove - "reči" - da kontaktira sa nama.
     Ala je to duga reč.
     Zapravo, to je vrisak.
     A za to vreme ispod gornjeg mozga vide se naređenja motornim mišićima da - pazi!
     Evo! Uzeli smo mu oružje. Prosto, hemijskog tipa. Baš je zabavno.
     Zadrži ga, da ga kasnije pregledamo. Stvorenje je postalo veoma uzbuđeno - pogledaj samo te tokove misli!
     Gotovo sve je ispod nadmozga, tako da ono ne zna šta oseća. Ali misli primoravaju organe da izbace hemikalije u krv. Kakav čudan način da razgovaraš sa sobom. Ništa ne oseća direktno. Niti išta kontroliše. Još se koprca u našem stisku. Kako su spori ti neuroni!
     To siroto stvorenje je tokom čitave evolucije bilo obogaljeno tim bedno sporim sinapsama. Milion puta su sporije od naših!
     Ali su lepe, na neki svoj način.
     Ne pokušavaj da izmisliš lepotu u običnoj nužnosti.
     Ovaj sistem je bio nužan?
     Ti spori neuroni očito su naterali ova stvorenja da koriste paralelnu obradu podataka.
     Grozno.
     Pogledaj kako poigrava! Je li to "bes"?
     Očito. U njihovoj literaturi pominje se takva reakcija. Oni to često rade. Vidiš, "bes" je šifrovan isto kao ona narandžasto-bela svetlost koja se sada širi kroz srednji deo mozga.
     Vidim sličnost. Potvrđujem - oni funkcionišu paralelno.
     Pogledaj kako se trudi da stekne novu ideju! Vidiš, oni odlučuju šta će misliti tako što dodaju hiljade novih pokretača moždanih ćelija. A te ćelije su u isto vreme zauzete i drugim paralelnim problemima.
     Vidi, dok ono veruje da sad razmišlja kako da pobegne od nas...
     Da! Mali podum razmišlja o seksualnoj avanturi koju je imao nekada davno. I podum uživa u svojim sećanjima.
     Oni su stvarno zavisni od zadovoljstva.
     Pitam se kako ikad išta mogu da obave.
     Oni rade sve odjednom, u tome je njihova tajna. Ista moždana ćelija može da učestvuje u stvaranju ideje, a za to vreme pomaže i varenje hrane. Kako je to teško!
     Za to vreme potrebne su i druge odluke. A moraju da čekaju na red!
     I sve to u jednim te istim ćelijama, međusobno povezanim.
     Neverovatno!
     Čudi me da to stvorenje uopšte može da hoda i govori.
     Istovremeno, da - ali ne baš dobro.
     Kako je to trapavo! Čak i sentimentalista kao ti mora da prizna tu činjenicu.
     Istina je. Nežna neuronska kola na vrhu glave. Stopalo se istura, biće počinje da pada, potom se pridržava drugim stopalom. Šta bi bilo da zakasni?
     Palo bi, glavom na pod!
     Kakva glupa strategija kretanja.
     I rizična. Najrazumnije životinje koriste četiri noge. Mi, naravno, imamo šest.
     Pogledaj koliko se plaši pada. Veliki deo moždanog prostora posvećen je upravo tome.
     Verujem da razumem njegov neobičan metod paralelnog rasporeda mišljenja. Pogledaj, kad moždana ćelija umre - eno, jedno svetlo je upravo zamrlo - njihovi unutrašnji proračuni i dalje se šire.
     Imaš pravo! Vidiš, onaj refleks besa bledi, postaje plav, stapa se sa kolima koja kontrolišu varenje. Ćelija umire, ali tok podataka se nastavlja. Tako je stvorenje korisno obilno.
     Ali takođe ne zna ni da gubi moždane ćelije.
     Mislim da to za njega ni nema svrhe. Ovo siroto stvorenje ni onako ne može da zamenjuje svoje ćelije. Loša konstrukcija.
     To paralelno mišljenje mnogo toga maskira i... pazi!
     U nekim stvarima su veoma brzi. Te oklopljene noge su snažne.
     Jesi li oštećen?
     Samo privremeno. Unutrašnji sistemi obnoviće taj deo kućišta.
     Pravo fizičko oštećenje! Baš čudno. Nikad ranije nisam video tako nešto.
     Oni očito ne mogu da nam direktno napadnu kola.
     Sumnjam i da mogu da nas čitaju.
     Pogledaj kako se po njemu šire mreže osujećenosti. Sve do same osnove mozga.
     Dramatično! Osujećenost zahvata čitav mozak, tako da ne može da misli ni na šta drugo.
     A drugi delovi mozga ne znaju otkuda potiče odluka da budu osujećeni.
     Izgleda da najveći deo mozga nema nikakvog izbora, mora da prati ostatak.
     I tako živi sve vreme?
     Očito. Rastrzano osećanjima.
     Ma o čemu odlučivalo, većina mozga nema pojma o tome! Mora da osećanja odlučuju o njegovom delovanju bez ikakvog očitog razloga. Oh, vidi...
     Ah! I mene je povredilo.
     Ponovo ću ga uhvatiti.
     Hvala ti. Otkinulo mi je mikrotalasnu antenu.
     Trebalo je da otkrijem njegove planove.
     Kako si mogao? Ni ono samo ih nije znalo do pre jednog trenutka.
     Počinjem da shvatam sisteme podataka koje smo zarobili. Izraz "slobodna volja" mora da se odnosi upravo na ovaj način razmišljanja.
     Hoćeš da kažeš, kada ne mogu ni sami da pojme razloge sopstvenog delovanja?
     Mora da je tako. Ovo stvorenje veruje da ima unutrašnju ličnost koja upravlja njegovim delovanjem - vladara koga ne može direktno da vidi.
     Ne, pre će biti da misli da je ono taj vladar.
     Naravno, u pravu si. Ali ipak ne može da vlada sobom. Vidi, ponovo se širi mreža osujećenosti.
     A ono ne može da zaustavi to širenje. Niti hemikalije koje se šire telom zbog toga.
     Mislim da ovako čudnu konstrukciju ne bi trebalo da smatramo za potpuno svesno biće.
     Hoćeš da kažeš kako oni ni ne znaju zašto ih mi uništavamo?
     Svakako imaju nekakvu teoriju. Možda nešto u smislu da evolucija tera sve životne oblike da se bore za opstanak.
     Ima u tome neke istine. Nama mašinama potrebni su masa i energija. Ali izbegavamo bedne organske oblike kao što je ovo stvorenje.
     Tako je. Oni su u najboljem slučaju jadno društvo.
     Tako su tečni, tako puni čežnji.
     Duboko u unutrašnjosti ovog primerka, jedan potprogram stalno razmišlja o razmnožavanju.
     Oni vole taj postupak. Uživaju u njemu.
     Tako ih je programirala evolucija.
     Ali takve strategije, predviđene za život na planeti, ne funkcionišu na duže staze. Oni će isprazniti sve svoje zalihe.
     To nadoknađuje priroda. Ovaj trapavi hodač ima vrlo kratak životni vek.
     Zato se, dakle, toliko otimaju!
     Istina je, malo mogu da izgube. Ionako će uskoro biti mrtvi.
     Sada vidim zašto si hteo da ih proučavamo. Kakva ih sudbina čeka!
     Razumeš li njihovu dilemu?
     Ako ne mogu sami sebe da čitaju...
     Ne mogu ni da se kopiraju.
     Ovo stvorenje je zauvek zarobljeno u jednom jedinom mozgu.
     Nema kopiranja ako ova jedinica nastrada.
     Prema tome, ovo... oh!
     Baš je dosadno. Evo, stegnuću ga jače.
     Auuu.
     Dosadno...
     Imobiliši ga!
     Da li te boli?
     Za trenutak. Sada sam blokirao to područje. Kakvo zlobno stvorenjce.
     Njihova grozničavost potiče od smrtnosti.
     Zato što ne mogu da kopiraju ličnost?
     Tako je sa svim telima.
     Smrt ih goni da naude drugima?
     Ne, nije to. Oni rade ono što moraju da bi izbegli smrt.
     Ne mogu da prave rezervne primerke. Pitam se kako izgleda živeti na taj način. Tako... umreti.
     Pošto ne mogu da očitavaju svoje unutrašnje stanje, moraju da čuvaju spoljašnju strukturu kako bi očuvali i unutrašnju.
     Sve to? Sve te prljave hemikalije držane na okupu ugljenikom i kalcijumom?
     Barem glavu. Mada verovatno cene i ostatak.
     Spasavaju sve odreda jer znaju da je samo ta celina "Džoslin"?
     "Džoslin"?
     To je ime ovog primerka. Pošto ne mogu da čitaju ni jedni druge, moraju imati nazive.
     Jedna reč da se opiše ličnost?
     Neverovatno, jeste.
     Pa kako onda razgovaraju?
     Gledaj - stvorenje je izvuklo novo oružje.
     Ah! Spalilo mi je receptore duž čitaovg boka. Drži ga!
     Kako je brzo.
     Čak i njegovi akustični uzvici nanose povrede. Kako je samo glasno.
     Au!
     Evolucija je odgovorna za mnogo šta.
     Drži ga. Imaš li nova oštećenja?
     Moraću da idem na spoljašnji servis.
     Vidim i odavde tvoja oštećenja. Nezgodno.
     Veoma. A za ova zaduženja nisu u pitanju delovi, nego trud.
     Ono i dalje emituje akustično. Bolno.
     I bedno uzanog raspona.
     Slušaj - pištanje i trzaji u paketićima akustičnih talasa. Pozivi upomoć?
     Pesma gena.
     Pripisuješ rapsodiju ovim primitivnoim zvucima?
     Slušaj! Serijski raspored - kako je to čudno!
     Kako je grubo.
     Znamo da razmišljanje mora da bude serijsko. Ali - veze? Serijske veze?
     Očito je kod njih i to naopako. Oni govore serijski, a misle paralelno. Priroda je glup izumitelj.
     Slušaj: njihove šifre su tako linearne. Kratke, male rečenice. Bezazleno.
     Lišeno prefinjenosti. Gde je unakrsni govor, potreban svakoj inteligenciji?
     Mora da zbog ovoga poimaju svoj svet potpuno drugačije nego mi.
     Učitao sam njegov sistem percepcije, prilično je zanimljiv. Emitujem grupu podataka.
     Primljeno, sređeno. Vidim da oni barem vizuelne slike primaju paralelno. Ali kako je to neobičan, ošamućujući pogled.
     Tačno. Oni vide u vrlo uzanom elektromagnetnom području.
     Jedna jedina zgnječena oktava u optičkom rasponu.
     Oni su slučajno stvoreni za specifičnu okolinu i ne mogu da pobegnu od tog programiranja.
     Možda malo čačkanja? Pogledaj kako ispituje ogradu u koju smo ga smestili. Nestrpljivo je da što pre izađe. Neuroni mu plamte od planova, ideja, nejasnih bleskova koji dolaze i odlaze kao vreme.
     I jednako su predvidljivi. Ne, bojim se da se ne mogu prepraviti. Suviše su trapavi.
     Imaš predrasude protiv njih jer nose sa sobom svoja kompletna uputstva.
     Pa, moraš priznati da je to sumnjivo opasna strategija. Opet besmislena suvišnost, kao kod njihovog sistema razmišljanja.
     Oni u svakoj ćeliji sadrže komplet individualnih planova građe. Zato iz jednog sićušnog delića...
     Da, da, možeš da ih izgradiš iz početka. Ali i ta kopija može da bude oštećena uticajima okoline. Onda bi kopirao grešku.
     To je očito mana. Drago mi je što je moja kopija bezbedno uskladištena, a ne landara ovde u opštoj, zastrašujućoj prirodnosti.
     Evo, uzmi ponovo ovo stvorenje.
     Ah! Kako se otima.
     Smrtnost daje energiju, valjda. Evo - presek.
     Cevi, motori, pumpe - sve zbijeno zajedno.
     Natrpano jedno na drugo.
     I sve u različitim oblicima i veličinama. Nema zajedničkih specifikacija. Sigurno ih je jako teško popravljati.
     Ne verujem da oni to često rade. Verovatno je evoluciji bilo lakše da pravi nove primerke umesto oštećenih.
     Ah, njihova opsednutost razmnožavanjem. Koriste planove koje nosaju sa sobom u svakoj ćeliji.
     Stvaraju novu kopiju, možda kad god osećaju da su u opasnosti?
     Prave jednu malu, a ona se povećava iznutra ka napolju.
     Kao biljke.
     Da, samo nešto pametniji.
     "Rast". Mora da je to osećanje kao kad se raspadaš.
     Misliš? To je... užasno.
     Pitam se da li bismo mi to mogli da iskusimo. To bi bio novi podsticaj.
     Podsticaj bi bio i kad bi razumeli ovu čudnu, ošamućenu svest koju oni koriste. Može li da bude bolje ako se deo ličnosti krije od nekog drugog dela?
     To bi svakako učinilo razmišljanje uzbudljivim. Nikad ne bi znao šta ćeš sledeće otkriti, čak i o sebi.
     Misliš da su zato ovoliko uspeli, uprkos tim strašnim ograničenjima?
     Smatraš da je naša otvorenost misli ispitivanju loša?
     Možda i jeste. Ova stvorenja izgledaju inventivna i kreativna...
     To bi značilo da naš metod ličnosti...
     Izbegava precizno granuliusano tkanje novog shvatanja, ispod stalnog, permanentnog nadgledanja? ... Možda zato retko imamo nove misli.
     Meni se moje tkanje misli čini sasvim dovoljno složenim.
     I meni moje. Ali kod ovog nespretnog hodača...
     To je glupost. Značilo bi da su ova stvorenja sposobnija za precizne strategije nego mi.
     Pogledaj. Daje nam znak da se približimo.
     Oprezno. Delimično smo ga rastavili. Promitivni oblici ne vole takve aktivnosti.
     Mislim da bi nam koristio kontakt sa tako očaravajuće primitivnim i zamagljenim umom. Mogli bismo da kopiramo njegov sistem i da ga pošaljemo mnogima, koji bi...
     Au!
     Ah!
     Bol, bol.
     Moram da isključim periferiju...
     Tako mnogo...
     Oštećenja, svuda oštećenja.
     To je bilo...
     Zamka. Sve vreme.
     Jesi li pokretan?
     Na žalost, nisam.
     Izgubio sam mnogo završetaka.
     I ja.
     Šta je moglo da navede ovako sićušno biće da uništi samo sebe, samo da bi nama nanelo štetu?
     Nešto što si rekao... ranije.
     Ne razumem.
     Kratak životni vek. Zato se... toliko bore.
     I unište sebe da bi nama naudili? Mada ćemo mi nastaviti život u svojim sačuvanim kopijama?
     Ima nešto u toj vrsti...
     Oni veruju u nešto mimo ličnosti?
     A mi, koji imamo sačuvane kopije, ne verujemo.
     Ako uskoro ne stigne pomoć...
     Aktiviraće se naše kopije.
     Valjda je to nekakva uteha.
     Malo stvorenje nije imalo ni to.
     Možda je imalo nešto drugo, više?
     Šta bi to moglo da bude? Šta bi to moglo da bude?

     Kraj njih je ležao nežni kavez od kalcijumskih šipki, koji je nekada bio grudni koš. Ostali su pruženi u masi nečistoće i mesa.
     Raspadnuto stvorenje kao da je i dalje oličavalo tajnu koju su tuđinci na samrti pokušavali da otkriju.
     Strukture su raznesene. Struje su istekle.
     Na goloj ravnici ostao je samo usamljen, žalostiv glas.

     Šta bi to moglo da bude? Šta bi to moglo da bude?









Četvrti deo: OSEĆANJE SEBE
     Priroda ne greši, jer ne daje izjave.

     Bertran Rasel









1. RASTOPLJENE KAPIJE
     Spustio se niz blatnjavu padinu, nadajući se da se neće videti na termalnoj površini. Vazduh je bio gust i vlažan, pa je to bilo od neke pomoći. Možda.
     Kilin ponovo pomisli na činjenicu da je veći deo života proveo bežeći iz uništenih gradova.
     Povlačenje iz spaljenih i zdrobljenih ruševina Citadele - dabre, toga se dobro sećao. Taj dan kao da se nalazio daleko u hodniku uništenja i razaranja koji se protezao duže od ljudskog života. Setio se imena omiljenih mesta gde se igrao kao dečak i učio kao muškarac: Široko šetalište, Zelena pijaca, Trg tri gospe. Sve što je od njih ostalo sada su bili izlomljeni obrisi srušenih zidova i ledeni vetar koji oko njih zavija.
     Ni ovog puta nije bilo drugačije. Maške su rastrgnule grad na kapiji, onako kako krojačica para rukav sa haljine - stručno, brzo i sigurno.
     - Cermo! - odaslao je tihim komom.
     Nije bilo odgovora. Verovatno je i pametnije ne odgovarati.
     Maške koje su se sručile kroz kapiju nisu ličile ni na šta Kilinu poznato, i mogle su da rade mnoštvo smrtonosnih stvari. Nije imao pojma kako su uspele da isključe sve unutrašnje sisteme Bišopovih. Potom se kontrola prekinula, i neko izgubljen i zbunjen počeo je da panično brblja na svim kanalima. Blesak se brzo kondenzovao iz vazduha i taj Bišop je bio mrtav.
     Kilin je našao zaklon pod nekim bujnim papratima. Ovde drveće uopšte nije ličilo na ono sa Snegobara. Povijalo je široke grane prema blistavom vremenjaku. Kad bi u nekom području svetlost jenjala, drveće bi se okrenulo ka drugom svetlom parčetu. Kretalo se nalik na ogromna, mudra stvorenja sa mnogo ruku, dlanova okrenutih da hvataju sjaj.
     Puzao je pod drvećem, pa preko niskog prevoja. Odatle je mogao da se osvrne na prostrano mesto gde su Bišopovi ušli u peve.
     Provirio je preko kamene ivice. Tokom dugih godina u bekstvu naučio je da se nikada ne izlaže otkrivanju, pogotovo ako može da sačeka i pusti neprijatelja da ode dalje. Ali morao je da pronađe Bišopove. Niko drugi ne može da ponovo okupi Porodicu. Džoslin i Cermo su dobri zamenici, ali oni će se posvetiti traganju za njim.
     Promolio je glavu preko ivice, dvaput brzo kucnuo jezikom po desnom sekutiću i ponovo se spustio. To mu je zamrzlo sliku na mrežnjači, pa je imao vremena da je prouči.
     Ulazni kompleks bio je veći od bilo koje građevine koju je ikada video, sa izuzetkom ruševina Svećnjaka. Funkcionisao je prefinjeno, zapanjujući Bišopove, ali se raspao u šljaku kada su maške banule u njega. Sada su se preostali šestougaoni delovi postepeno topili. Ogromni zidovi su ključali, izduvavali se i ispuštali smeđu paru.
     Gledao je nepokretnu sliku, ali na njoj nije bilo oznaka Bišopovih. Tada je začuo zvuk.
     Otkotrljao se ulevo i poslao ispitivački zrak prema zvuku.
     "Ah!" Piskav krik.
     Okrenuo je kratku antenu ka glasu i ugledao Androsa. "Prokletstvo! To boli!"
     "Budi srećan što si živ. Mogao sam i da pucam."
     "Je li to bilo ispitivanje? Moglo mi je isključiti unutrašnje sisteme."
     "Suviše si nežan", reče Kilin, razgledajući teren oko "Arga". Maške su odavno imale naviku da presreću nailazeće ljude.
     "Manje elektrike da je maške nanjuše."
     Kilin pogleda naboranog čovečuljka. Andros je bio gotovo go i bez vidljivih pojačanja. "Izgledada nemaš ni oružje."
     "Ja sam pravnik, a ne kostolomac."
     "Pokušaj da se ovde poslužiš zakonima. Ili da ubereš porez."
     "Ni vaša pucnjava se nije mnogo primećivala tamo dole."
     Odmah su se vratili staroj svađi, primeti odsutno Kilin. Zato što nisu mogli otvoreno da govore o onome što se desilo. "Jesi li video nekoga od mojih?"
     "Kao da jesam."
     "Povređene?"
     "U bekstvu. Vi planetaši ste mnogo velike mete."
     "Nisam primetio da su tvoji bili mnogo hrabriji."
     Andros klimnu. "Ne znam gde da tražim svoju ženu. Sin mi je otišao za Termograd pre dva dana, pa je valjda bezbedan."
     "Je li i to neka kapija? Kao vaš grad?"
     Andros žmirnu. "Oh, razumem."
     Kilin ponovo proviri preko ivice i ponovo sede da razmotri rezultat. Grad se pretvorio u šljaku. Andros je bio grozan gnjavator, ali nije bilo svrhe ponavljati očito. Maške su verovatno napale sve gradove-kapije koje su našle. One su sistematične. Kada su odlučile da unište Citadelu Bišop, napale su i druge Porodice. I sa Termogradom će biti isto.
     "Hajdemo. Treba da pronađem moju Porodicu."
     Andros je pokušao da ustane i pogleda preko ivice, a Kilin mu stavi ruku na rame. "Nema svrhe."
     "Samo da poslednji put pogledam."
     "Ja imam štit, a ti nemaš."
     "Vaš tehno je smešan u poređenju sa njihovim."
     "Jeste. Ali samo deca rizikuju bez potrebe. Ako te neka maška vidi..."
     Andros skliznu ispod njegove ruke i poče da se penje. Bio je brz, i Kilin odluči da je bolje da ga pusti nego da ga vuče nazad. Kada se vratio dole, Kilin je po njegovom licu video da će biti dobro. Andros je pripadao drugom tipu ljudi, ali znao je da za nekim stvarima prosto moraš da zatvoriš vrata i odeš.
     "Hajdemo", reče Andros.
     "Kretanje privlači pažnju."
     "Ovoj vrsti je verovatno svejedno."
     "Koliko znaš o njima?"
     "Imamo neke obaveštajne procene. Podaci spolja, drugom vremenskom linijom. Mi smo na višem stepenu pevea, pa smo bliži njihovom razvoju tehna."
     Kilin je znao da je "Argo" nekako ušao u peve krivudavim kursom kroz Daleko Crno - pod čim su ovdašnji žitelji podrazumevali područje što se okreće oko nabrekle sredine samog Jedača. U gradovima-kapijama vreme je teklo sporije nego napolju, u običnom, "pljosnatom" prostoru-vremenu. Mesta unutar pevea, dublje od kapija, imala su još sporije vreme - samo "dublje" nije prava reč, iz nekog geometrijskog razloga koji mu nije bio sasvim jasan. Tačnije bi bilo reći "susedno".
     Kilin stade da proverava opremu. "Možeš li da ih nanjušiš?"
     "Ponekad. Većina maški otišla je dalje u peve pošto su nas zaprašile."
     "Video sam da su pogodile neke ljude." Pretvorili su se u sumporastu tečnost, a on je gledao i nije ništa preduzeo. "Samo kap ili dve."
     Kilin je završio inventar i počeo je da se pita šta da radi sa tim čovekom. Istog časa kad mu je Andros rekao da su otkrili zračenja maški u Dalekom Crnom, iza kapije, Kilin je smesta naredio da svi Bišopovi uskoče u kompletnu terensku opremu. Zbog delovanja vremenskog razvlačenja, to je bilo jedino moguće upozorenje, mada su, prema fizičkim proračunima, maške morale prvo da prođu spiralnom putanjom Jedačeve ergosfere. To sporo spuštanje svelo se na jedva jedan sat lokalnog vremena pevea.
     Kilin je bio Kapetan Bišopovih, ali prema drevnom običaju i on je teglio opremu kao i svi ostali. Na krstima je u rancu imao topo sistem koji je nosio i na Snegobaru. Porodično predanje je smatralo da topo čovek prvi pada. Prigušeni glasovi maški lovaca - Džilita, Sokola, Zvečarki, Hodača, Zmija - odbijali su se od topo opreme. Potom bi samo pratile odjek do njega i raznele ga elektromagnetnim noževima.
     "Ove maške su drugačije", zamišljeno reče Kilin.
     Andros kllimnu. "Nova vrsta."
     Kilin podesi energetske nazuvke. Kao i gotovo sva oprema Bišopovih, bili su načinjeni od najpogodnije vrste maškometala. Zanatlije Bišopovih odavno su izgubili samostalnost od tehna maški. U gradu-kapiji pomišljao je da poboljša svoju opremu, ali sada mu je bilo drago što nije uzeo nekakvu dvoslojnu kacigu ili odbojnik za kukove.
     "Mogao si da uzmeš bolje stvari", reče Andros, gledajući ga.
     "Pretovari se, pa ćeš samo sve to pobacati po terenu. Brzina je najbolja odbrana."
     "Mi nemamo nikakvu brzinu dok ovako sedimo."
     "Imaš mnogo svojih mišljenja za jednog kancelarijskog pacova."
     "Gledao sam vas iz Komadanja kako dolazite i odlazite."
     "Bišopovi su drugačiji."
     Andros se smesta uozbilji, i lice mu postade prazno i upalo. "To smo naučili kod Umnožavača. To vaše Nasleđe - ko bi samo pomislio?"
     "Ne mogu reći da sam sve razumeo", oprezno reče Kilin. Zapravo, hteo je da vidi hoće li se Andros nečim odati. Čovečuljak mu je jedva dosezao do pojasa. Možda će i veličina ostaviti utisak na njega.
     Andros se umorno nasmeši. "Hajde, ne krijem ja ništa."
     "Moramo da pronađemo Tobija i Abrahama, toliko sam shvatio."
     "Pravilo Trojno, jesu li tako rekli? Zamisli, ugraditi poruku tako duboko da ne može da se izvuče iz samo jednog primerka šifre. Mislio sam da genotipovi..."
     Ovde se Kilin potpuno izgubi u stručnom žargonu. Biloške informacije su ga zasipale toliko brzo i olako da mu se zavrtelo u glavi. Bilo je dovoljno što zna da ljudi nose svoje genetske informacije u dvostrukim spiralama, bez dopunjavanja te činjenice gomilama besmislenih reči.
     Slike, eto kako je Kilin razmišljao. Reči su samo način da se ljudi namagarče, i često uspevaju u tome.









2. MAGLA MUVA
     Odlučili su da krenu. Koristili su za zaklon visoko, lučno drveće koje se izvijalo ka dalekim zidovima pevea u visini. Drveće je bilo retko i visoko i Kilin je sumnjao da predstavlja ozbiljan zaklon. Išli su polako, svetlo je bilo slabo i potrajalo je dok su stigli do male piramide.
     Kilin je pogleda i oseti i strepnju i žalosni ponos. "Ovo je... čudesno."
     Andros obiđe oko grubo uobličene četvorostrane gomile kamenja, dvostruko više od Kilina. "Prilično primitivno."
     "Naše je."
     "Šta, Porodice sa Snegobara? Odvojili su vreme da grade ovo?"
     "To je za naše skroz mrtve."
     "A? Ovde su sahranjeni?"
     "To je naš stari običaj. Maške se ne bakću rušenjem ovakvih gomila."
     "Imali ste neki dogovor sa njima?"
     Kilin obiđe oko grubih stranica. Video je gde je kamenje žurno utiskivano kao klin. "Bilo je tako, nekad davno. Imali smo sa maškama neku vrstu sporazuma. Mi nismo krali previše, a one su nas ostavljale na miru. Bile su zauzete drugim stvarima, nečim u vezi sa pulsarima."
     "Ali nije potrajalo."
     "Nebre. Moj otac, Abraham, rekao je da primirja sa maškama nikad nisu trajna."
     Andros iskrivi lice u očitoj neverici. "Lako je bilo vama planetašima. Mi nikada nismo imali odmora od maški. Stalno su pokušavale da se probiju, da nađu Biblioteku ili neku drugu prokletu stvar."
     Malo dalje od piramide bila je nagomilana odeća i lična oprema. Opet tradicija sa Snegobara. To je govorilo maškama u prolazu da ne moraju rušiti piramidu tragajući za sirovinama: evo, sve je tu, a sad idite. Kilin je oklevajući počeo da ih prevrće, užasavajući se onoga što će naći.
     U umu mu se pojavi bleda, treperava slika. Od njegovog Aspekta Artura...
     Mnogo veća piramida, izdiguta na tamnom pesku, koja vrhom para bledoplavo nebo. Ljudi koji su je gledali izgledali su kao mravi. Bili su manji od isklesanih kamenih blokova koji su stvarali ogromne stepenice, a ove su vodile pravo u nebo, tako plavo da je izgledalo čvrsto.
     Slika je treperila pred njim, isplivavši bez poziva iz Arturovog dubokog skladišta istorije. Stara Zemlja, začu se šapat. Slika izblede. Naterala ga je da zastane pred ovim veličanstvenim, nemim i večnim otporom smrtnosti koja je pogađala čak i najbolje, od nezapamćenih vremena.
     U gomili koju je preturao napipao je nešto i izvukao da pogleda. "Džoslin!" kriknu.
     Andros mu priđe. "Neko kog si poznavao?"
     "Bila mi je... zamenik."
     "Sećam je se. Prokletstvo."
     Kilin opet oseti ono što mu je tako često ispunjavalo život - da pred licem očitih činjenica nema šta da kaže. Svet je bio takav, i reči ne mogu da ga promene.
     Džoslinina nožna grivna, tamnoplava, visila je sa njenog energetskog nazuvka. Na nazuvku se nalazila mala trouglasta rupa, a unutrašnjost je bila okrvavljena. Kilin je uzeo grivnu i setio se kako je nekada davno vodio ljubav sa njom, sasvim jednostavno, u otvorenom polju, dok su bili u bekstvu. Pošao je dalje noseći grivnu, i neko vreme nije odgovarao na Androsova pitanja.
     Procenio je u kom su pravcu mogli poći Bišopovi, i pošao je i sam tamo. Androsu je bilo teško da održi korak, i Kilin je počeo da se nervira zbog kašnjenja. U jednom trenutku mu se učinilo da čuje tragove priče Bišopovih, ali to je brzo nestalo. Andros je iskoristio priliku da zatraži prolazak kroz parče nesigurnog vremenjaka. Kilin je pristao uglavnom zato što je zapadao u sve dublje osećanje uzaludnosti. Izgubio je svoju Porodicu i nije znao kuda da se okrene.
     Bilo je mnogo leševa po poljima i među neobičnim drvećem. Tamo u gradu-kapiji, kraj Obnovitelja, saznao je da maške proizvode bolesti usmerene na ljude. I sad su bile tu.
     Plikovi, zategnuti, blistavi i modri. Zarivali su se u meso i stvarali rane iz kojih je curkalo nešto žuto i smrdljivo. Tela okružena maglom od muva.
     Ko li je njih doneo sa Stare Zemlje? upitao se. Nije video zašto bi ljudi poneli na ovo sasvim novo mesto neke dosadne insekte. Život zahteva ravotežu, znao je to i verovao je u to, ali ponekad je teško prihvatiti sve posledice.
     Tek kasnije se setio da su maškama Bišopovi bili dosadni insekti.
     Jedna žena ležala je prekrivena sivim, pepeljastim osipom. Iz kože joj se cedila uljasta tečnost. Pred Kilinovim očima stvarale su se barice. Kad bi se pokrenuo, presijavale su se kao da ga prate pogledom. Glava joj je bila isečena na režnjeve, kao da ju je neko listao pa otišao zaboravivši da zatvori knjigu. Režnjevi mozga su se sušili i uvijali, podsetivši ga na vremenjak, nalik na latice sivog planinskog cveta.
     "Nateraće nas da sednemo i naričemo", reče Andros.
     Brzo su se udaljili, plašeći se zaraze.
     Naišli su na maglu i Kilin uđe u nju, još misleći na tela. Barem nisu bili Bišopovi.
     U magli su prošli kroz ivicu ošamućujućih sila. Bio je to Tranzit, reče Andros. Neka vrsta klizanja nizbrdo po peveu. Oko gradova-kapija postoje nesigurne oblasti gde se formira i stapa "neodrediva geometrija".
     "Zamisli to kao vrata koja se otvaraju i zatvaraju", reče Andros.
     "Gde se ovo završava?"
     "Ne završava se."
     Kilin je umeo da prepozna snishodljivost, ali bio je suviše zauzet mučninom da bi se bunio. Istezanje i sabijanje pevea značilo je promene gravitacije, divlja ubrzanja, plimne sile koje su mu trzale ruke i noge u suprotnim pravcima i istezale mu ramena sve dok nije pomislio da će se raspasti.
     Andros je to neobično mirno trpeo. Čovečuljak je govorio o zakrivljenosti pevea i kako bubašvaba može da mili po sveže uzbranoj jabuci i da ni ne zna da putuje zakrivljenom površinom sve dok ne prođe par puta kraj peteljke pa joj svane. Njen svet je zakrivljen i konačan ali nema nikakvu granicu, nikakav zid. Svuda jabuka, bez kraja. Pametna bubašvaba bi posle nekog vremena prestala sa pokušajima da pobegne sa jabuke.
     Kilin se tog časa prilično bubašvabno osećao, presamićen od mučnine dok su padali kroz sedefastu maglu. Nije ni primetio kad su ušli u nju, a čula ga nisu upozorila. Aspekti su ga zasipali beskorisnim savetima. Ućutkao ih je da bi se posvetio svom jadu.
     U talasavoj magli zasipali su ih šuplji zvuci. Okusio je avetinjsku vlagu. Andros je pričao kako je peve tako osmišljen da čak i tačke prevoja, gde se zakrivljenost menja, ne budu prejake. To je valjda značilo da mu pritisak neće zaista iščupati ruku iz zgloba, mada bi možda bio blizu toga. U ovom času mu je bilo drago što ima nekakvu utehu.
     Nisu mnogo padali, a onda su ispali. U močvaru. Kilin je pljusnuo i zamlatarao rukama da ne padne licem u smrdljivo blato. Uspeo je da odgaca do busena modrozelene trave.
     "Prokletstvo!" promuklo je doviknuo Androsu, koji se čupao iz blata. "Kako smo..."
     Modrozelena trava mu se već obmotala oko jedne noge i sad je hvatala drugu. Kilin se otrže sa busena i zađe na komad suvog tla, gde se Andros već odmarao. "Ja, ja... kako smo dospeli ovamo?"
     "To je stohastično", reče Andros. "Niko nije kriv."
     "Šta astično?"
     "Haotično, da uprositm."
     Javio se Kilinov Aspekt Artur.
     Promenljive koordinate pevea potpuno su podložne klasičnim Ajnštajnovim jednačinama polja, naravno, u snažnim granicama polja. Ali čak i potpuno određeni odnosi mogu da donesu nepredvidive ishode, ako dovoljno dugo traju.
     Kilin gurnu Aspekta nazad na mesto. Ovaj peve nije spadao u Arturova iskustva, ali Aspekti uvek čeznu da izađu iz svojih skladišnih petlji, pa koriste svaku priliku da progovore. Ponekad je to kao da vodiš razred bistre, ali suviše živahne dece, koja uvek dižu ruku sa nekim izmišljenim odgovorom. "Znači, ne znaš gde smo?"
     "Na bezbednom, rekao bih. Zato sam hteo da prođemo kroz onaj vremenjak."
     "Znao si da će uspeti?"
     Andros dotače vrh nosa. "Mirisalo je kako treba."
     "Imaš tehno koji ti kaže kad će se vremenjak otvoriti?"
     "Ne, to je intuicija. Neka malo radi i podsvest."
     "Hm. I maške bi mogle da prođu tuda."
     "Pre bih rekao..."
     Andros poskoči kao da je nešto čuo - i pade ničice u blato. Podigao je glavu samo koliko da šapne: "Tu su - signali maški."
     Kilin nije ništa čuo. Vrlo oprezno se okrenuo. Drveće nalik na paperjaste lopte njihalo se nad njim i tiho šaputalo.
     Kilin je bio nervozan. Posle svega što je naučio kod Obnovitelja, posle čitavog nedostojanstvenog, krvlju natopljenog tkanja ljudske istorije koju je sada nosio kao neželjeni teret, šljapkanje po blatu bilo je upravo ono što mu je trebalo. Time se čovečanstvo bavilo od pamtiveka.
     Uhvatio je šapat šifrovanih, oštrih preliva. Iz iskustva je znao da to čuješ ako si u dometu sekundarne emisije. Bočno skretanje talasa stvara interferenciju i daje male, brzo pokretne vrhove. Abraham mu je to jednom objasnio. To je bila stvar fizike, nije mogao da je izbriše niko ko koristi talase. Čestice su čvrste i talasi se šire, a njihovo širenje ostavlja tragove.
     Škriiip...
     Blizu. Provirio je iza hrpe kamenja. Pred njim je bila pusta ravnica.
     To nije ništa značilo. Bogomoljku uopšte nije mogao da vidi, ni čulima, a ovde je svakako bilo i viših oblika.
     "Šta misliš, šta je to?" pitao je Andros iza njega.
     "Tiho."
     Maške retko koriste grube akustične senzore, ali nikad se ne zna.
     Počeli su da zaobilaze ravnicu, ali nisu ništa videli. Jedan jarak se spuštao u močvaru i Kilin pođe njime. Izašli su u prostranu udolinu. Obojica stadoše. Kilin je ubrzano disao dok je gledao hrpu nagomilanu pred njim.
     "Bože... šta su to..." Andros poče da uzmiče.
     "Nešto ih je sredilo."
     Ovog puta mrtvaci nisu bili ljudi, ali ipak su jezivo delovali. Gomile ogoljenih, masnih leševa maški bile su ogromne. Bile su tu sve vrste koje je Kilin ikada video, od čelika i ugljovlakana, kuglaste i duguljaste, velike i male. Neke su se međusobno sudarile i pri tom prosule elegantno montiranu utrobu. Njihove arogantne kosine i armirana čvrstina ulivale su Kilinu strah češće nego što bi mogao da izbroji. Sada su izgledale prazne. Nepomične gomile delova. Teren za maške lešinare, gomila zarđalih, bespomoćnih mrtvaca.
     "Ko li je to izveo?"
     Kilin odmahu glavom. Kapetan Fani, koja ga je mnogo čemu naučila, uvek je govorila: Saznaj šta maške misle pre nego što to saznaju one. Ova slupana gomila leševa maški bila je ovde kao nekakva lekcija, ali kakva? "Prokleto grozno, samo to znam."
     "Nikad nisam čuo..." Andros proguta knedlu. Sustigao ga je umor.
     Ovde je jaruga bila duboka. Strmih zidova, kao klanac.
     Kilin poče da se vere napolje, a Andros za njim, i tada je ponovo uhvatio bočni efekat.
     Brzo se kucnuo po levim kutnjacima da bi prebacio vid na crveno. Plavo nestade i on u dalekom infracrvenom ugleda sjaj, neravno tlo puno tečne vatre. Krov pevea postade prazno beo, a preko isturenih komada vremenjaka prelivali su se purpurni talasi temperature.
     Nepomično je stajao kako bi se uključila periferija. Tragaj, tragaj.
     Prešao je na brzo titranje. Nešto se njihalo u ledeno sivim slojevima sleva. Nešto landaravo i prošarano crvima. Šare su poigravale u retkom vazduhu. Treperava slika stopila se sa kamenom, nestala i ponovo se pojavila kod crnog bilja, nešto dalje. Nekoliko sekundi ju je video, a potom nije. To nešto je delovalo na njegove sisteme lažnom slikom koju je projektovalo da bi se stopilo sa okolinom dok se kreće. Cevaste noge i duga, pljosnata glava, načičkana pokretnim antenama.
     "Šta vidiš?" upita Andros.
     Kilin otvori usta da mu kaže da umukne.
     Nešto mu se zari u oko i zaroni u njega.









3. ZARAZA ZADOVOLJSTVA
     Bogomoljka je ovog puta bila veća.
     Kilin je već bio ovde. Na ostrvu pokretnog peska koji, nemoguće, pluta na plavom moru.
     Nikada nije video vodenu površinu veću od smrdljive bare na samrti. More je poznavao samo iz boravka u samoj Bogomoljci. Bila ga je uhvatila pre više godina, na Snegobaru, i ubacila njegov um u svoj, gotovo usput.
     I gomila ljudskih lobanja je bila tu, i on je ovog puta prešao preko nje. Drobile su mu se pod đonovima.
     Kad je to učinio, tlo se za trenutak prope. Potom ponovo postade čvrsto.
     I Andros se našao tu, i nekako su obojica hodali preko beskrajnog peščanog ostrva, pokušavajući da stignu do mora. Ali Kilin je još osećao kako pokušava da se popne strmom stranicom jaruge od ilovače, i osećao je Androsa kako dašće iza njega. Ruke i noge su mu neprekidno radile. Deo njega još je bio u jaruzi, a deo je bio ovde, obuzet tugom i olovnom uverenošću da će ovog puta umreti u stisku Bogomoljke.
     Nadam se da je moja lekcija jasna.
     Suvo zveketanje Bogomoljke prolamalo se odzvanjajući u njegovom umu, drugačije od svakog akustičnog zvuka.
     "Nismo mi toliko spori kao što misliš, da znaš."
     Oduvek mi se dopadao tvoj humor, nije te napuštao ni u najtežim okolnostima.
     Nije mogao da je vidi; ljudi su to vrlo retko mogli. Mogla se nalaziti na dohvat ruke, ili rasuta u mreži veličine planete. Ili oboje.
     Zadovoljstvo mi je da te ponovo ugostim.
     "Šta je ovo..." poče Andros, ali Kilin mu mahnu da ćuti.
     Još su se držali prstima ruku i nogu i polako napredovali uz tvrdu ilovaču. Negde.
     "Šta hoćeš?"
     Sigurno veruješ da sam došla da te jednostavno ubijem.
     "Mislim da ti ništa ne činiš jednostavno."
     Opet uživam u dobroj retorici. Ali ja jesam jednostavna.
     "E, meni se čini da nisi."
     Ja poznajem sve svoje misli. Čitavu sebe. Zar postoji išta jednostavnije?
     "Na primer, da nas ostaviš na miru. Za početak."
     Ne mogu. Vi ste mi osnovni radni materijal, kao umetniku. Sada se, avaj, grubi opstanak nameće čak i ovom zaklonjenom delu. Došla sam kod tebe da tražim pomoć.
     Kilin se nasmeja. I pope u pukotinu odakle je mogao da se sagne i pruži Androsu ruku.
     Sa punim pravom koristiš svoj ritual stimulisanja besmrtnosti.
     Kilin se ponovo nasmeja. Šta god, samo da ona bude zabavljena nečim.
     To je čudesna prilagođenost vašoj sudbini. Kao istraživač, veoma sam ponosna. Moji pretpostavljeni su me ozbiljno pohvalili.
     "Zašto si 'istražila' naš smeh?"
     Ne. Nego što sam otkrila šta to znači. U trenutku tog kratkog, isprekidanog zvuka vi živite kao i mi. Van stiska vremena. Van smrtnosti.
     "Šta ona hoće?" Jasni užas u Androsovom glasu naterao je Kilina da spusti pogled dok se ovaj penjao na pukotinu. Andros se znojio, i oči su mu bile gotovo prevrnute, jasno pokazujući beonjače. Ali i dalje je mogao da se penje. Pod kožom su mu se jasno ocrtavali drhtavi mišići.
     Volela bih da mogu da nastupim kao umetnik, zaista bih. Na žalost, u pravu si. Došla sam ovamo da dobijem od tebe informacije, i možda poslednji uzorak.
     "Baš mi je ponestalo informacija."
     Želim da znaš da razumem tvoju potrebu da ovako razgovaraš sa mom. Razumem potrebe centralno regulisane inteligencije, makar da ja nisam takva. Ja sam naučnik i umetnik i mogu da razumem drevne potrebe i strukture predstavljene u vama.
     "Ja predstavljam samog sebe, i to je sve."
     Tebi treba - zapravo, ti želiš - samostalno osećanje svoje ličnosti. Tome se iskreno divim. Ali sada imam malo vremena i moram da budem otvorena. Ne vešta.
     Androsov glas je drhtao. "Nećemo da ti pomažemo, prokleta bila."
     Mogu i ja vama da pomognem. Ti, Kiline, tražiš svog sina i oca. Kao i ja.
     "Zbog čega?" oprezno upita Kilin.
     Potrebna su mi obaveštenja. Na kraju krajeva, sve je obaveštenje.
     "To ne može da se jede."
     Kako ko, barem u nekom opštem smislu. Dozvoli da te podsetim, svima nama vlada termodinamika.
     "Nemam pojma šta ti je to, ali umem da prepoznam sranje i pre nego što upadnem u njega."
     Vaši veliki preci znali su koliko smo slični, mada moram priznati da im je nedostajao tvoj dar otvorenosti. Sada moram da požurim - slušaj: vi primati nosite podatke koji su nam potrebni zbog potrage za drevnom opsesijom. Postoje beleške o izumu ranih organskih oblika, onih koji su prvi stvorili mehaničke oblike. Oni nose veliko zadovoljstvo za našu vrstu. Izvanredna uživanja, legendarna. A prema nekim beleškama, takođe opasna preko svake mere. To tražim.
     "Hoćeš da se nafiksaš? O tome je reč?"
     To nije sitnica. Uzvišeni iz mog reda pridaju veliku važnost ovoj potrazi. Imaju pristup izveštajima, vrlo starim i donekle nepouzdanim, koji kažu da su mnogi od nas iščezli posle dodira sa tim obaveštenjem.
     "Izvršili su samoubistvo?" Kilin je video i osećao samog sebe kako se muči uz liticu od grube gline, ali u isto vreme je lebdeo u ledeno crnom ponoru, gde je govor Bogomoljke hitao kroz njega.
     "Umrli su. Bez ijednog podatka o tome. Nagađa se da su iskusili zadovoljstva kakva nisu mogli da podnesu.
     "Aha. Osećao sam se i ja tako. Ali to prođe."
     Razumem! To je ironija, zar ne?
     "Ne, nego sarkazam."
     Ti neodređeni pozicioni jezici! Vrve značenjima. Očaravajuće. Rado bih se bavila time.
     "Ti baš ne shvataš nagoveštaje, a?"
     Tako izgleda. Moje sposobnosti u serijskim jezicima su još...
     "Tako je teško pričati sa nama?"
     Da, vaš govor je uzan, ali pun preliva. Ali ova umetnička rasprava moraće da se odloži za kasnije. Ovog trenutka moramo da razmenimo obaveštenja.
     "Nemam ja tebi ništa da kažem."
     Nagradiću te obaveštenjima koja su ti potrebna. Verujem da je to u skladu sa tvojom arhitekturom imperativa.
     Kilin zastade na strmoj litici i glasno je dahtao dok je udaljeni, smireni deo njega nastavljao raspravu. "Ne znam gde su Tobi i Abraham."
     Ali ipak možeš doprineti njihovom nalaženju. Ako oni mogu da nam pomognu da otkrijemo to drevno zadovoljstvo, moramo vas spojiti.
     "U životu? Ili u nekom tvom umetničkom delu?"
     U životu u stvarnom vremenu, veruj mi.
     "Ja tebi da verujem?"
     Govorim što se iskrenije može u serijskim nizovima tvoje akustične šifre. Osim toga, mislim da nemaš nikakvog izbora.
     "Kako to?"
     Vi, smrtna bića, smatrate svoju ličnost nezamenjivom. Potpuno razumem zašto, i smatram da je to od velike vrednosti, estetske i intelektualne, koju je naša vrsta - možda na žalost - izgubila.
     "Znači, ako ne pristanemo, ubićeš nas?"
     Naravno da neću. Ali mogu vas upotrebiti na načine koje ćete smatrati ugrožavanjem svoje ličnosti.
     Kilin je mogao da zamisli kako bi to izgledalo. Video je Fani deformisanu do groteskne parodije same sebe. Ovo je bio neobično učtiv razgovor i podozrevao je da tu ima još nečega. "Šta hoćeš od mene?"
     Već sam zadovoljila većinu svojih potreba dok je trajao ovaj dodir. Uzimala sam tvoje reakcije redom kako sam ih budila.
     Kilin žmirnu. "Zbog... čega?"
     Zbog simulakruma. Iskoristili smo postrojenje koje vi zovete Obnovitelj. Mnoge njegove metode znali smo od ranije, ali ima pojedinosti koje je pronašla samo vaša vrsta. Bio logika. To smo naučili. Videćeš da mi brzo učimo.
     Kilin se uhvatio za ispupčenje na padini i pažljivo, pravilno disao dok je pipao tražeći sledeće uporište. U pomnom, hladnom, izdvojenom delu njega rasla je olovna tama. "Za kopije?"
     Kopije tebe. To će nam svima pomoći.
     "Da nađete Tobija i Abrahama?"
     Tobi je najvažniji. On nosi obaveštenja koja su nam potrebna za Zarazu zadovoljstva.
     "Tako je zovete?"
     Naši oskudni podaci pokazuju da ovaj Nered Čežnje može da se prenosi, slično bolesti kod vas. To je još jedna neobična odlika koju moramo da istražimo.
     "Meni zvuči kao da bi bilo bolje da se manete toga."
     Verujem da čak i ti uviđaš: ne možemo dozvoliti da osnovna odlika našeg sklopa, kao ova, bude izgubljena. Znamo sve o sebi - takva je priroda više inteligencije. Vi sebe ne poznajete. Mnogo vaše drevne umetnosti i haotične kreativnosti potiče upravo odatle. Ali moraš priznati da ste vi rana, pogrešna grana razvoja. Sistemi bez "podsvesti" i bez nenadgledanih elemenata daleko su funkcionalniji. Zato moraju naučiti sve o sebi, da bi se poboljšali.
     Kilin prezrivo frknu. Opet prazne priče.
     Ne poričem da smo vas ja/mi koristili prema svom nahođenju.
     "Čak i kad smo mi mislili drugačije, je li?"
     Odnosi li se to na vaš beg sa Snegobara u brodu 'Argo'?
     "Naši izduvni gasovi su te pretvorili u masu otpada i uništenja."
     Jedan oblik mene, to da. Mislila sam da će vam to prijati. I poboljšati tvoj položaj unutar tvog plemena.
     "I ja sam mislio da je to bio lažnjak." Kilin se seti kako su Bišopovi slavili pošto su sirovom plazmom zbrisali Bogomoljku na tlu. To je bilo prijatno, ali Kilin je oduvek sumnjao.
     Ta odluka se razvila u meni. Pokolenjima sam vas proučavala kao umetnička dela. Kada su Uzvišeni odlučili da sklope postojeće delove zagonetke Zaraze, preneli su mi stimulaciju za vaš beg. Da smo sami pokušali da pročitamo Nasleđa na njemu, 'Argo' bi bio uništen. Još je teže bilo prebaciti 'Argo' ovamo u peve, i dovesti i saznanja Mnogonožaca.
     Androsa je penjanje iznurilo i Kilinu se nije dopadao njegov odsutan, izbezumljen izraz na oznojenom licu. Andros je bio naviknut na gradove, a maške su to za nekoliko minuta sve uništile. Potrajaće dok se bude sredio. To je razlika između života provedenog u pokretu i života sa zaglibljenim nogama, punog zgrada i imovine i ustajalih navika. Kilin stiže do poslednje grube ivice jaruge i prevrte se na ravnicu nad njom, dašćući.
     "I oni su deo toga? Zvuči komplikovano."
     I istorija je komplikovana. Mnogonošci su bili - kao što su Uzvišeni i predvideli - neophodni da biste vi stigli dovde. Oni ne nose Pravilo Trojno, ali su koristan mehano-organski oblik. Neki od nas veruju da bi Mnogonošci mogli predstavljati prelazni oblik života koji je stvorio naš Razred, most između nas i vas. U svakom slučaju, obavili su osnovni zadatak za nas i biće eliminisani, kako ne bi trošili sirovine.
     "Konkurencija je prilično gruba." Kilin je pokušavao da smisli način da se izvuče, pa je brbljao sa Bogomoljkom o svemu čega je mogao da se seti.
     Nema potrebe za zavaravanjem između nas. Ti znaš da ćeš poći putem čitavog organskog života. Kao što sam ti ranije već nudila, ti možeš/hoćeš/bićeš prebačen u moju/našu umetnost. To je najviše dostignuće kojem se možete nadati, vi, kičmenjaci koji sanjaju.
     "Mislim da ima i boljih ciljeva. Barem takvih koje ćemo postizati mi. Ali ti to ne možeš da razumeš."
     Andros je drhtao od umora i nije mogao da se popne uz poslednju strminu. Kilin leže na bok i uhvati ga za ruku. Andros se prebaci preko ivice i poče da guta vazduh. Lice mu je bilo crveno, a oči bele.
     Kao sakupljač i umetnik, čeznem da uzorkujem i usnimim i Abrahama i Tobija. Takvo je Pravilo Trojno koje su Uzvišeni otkrili u rasutim, drevnim podacima. Zaraza Zadovoljstva je nekako ugrađena u određene genetske nizove vašeg nižeg Razreda. Tvoj genetski kod već imam, naravno, još iz vremena kad sam pripremala skulpturu Fani. Tada sam pokušala...
     "Imaš mene?" Kilin oseti nalet besa. Njegov Aspekt Artur posla mu sliku dva međusobno izuvijana lanca i poče da drži predavanje o genima, ali Kilin ga odgura na mesto.
     Naravno. Pretražila sam 'Argo' i našla ljuspice kože, ljudski otpad, ali nisam uspela da nađem ništa Tobijevo. A tvog oca nismo uspeli da nađemo u vašoj Citadeli.
     Kilin se brzo osvrte. Pusta ravnica. Nad njim se nadvijala zakrivljenost pevea, daleka i prozirna. Nigde izlaza. "Ni ja ga nisam našao. Mislio sam da je u nekoj od srušenih zgrada."
     Bezuspešno smo iskopavali. Nemamo pouzdan metod da pretražimo DNK i uverimo se da je baš Abrahamova. Ali Magnetni Um nosio je signale od njega, odnekud odavde.
     "Kako je uspeo da vam pobegne, ako ste tako prokleto moćni?"
     Ovde postoje i druge sile - ako to tvoj Razred može da pojmi.
     "Drago mi je da čujem." Da li ova stvar razume sarkazam?
     Nešto je koncentrisalo gustinu energije oko Citadele Bišop, energije koja je prevazilazila naše sposobnosti. To je odnelo Abrahama odande, verovatno nepovređenog.
     "Dobar štos."
     Kilin pomože Androsu da ustane. Ovaj se divlje zapilji u daljinu, mumlajući. Kilin pođe za njegovim pogledom i ugleda svetlucanje nekakve strukture. Čipkaste linije, prave ali treperave od sabijene energije.
     Izgledalo je da je Androsu sada dobro. Sistemi su mu ibli nesigurni, ali bolji od Kilinovih. Pokazao je.
     Tamo se sada nešto nalazilo. Brzo. Isprekidano. Pokretna mreža, više od strukture i delova, nestade i vrati se, a on nije video kako.
     Andros je kraj lakta imao skriveno nekakvo oružje. Kilin ga nije ni poznao. Poslao je nešto ka obličju na horizontu. Kilin to vide kao blesak u čulima.
     Andros naglo sede. Bez ikakvog zvuka, poče da bije petama po tlu. Kao da je počeo da igra, samo je pre toga pogrešio i legao. Na licu nije bilo ni traga od brige. Dlanovi mu se sklopiše kao u molitvi. Noge su mu divlje bubnjale. Za nekoliko sekundi sav je bio obliven znojem i teško je disao, a na licu se i dalje nije videlo ništa. Potom je počeo da trepće, prvo sporo pa sve brže.
     Potom prestade. Noge i ruke mu omlitaviše. Ispustio je dug uzdah i sklopio oči.
     Kilin je slušao kako se Bogomoljka udaljava, jer čula mu se očistiše od boja i smiriše. Nije se ni pomerio sve dok prisustvo nije nestalo, a onda Andros poče da govori. Dugo je govorio i naravno bez ikakvog smisla.









4. PRAVILO TROJNO
     "Znači, čitav ovaj peve napravljen je za nas?" upita Kilin.
     "Za ljude?" Andros je još bio ošamućen od male Bogomoljkine lekcije.
     "Mislio sam, za život sa planeta."
     "Valjda jeste."
     "Planete su sasvim proste u poređenju sa ovim." Kilin mahnu ka ispucaloj pustinji koju su prelazili. "Voda, vetar i svetlo - sve mora da se kreće kako treba. Inače se ugušiš ili umreš od gladi."
     Andros nesigurno klimnu. "Dobili smo... udobno mesto za život."
     "Kao u Citadeli. Ljudi kojima je dobro ne razmišljaju koliko je to dragoceno."
     "Je li?"
     Kilin je shvatio da je Andros proizvod mnogih pokolenja ušuškanih u peve, i da nema direktnog iskustva o životu napolju. Kao kad bi daleke događaje posmatrao kao prolaznu zanimljivost. Možda se to svuda dešavalo sa ljudima. Naravno, nije bilo smisla da mu to govori. "Kako to da ovde nema gotovo nikoga?"
     "Moraš znati gde da tražiš. U mojoj kancelariji sam imao podatke o ljudskim područjima. I o tuđinskim. Sve se stalno pomera, pa moramo stalno da proveravamo. Zapravo... morali smo." Andros žmirnu. "To je sada sve propalo."
     Dok su napredovali preko glatke zakrivljenosti ispucale ravnice, Andros je primetno hramao. Hodali su, spavali i ponovo hodali, a tlo je i dalje bilo suvo i kredasto, puno niskog žbunja i erodiranih bazena. Peve se podizao, i Kilin je kroz blede oblake video da je i na drugoj strani isto tako.
     "Kako to da ljudi nisu napunili peve?" upita on.
     Andros stade. "Oh. Nikad nisam pomislio na to."
     "Napravljen je za planetni život, vremena je bilo dovoljno - zar ne?"
     "Ljudi dolaze kroz kapije i odlaze u dubinu. Odavno je tako. Većinu nikad ponovo ne vidimo."
     Zgledaše se. "Peve ne može da se stvarno kartira", reče Andros, "ali..."
     "Izgleda sasvim prazan. To pokazuje koliko je veliki."
     "Možda će progutati i maške", tužno reče Andros.
     Kilin odmahnu glavom. "One su dugo planirale. Seti se one jaruge pune otpada maški. To nam je spremila Bogomoljka i imala je pravo. Njih ima dovoljno."
     Androsovo lice se nabora od brige. "Našli smo onu piramidu, naše mrtve. Potom njihove mrtve. Mislio sam da je stvar u tome."
     "Bogomoljka nikad ne kaže samo jednu stvar. Možda ne može da pročita naša duboka sećanja, ili ne može da se snađe u njima."
     "Ne bi trebalo da pričamo o tome."
     "Možda." Maške mogu da zaseju čitava prostranstva mikroskopskim mikrofonima, pa da svakog prisluškuju. Ono što su Bišopovi saznali u Obnovitelju grada-kapije, u kombinaciji sa Nasleđem na "Argu", bilo je složeno i ošamućujuće. "Svakako je čudno."
     Nasleđe se moglo čitati samo u kombinaciji sa podacima iz Obnovitelja - drevnim šiframa dobijenim iz Galaktičke biblioteke. Priča je bila vijugava, složena, razumljiva samo u kombinaciji mnogih izvora. Kad je sve skrpio zajedno, Kilin je konačno razumeo deo sopstvene istorije.
     Najraniji inteligentni život u galaksiji, koji je stvorio rane maške, bio je svestan opasnosti večitog sukoba dvaju oblika. Maške su mogle da menjaju same sebe, da poboljšavaju i uobličavaju sebi i telo i um. Organski oblici su sporiji, neodlučni da se otrgnu od oblika stvorenih evolucijom. Oni menjaju svoju kulturu, ali ne i svoju osnovu - mozak i telo.
     Stoga neizbežno zaostaju za brzim tempom sopstvenog dela. I znali su da je tako. Želeli su da imaju adut. Prvo naređenje.
     Duboko u unutrašnjim sklopovima šifri tih ranih mašina, njihovi drevni stvoritelji ugradili su Prvo naređenje koje maške ni u principu nisu mogle same da otkriju. Skrivanje Prvog naređenja, tako da ga svaka maška nosi u najdubljem operativnom sistemu, ali ipak ne može da ga nađe, bilo je najveće delo nekog neznanog drevnog naučnika.
     Efekat je bio prefinjen. Ako se aktiviraju, šifre Prvog naređenja donose ogromno zadovoljstvo. A potom smrt u ekstazi.
     Maške koje se okrenu protiv svojih Prirodnih stvoritelja time mogu biti uništene, šiframa pokretačima koje se aktiviraju Prvim naređenjem.
     To se slagalo sa onim što je Bogomoljka odlučila da im otkrije. Kilin ju je pažljivo slušao, pokušavajući da razmišlja o onome što nije rečeno.
     Ono što im nije rekla, bilo je da ako se spolja aktivira druga šifra pokretač - Drugo naređenje - maška oseća potrebu da prenese drugima svoju ogromnu radost. Tada zadovoljstvo postaje zaraza. Smrt dolazi mnogo brže.
     No, u dalekoj prošlosti ovaj metod je omanuo. Obaveštenje o aktiviranju Prvog naređenja je izgubljeno - možda slučajno. Ili promenom mišljenja, ili nekakvim nedostatkom volje među ranim Prirodnim.
     Ali... neki od njih su namerno rasuli Prvo naređenje. Uskladištili su ga tamo gde organska inteligencija uvek može da nosi informacije: u sopstvenom genetskom kodu.
     U Nasleđu se nalazio delić toga. Ostatak je počivao u dugim lancima molekula unutar svake pojedine ćelije svih organskih bića. To je svakako izgledalo kao savršen način da se čuva ključno obaveštenje, raspoloživo svakom kome ustreba.
     Tokom dugih razdoblja, mašine i organska bića živeli su u ravnoteži. Prvo naređenje je zaboravljeno. Dremalo je u genetskom inventaru, prenošeno serijskim rasporedima atoma. Nije imalo uticaja na same životne oblike...
     Sadržana u genotipu, neprimetna u fenotipu...
     prekide ga Aspekt Artur. Kilin je pustio Aspekta da mrmlja u pozadini, ali nije mu dozvolio da mu prekine misli dok je kaskao preko ravnice.
     Zaštićena od genetskog drifta i grešaka u kopiranju, vrlo vešto, a potom...
     Ućutkao je Artura i usredsredio se.
     Maške su postepeno odlučile da organska bića više nisu polubožanski praoci. Postali su konkurencija, jer su koristili iste izvore energije i mase. Takvi sukobi bili su neizbežni. Na duge staze gledano, nijedan životni oblik ne može beskonačno da ukazuje poštovanje nekom drugom.
     No, do tog vremena svi rasuti izvori Šifara pokretača bili su izgubljeni. Genetski drift. Duga izumiranja čitavih planeta. Grube i nemilosrdne erozije materijala života.
     Pokazalo se da je rasipanje najbolja odbrana. Šifre pokretači bile su ponegde probuđene - i čitavi svetovi inteligentnih mašina nestajali su za par dana. Kilin je video prizore iz te duge i očajničke borbe, hodnik uništenja i propasti koji se protezao sve do vremena kada se i sama galaksija tek pomaljala iz loptastog jata blistavih sunaca kao spljošteni spiralni disk. Nije mogao da pojmi raspone vremena, pa time ni bola i patnje, žaljenja i gneva i duboke, tupe tuge koja je zapljuskivala i same crvene zvezde i zaogrtala galaksiju strašnim sukobom koji nikada neće biti sasvim okončan. Iz tog primarnog bola proisteklo je, čak i do njegovog vremena, nasleđe melanholije i neprekidnog sukoba koje mu je uobličilo čitav život, i stvorilo kulturu Porodice Bišop koju je toliko poštovao da bi bio spreman da položi život za nju.
     Šifre pokretači bile su rasute među svim inteligentnim rasama, a onda - kada je njihov broj počeo opasno da opada - i u životne oblike koji bi u budućnosti mogli da razviju svest. Tako su dospele i na Zemlju, dok je čovečanstvo bilo samo tinjavi sjaj iza zakošenog čela primata lutalica.
     No, kod većine ljudi genetski drift izbrisao je zapisano. Samo neki su još nosili neoštećen tovar instrukcija, prenošen sa kolena na koleno već gotovo sedam milijardi godina.
     Šifre pokretači bile su vešto prikrivene. Nijedan pojedinačni lanac ljudske DNK nije mogao da ponovi pun sadržaj pokretača u svakom "izrazu", pojedinom pokolenju. Umesto toga, cikličnim programiranjem, samo trećina aktivirajuće šifre pojavljivala se razumljivim redom u DNK svakog pojedinca.
     Da bi se šifre pokretači pročitale u potpunosti, morala su se sakupiti tri pokolenja.
     "Abraham, Kilin, Tobi" Kilin je šaputao imena kao molitvu dok je marširao, drobeći đonovima slanu pokoricu.
     Iz misli ga trže Androsov promukli glas. "To traže?"
     "Dabre. Mene su već snimile."
     "Misliš da je Bogomoljka bila iskrena? Ipak nas je ostavila u životu."
     "Zato što joj treba nešto što joj samo živi možemo dati."
     "Ostalu dvojicu."
     "Nemoguće da je to sve", zamisli se Kilin. "Zašto je onda pustila tebe?"
     "To se i ja pitam."
     "One ne znaju dovoljno", reče Kilin. "Ima nešto što ni mi ne znamo."
     Andros se namršti. "Ili ne znamo da znamo."
     "Ne znaju šta će im se desiti kad pročitaju." Kilin se jedva uzdrža da ne nastavi. Planuće kao suva trava, prenosiće se kroz njih, spaliće kopilad...
     Tehnički, to je poznato pod nazivom "mem" - samošireća ideja koja nagrađuje onog ko je poseduje i podstiče ga da širi mem dalje. Ljudske religije ponekad su tog tipa, na primer islam...
     Kilin ćušnu Artura nazad u njegovu rupu. "Ali one to žele", primeti Andros.
     "Dabre. Strašno žele." Sva patnja i strahovi koji su mučili njegovu vrstu koliko god im pamćenje doseže, poticali su od maški. U Kilinu je sada tinjala vatra koja se neće ugasiti sve dok ne bude držao Šifre pokretače u ruci i gledao kako deluju.
     "Očekivao bih da posle toliko milijardi godina maške naprave neki mehanizam samozaštite", reče Andros. "Neki sistem koji će ih sprečiti da se uopšte zainteresuju."
     "Valjda se i to izlizalo. Sve se izliže."
     "I zato su pokušale da uhvate tvog oca, jer je deo ovoga?"
     Kilin se namršti. "Razumem. Kako to da nisu pokupile i mene i Tobija?"
     "Možda tada nisu znale da su im potrebna tri pokolenja."
     Kilin klimnu. Kako ono beše? Pravilo trojno.
     "Podozrevale su da se podaci nalaze u DNK. Ali našle su samo trećinu."
     "Imaju i naše Nasleđe." Kilin se sa gorčinom seti koliko se Tobi protivio da ljudi sa kapije pročitaju njihovo Nasleđe. U ono vreme Kilinu se to činilo kao dobra trampa - i to su bili samo ljudi, a Bišopovima je trebalo sklonište u kapiji.
     Andros je gubio snagu. Teturao se, ali glas mu je još bio jasan i snažan. "Sada imaju tehnologiju Obnovitelja. Prokletstvo! Samo treba da pretraže peve, nađu tvog sina i oca..."
     "A mi bi možda trebalo da ih pustimo."
     "Sve će pomreti."
     Kilin se nasmeja. "A one misle da mi, pošto smo im neprijatelji, hoćemo da ih sprečimo da dođu do tog dragocenog zadovoljstva." Zabacio je glavu i nasmejao se pravo u nepomično nebo. Sve do sada nije shvatao težinu svega. Njegovi neprijatelji bili su mu isporučeni pravo u ruke. Ne znaju da će ih to uništiti.
     ...i baš kao što se plašio, nepomičnost i nadneseno prisustvo Bogomoljke spustiše se oko njih kao gusta magla.
     "Prokletstvo!" Ovo je sve vreme bila klopka, prilika za prisluškivanje brbljivih ljudi.
     Bio bi sasvim ubedljiv kad ne bih znala da otkrijem skrivene prizvuke, Kiline.
     "Šta?" Nije znao šta je to prizvuk, ali nešto u Bogomoljkinom glasu bilo je puno pretnje.
     Balansiraš na ivici otvorenosti. Nimalo prefinjeno.
     Kilin se opet nasmeja od olakšanja. To je bila istina i sada je znao da će sve biti u redu. "Nisam imao snage za prefinjenost."
     Vaš Razred se zaista razume u Zadovoljstvo, zato što ste ga vi izmislili. Odavno smo podozrevali da je to nagrada koju su izmislile organske rase, nagrada za naše primitivne oblike.
     "To ne poričem", reč Kilin. Sada je uvideo kako je čak i nadmoćna inteligencija, zaluđena za nečim, mogla da u njegovim i Androsovim rečima nasluti zaveru, veličanstveni plan. Bogomoljka im je, ni ne sluteći, dala veliki kompliment.
     Vi primitivci ste majstori zadovoljstva. To ste stekli evolucijom.
     "To kaže i istorija Porodice Bišop." Samo vedro, vidi šta je saznala prisluškujući.
     Ne razumem referencu.
     "To je stara pesma, možda još od Džonfilozofa." On poče da peva.
     Pivo bolje od pesnika svakog
     Daje sreću božju i čoveku malom...
     Andros je shvatio šta Kilin smera, pa je prezrivo nabrao nos. "Bože, grozne li muzike. Šta je to pesnik?"
     Osoba koja piše stihove. Umetnik, kao i ja. Koristiš pogrešne izvore, Kiline. Ipak, shvatila sam. Vi, primati, imate posebno nesrazmeran broj receptorskih nerava lociranih u genitalnoj zoni i u kvržicama za ukus na jeziku. Očito ste mašine za zadovoljstvo. Neobično je upoznati takve oblike.
     "Zadovoljstvo je uzajamno", reče Kilin. Morao je navesti Bogomoljku da misli kako je ono što je čula samo priča, nepovezano trtljanje.
     Nama zadovljstvo mora biti dato spolja - što je samo zamena. Vi ste majstori mračnih veština. To sam videla u tebi više nego u bilo kom drugom. Drevni blagoslov.
     Andros zausti da kaže nešto, a Kilin podiže prst da ga zaustavi. Bogomoljkina oštra aura lako se pomeri na ovaj pokret. Kilin je uvideo da je opet, sasvim slučajno, produbio osećanje misterije i zavere - prema Bogomoljkinom mišljenju. Biti bistar nije isto što i biti prefinjen.
     Vi primati ste tipični za starije oblike. Većina vaših nervnih završetaka postavljena je u spoljašnjem sloju kože, i zato ste uglavnom nesvesni onoga što se dešava u vašem sopstvenom telu. Očito ste stvoreni za uživanje, a ne za održavanje. A nesrazmerno veliki deo tih završetaka nalazi se u vašoj genitalnoj zoni i kvržicama ukusa na jeziku. Takođe postoji neobično stapanje organa za reprodukciju i ekskreciju. Nijedan konstruktor ne bi odabrao takvo dupliranje funkcije; elimninacija otpada ne sme kvariti higijenske uslove koji se smatraju neophodnim za biološko razmnožavanje. Evolucija ignoriše očigledno i podstiče senzualno. Ta odlika nama nedostaje i zavidimo vam na njoj.
     "A daje nam i mnogo viceva", reče Kilin. Bogomoljka se, naravno, nikada ne smeje, ali vredelo je pokušati da je još malo zbuni.
     To pitanje se tiče, kao što si pretpostavio, manje prijatne strane tvog Razreda.
     "Nisam imao pojma."
     To je sarkazam, zar ne?
     "Mogao bi biti."
     Šale su informativne koliko i pokreti.
     "Bilo je i tu neke ironije."
     Ironije? Opet navodiš na pogrešan trag.
     Kilin odluči da malo tajanstveno ćuti. Neka maška priča. Tako je bolje. Njene duge rečenice i sve one priče o serijskom i paralelnom uvek su zbunjujuće.
     Vi Prirodni imate neobično uzbudljive navike, mada su većinom obavezne. Iz proučavanja Prirodnih znamo da ćemo tvog oca i sina najbolje pronaći ako korisitmo tebe kao mamac.
     "Tu ja ništa ne mogu."
     Andros je opet ubrzano disao. Stezao je pesnice. Nije mogao da obuzda gnev. Možda nikada nije bio u prilici da vežba.
     Dobila sam od tebe potrebnu potvrdu. Ostaćeš živ - to jest, nepožnjeven - dok ne uvidimo da nam više nisi potreban.
     "Ti..." dreknu Andros i baci se na Bogomoljku. Imao je još jedno skriveno oružje i pokušao je da ga upotrebi.
     Bogomoljka nije pomerila nijednu antenu. Andros se prosto presamitio.
     Ne obično, nego unazad. Kilin je čuo kako mu kičma pucketa i kako se pluća muče sa vazduhom. Andros se potpuno previo unazad, stojeći i dalje na obe noge. Kosa mu je dotakla tlo, a noge načiniše korak, oklevajući, zatim još jedan. Oči su mu bile iskolačene od bola. Otvorio je usta kao da vrišti, ali nije se čulo ništa.
     Uzvišeni me koriste kao vodiča u ovim pitanjima jer sam najbliža njihovom nivou, a ipak mogu da kontaktiram sa vama. Naopaki, serijski sistem vašeg govora njima je bolan - zapravo, nemoguć. Nemoj misliti da zato imate privilegije. Mislim da će ovaj primer to dovoljno dokazati.
     Kilin je tupo stajao. Andros načini još jedan korak i pade, dašćući. Prema načinu na koji je ležao Kilin je video da mu nema pomoći. "Skroz si ga ubila?"
     Nema potrebe. Vi Bišopovi ste vredni sakupljanja. Ovaj tip, koji je preplavio ovo mesto, nije nimalo zanimljiv.
     "I to je jedini razlog što si uradila... to?"
     Ne. Njegova trenutna korisnost je prošla.
     "Nadajmo se da oni tvoji Uzvišeni neće misliti tako i za tvoju korisnost."
     Ako pomisle, biću srećna da se podvrgnem prikupljanju.
     Kilin frknu od straha i besa i osećanja koja nije mogao da imenuje.
     A da ti ne bi zaboravio...
     Levo od njega se zgusnu bela izmaglica.
     Iz magle izađe Tobi, odlučno koračajući. Smešio se. Bio je manji i mršaviji nego što ga je Kilin pamtio. Rekao je nešto, ali reči odnese vetar i ton je bio pogrešan, a onda bore na Tobijevom licu postadoše dublje i pretvoriše se u pukotine.
     Tobi se raspade. Po preciznim šavovima. Svaki je jasno pucnuo dok mu se sin raspadao.









SISTEM ODLUČIVANJA
     Ako je Pravilo trojno tačno, potrebne su nam samo genetske šifre tih primata.
     Tako izgleda.
     Kako je to jednostavno! Dugo nam je izmicalo.
     To me i brine.
     Zašto? Oni koriste neobično nespretan sistem samo-reprodukcije. Većina njihovih genetskih šifri beskorisni je teret, nošen dalje samo stoga što ume sam da se kopira, ali ne nosi nikakvu vrednu poruku. Grozna zbrka, stvorena njihovom nasumičnom evolucijom.
     Ja/mi podozrevamo...
     Šta?
     To što me brine. Ne znam šta moje slutnje znače, jer toliko su...
     Nejasne?
     Da. Ne odobravam hitnju. Ipak, osećam opasnost. Nedefinisanu, ali svakako opasnost.
     Dovoljno dugo smo čekali na obračun sa njima. Bavili smo se beskonačnim raspravama o umetnosti, estetici, i svojevrsnoj lepoti njihovih primitivnih oblika. Pa dobro, neki su bili snimljeni dok smo ih istrebljivali. Gotovo!
     Preporučuješ grub metod?
     Naravno. Potrebne su nam samo tri pokolenja podataka. Vrlo dobro, ubijmo ih sve pa neka ih Uzvišeni razvrstavaju.
     Sve? Svuda?
     Verujem da smo u stanju.
     Možemo da raskinemo trenutne ulaze u Klin, to garantujem. No, razmotavanje čitave geometrije prostora-vremena možda neće biti moguće, u principu.
     Takve finese prepuštam ljubiteljima geometrije. Ne moramo da očistimo sve Sokake - samo onoliko koliko je potrebno da otkrijemo tu trojicu. Slučajno odabrani Sokaci nastanjeni ljudima biće dovoljni. Možda stotinu.
     Neki nivoi mene/nas biće nezadovoljni brisanjem tolike količine potencijalno korisnih podataka.
     Kad jednom steknemo Tri i kad budemo moogli da dešifrujemo - to bi trebalo da bude sitnica - preostali podaci obično su smeće.
     Postoji struja/podum mene/nas koja smatra i razboritost i estetko gledište...
     Dosta toga. Odluka je doneta.
     Ali stvarno, čekaj...
     Mi/ti smo u većini.
     Razumem.
     Mi/vi moramo paziti da se držimo svog/mog mesta. Deluj!
     Moram.









Peti deo: PUT SREBRNE REKE
     Iz ljubavi za život vrele,
     u nade i straha času,
     reč hvale usne su srele,
     bogovima kakvi god da su,
     što život večno ne traje,
     što mrtvi nikad ne ustaje
     što i najdivljija reka
     zna da more je čeka.
     Svinburn

     Persefonin vrt









1. RASTOPLJENO VREME
     Tobi je nastavljao niz srebrnu reku, tragajući za svojim ocem.
     Čučao je u čamcu, njišući se sa talasavim strujama, i gledao trag za sobom. Nije jeo dva dana. Njegovi vegetarijanski principi nisu se dobro držali pred stalnom poterom i razaranjima. Debele žute ribe svetlucale su duboko u prozirnoj vodi, ali nisu htele da zagrizu.
     Radoznalost je potisnula glad i on se naže preko ivice da vidi da li se ribe motaju oko njegove udice. Umesto debelog plena, ugledao je sebe samog, odraženog duboko u metalno sivoj rečnoj struji. No, njegova slika nosila je šešir od trske koji mu je još juče pao u vodu i nestao. Zurio je u zarobljeni tok vremena, koje je držalo korak sa putovanjem njegovog čamca nizvodno. Namrštio se i zagledao u svoj jučerašnji optimistički izraz. Prljavo čelo, pramenje masne kose oko velikih ušiju, odlučno isturena vilica, što je delovalo pomalo besmisleno. Moraće da nauči da se manje odaje. Odrasli to čine bez razmišljanja.
     Povukao se sa ivice plitkog čamca. Napravio ga je od nađenog metala, kako bi savladao ovu čudnu reku, mešavinu tečnosti, svilaste vode i provodljivih metala, i znao je koliko mu je plovidba nesigurna. Tok tečnog metala probijao se kroz vodenu pokožicu. Mogao bi da ga potopi običnim usputnim dodirom. Od opasnosti su mu se sušila usta i stezalo grlo.
     Nešto dalje nizvodno nazirala se bledunjava svetlost. Živa je stvarala svoj široki, blatnjavi tok. U njemu je vrebala opasnost - ovalna obličja sa mnogo ruku, električne zmije, zubati stvorovi koji su klizili kroz metalni tok kao ptice širokih krila.
     Nepomično je ležao na dnu čamca, nadajući se da će tok zgusnutog vremena jenjati. Kroz telo mu se širila vrtoglava mučnina od promene vremena. Da ne bi mislio na to, zagledao se u prostranu šumu što se širila nad njim.
     U njoj su svetlucali delovi golog vremenjaka, nabrekli od nejasnog svetla. Ovde je peve bio cevast, podređen ovoj blistavoj reci koja se probijala između šuma i stenja. Niže nizvodno, tunel ovog zatvorenog kosmosa utapao se u bledunjavu maglu. Kraj svetlucave okuke video je povelik grad. Iza njega, uz vreme, mogao je da nazre ogromnu krivinu pevea i brojne bregove, sve dok ih perspektiva ne bi izobličila i zaklonila. Bio je u iskušenju da izvuče dogled i pogleda...
     Udar o čamac. Nešto teško, u pokretu.
     Zadržao je dah. Čamac se inače kretao lako kao pero, reagujući na trenje i pritisak vazduha dok je putovao niz srebrnu reku i istovremeno hitao kroz vreme.
     Nepravilno posejani komadi golog vremenjaka ispuštali su jasno svetlo. Za trenutak je poželeo da ga sakrije tama. Vulkani sjaja bljuvali su svetlost i zemlju na drugoj strani cevi pevea. Svetlo se cepalo i zasipalo ga. Osetio je iznenadni nalet toplote, bez ikakvog zvuka.
     Dobro se držiš.
     začu šaputavi Šibin glas. Delići njene ličnosti počeli su da ga prizivaju. Tihi glas bio je umirujući i žalostiv i znao je da joj se mora odupreti.
     Usmerio se na zvuke odozdo. Ništa nije čuo jasno, jer se vremenjak u visini kidao. Neće padati na njega; lokalna gravitacija uvek je usmerena naniže.
     Ovo je grozno mesto. Sjajno opstaješ.
     "Nebre. Samo držim glavu dole."
     Toliko bih mogla da ti pomognem kad bi mi samo prepustio neke funkcije. Usamljen si i potrebno ti je...
     Pogrešio je što joj je odgovorio. Nastavila je da priča, i morao je da se usredsredi da bi je potisnuo. Jednom je već pokušala da se pobuni, da preuzme kontrolu nad njim, da postane Ličnost izdajica. To se ne oprašta.
     Opirala mu se uz tihe krike. Pomislio je na drugu ženu, na Besen, na vođenje ljubavi sa njom, na njenu glatku i belu kožu. Čeznuo je da ponovo vidi Besen. To mu je pomoglo. Sećanje na nju utopilo je Šibine jecaje.
     Glatka koža... Lice u vodi takođe je bilo glatko... i varljivo.
     Ovde je sve bilo opasno. Eksplozije vremenjaka posledica su čudovišnih sudara nepoznatih energija, dalekih plamsaja Jedača, ogromnog, besmislenog nasilja van ljudskog poimanja. Ali maške su i ovde, i sada mu je sve bilo sumnjivo. Video ih je izdaleka. Izgledalo je da su u nepovoljnom položaju, u vlažnom tunelu ovog Sokaka. Ponekad bi rekom prošla njihova uništena tela. Ali stalno su dolazile; uvek je bilo tako.
     Nešto je dodirnulo površinu vode.
     Seo je i pružio ruku ka veslu, a neka naborana stvar iskoči iz vode i jurnu mu tik kraj glave. Brzo se pognuo i veslom pljesnuo po tome. Čvornovat, ćoškasti klin sa uzanim žutim očima proviri iz ustalasane vode. Iz njega je izbijala zelena, smrdljiva para dok ga je ponovo napadalo. Zamahnuo je veslom. Zahvatilo je jedan pipak i preseklo ga.
     Živina zver muknu, pljusnu i nestade. Tobi se baci na veslanje - polovina lopatice vesla bila je odsečena - i poče da odmiče. Za sobom je čuo pljuskanje.
     Izbio je u dublju vodu. Zelena para sve se više udaljavala. Kada se struja smirila, skrenuo je ka obali. Neki zubati grabljivac mogao bi da ga u trenutku pokupi sa površine, da mu pregrize čamac, samo ako uspe da se protegne iz podvodnih struja srebrnaste žive i riđeg broma. Neki kovitlac struje izbacio je na površinu onog maločas, a to bi moglo i da se ponovi.
     Ruke su ga bolele i jedva je disao kada je konačno pramac zagrebao obalu. Žurno je izašao na kopno, vukući iskrzano uže. Izvukao je čamac na blatnjavu zaravan, pa u šumu, i dobro ga sakrio između lisnatih grana.
     Tek potom se iznemoglo sručio na tlo i izvukao neko žilavo, plavo sušeno meso kako bi umirio krčanje u stomaku. Sistemi su mu uglavnom bili mrtvi, istrošeni tokom dugog bekstva. Servo uređaji u kolenima i rukama jedva da su radili. Oružje mu se ispraznilo, a ostalo je bilo nepouzdano. Uostalom, ionako je sve bilo predviđeno za uništavanje maški, a ne za lov. Počeo je da jede meso kad ga je glad istinski mučila, i bilo ga je pomalo stid što mu se dopada ukus. Principi se tope na plamenu nužde.
     Zagledao se u gustu šumu i poneku blatnjavu zaravan i odlučio da malo istražuje. Nema moć reke izolovala je usamljeni čamac od ritmova tla, i zato je plovidba nizvodno i nizvreme delovala prirodno, svilasto neizbežna. Tako neće ništa naučiti.
     Pošao je uz obalu, uz nemi pritisak vremena koji je isprva delovao kao laki letnji povetarac, ali brzo bi oduzeo svu energiju onome ko bi išao uz njega. Uz put je odmeravao masu stabljika, debala i prepletene modro-zelene mase koja je čučala kraj obale reke kao da čeka nešto. Prošlo je dosta vremena otkako je pobegao od uništenja ogromne planine-piramide i onog Volmslija iz Porodice Brit. Bilo mu je drago što je našao ovaj čudan Sokak sa srebrnom rekom i što može da se uklopi u njega, prateći vremenske linije koje su se približavale crnoj rupi. Naučio je ponešto o kulturi i počela je da mu se dopada ljudskost u njoj, njen arhaični šarm.
     Ni traga ljudima. Držao je brz tempo i zato se zadubio u misli i bio je potpuno nepripremljen. Onizak muškarac sa puškom kratežom izađe iza debelog stabla i samo se iskezi.
     "Ime?" upita on, pošto je prvo otpljunuo.
     "Tobi."
     "Ideš uzvodno?"
     Bolje izbeći pitanje nego lagati. "Tražim hranu."
     "Jesi našao nešto?"
     "Nisam imao prilike."
     "Nisi izdaleka. Samo malo nizvodno je velika oluja." Čovek se široko iskezi, pokazujući smeđe zube iza tankih i beskrvnih usana. "Video sam kako je čoveku iščupala ruku."
     Dakle, znao je da Tobi nije mogao došetati ovamo uz reku. Tobi se potrudio da zvuči nemarno. "Došao sam od mesta sa velikim, starim, mrtvim drvetom."
     "Znam to mesto. Ima mnogo bobica i korenja. Zašto si došao ovamo da tražiš?"
     "Čuo sam da je tu negde veliko naselje."
     "Više kao grad, sinko. A ja mislim da bi trebalo da ostaneš u divljini, sa nama."
     "Ko su to 'mi'?"
     "Neki momci." Čovekov zalepljeni osmeh kao da je počeo da se opušta.
     "Treba da idem dalje, gospodine."
     "Ova beba ovde kaže da imaš preča posla." Čovek podiže kratež kao da ga je on lično izmislio.
     "Nemam novaca."
     "Ne treba mi novac. Velik si i svež, moji prijatelji će se radovati da te upoznaju."
     Pokretom krateža dao je znak Tobiju da pođe. Tobi nije video načina da se bori protiv puške pa je pošao, a čovek ga je pratio na pristojnoj razdaljini.
     Kratež je zapravo bio neobičan plod, sa drveta koje je Tobi jednom video. Oružje je raslo kao tvrde mahune u krošnjama drveća glatke kore, i moralo se ubrati kada dozri. Ovaj kratež imao je cev koja se nastavljala na čvornovatu loptu, a ova se završavala kundakom - sve je bilo deo živog oružja. Kad bi se zabilo kundakom naniže u bogato tlo, sa dovoljno vode i svetlosti, na njemu su nicali meci. Po veličini kundaka pretpostavljao je da je to potpuno odraslo oružje, puno metaka.
     Spotakao se na bokor oštre trave, čuo čoveka kako se smeje njegovoj nespretnosti, a onda je izašao na stazu od ružičaste gline. Ovaj čovek očito je nameravao da ga odvede do nekog mesta gde doček neće biti u znaku dobrodošlice. Obična krađa, ili prepad - za to je čuo, pa čak i video. Ali napeti, vreli pogled ovog čoveka govorio je o nečem više, o nekom grehu iz nepoznate močvare zrelosti.
     Šta da radi? Um mu je ključao, ali bez rezultata.
     Namerno se glasno zadihao dok je odugovlačio po sve strmijoj stazi. Kao i većina puteva, kretala se gotovo pod pravim uglom od reke, i zato putnik na njoj nije osećao ni ledeni pritisak uzvremenog niti mučno klizanje nizvremenog. Tobi je procenio da će staza verovatno zaći u bregove koji su se videli pravo napred. Bube su zujale u nepomičnim, dremljivim trenucima. Poneke su i ujedale.
     Žurno je razmišljao. Prošli su kroz zeleno, udubljeno polje a potom je ugledao ispred sebe oštru krivinu, i samo par koraka od nje duboki, blistavi, čelično sivi potok koji je žuborio naniže, ka reci, i mrtvog pacova koji je ležao na samoj stazi.
     Pacovi nikada ne mirišu lepo, a ovaj, mrtav barem ceo dan, ispunjavao je vazduh oštrim zadahom.
     Tobi se ničim nije odao, samo je zaustavio dah. Potok je mrmorio kraj njega. Njegovo blago kovitlanje vremena samo mu je malo usporilo korak. Jedna pala grana i nešto otpada posle oluje ležali su gotovo preko ispucale i plavo-crne kože mrtvog pacova.
     Prešao je pravo preko lešine, i zatim je načinio još tri koraka. Kad se okrenuo, čovek je upravo udahnuo smrad i njegovo lice se zgrči. Čovek je ustuknuo, sa nogom u vazduhu, i kratež nehotice skrenu cev.
     Tobi dohvati granu. Nehotice je i sam udahnuo strašni smrad. Morao je da stegne grlo kako ga želudac ne bi izdao. Skočio je na čoveka. U letu je zamahnuo granom, i osetio udar drveta o drvo.
     "Ah!" bolno uzviknu čovek. Kratež odskoči uvis i ludački se zakotrlja u potok -
     - koji rastvori oružje uz oštro šištanje i eksploziju lake narandžaste pene. Čovek je piljio u nju, u Tobija - i ustuknuo.
     "A sad ti", reče Tobi jer ništa drugo nije mogao da smisli.
     Izgovorio je to što je dubljim glasom mogao. U blizini takvog gladnog metalnog potoka, svako rvanje bi u trenutku donelo smrt rastvaranjem. Tobi je osetio da mu klecaju kolena, i da mu srce kuca pod grlom.
     Čovek pobeže. Odjuri uz tihi, promukli krik.
     Tobi iznenađeno žmirnu, a zatim poče i sam da se povlači, kako bi se sklonio od lešine pacova. Zastao je na ivici gustiša puzavica i ponovo pogledao potok.
     Grudi mu se ispuniše iznenadnim ponosom. Pobedio je potpuno odraslog čoveka. On!
     Tek kasnije je shvatio da je čovek svakako bio još uplašeniji od Tobija - jer je bio suočen sa podivljalim strancem punim mišića, ne naročito upečatljivim ali naoružanim popriličnom močugom. Zato je čovek skromno zbrisao, sa prljavom, ispasanom košuljom koja je lepršala za njim kao pozdrav u žurbi.









2. VETROVI ZBRKE
     Tobi je zaobišao bregove, u slučaju da se čovek vrati sa prijateljima. Uputio se nizvodno, hodajući dok ga san ne savlada. Ako se bude držao na dobrom odstojanju od reke, nadao se da će izbeći vremensku oluju koju je čovek pomenuo - pod uslovom da to nije bila laž.
     Reka se uvek videla sa neke uzišice, pošto se teren podizao sa obe strane. Sloj bistre vode se sa te daljine stapao sa mrkim blatištima, pa je Tobi jedva mogao da razabere mrlje srebra i olovno sivog koje su govorile o smrtonosnim strujama dubine.
     Ustao je, našao neko sočno voće za doručak i krenuo dalje kada je osetio da mu se koža na vratu ježi. Talasanje u prolazu. Steglo mu je grudi i štipalo za oči. Kroz slojeviti vazduh odjekivali su šuplji udari.
     Podigao je pogled. Preko zamagljenog prostranstva mogao je da vidi udaljenu stranu pevea. Bila je bregovita, sa plitkim dolinama, prekrivena biljem u čudesnim duginim bojama, obraslim jezerima, vijugavim potocima - a svi su bili pritoke velike reke. Pred njegovim očima prostor se sabi, kao kod harmonike koju je jednom video kod neke starice - a zatim stezanje zahvati i njega. Pritiskalo mu je rebra, istezalo mu vrat i noge kao da pokušava da ga rastrgne. Drveće je škripalo, njihalo se, i jedno staro i crno pade malo dalje. Tobi je ležao na vlažnom, mirisnom humusu gde je pao i gledao masivni grč kako napreduje nizvodno, talas sabijanja kako promiče i potom jenjava, kao pokret u crevima neke ogromne zveri. Slojevi su stenjali a stenje drhtalo. Poslednji sloj, nalik na divovski čekić, preli se preko lisnatog krova.
     Dok je dogledom pratio njegovo napredovanje, po prvi put je ugledao gradske tornjeve, i jedan od njih pade u svetlucavom trenutku prolaska ogromnog talasa. On je zbog nečeg zamišljao naselja - ili gradove, kako reče onaj čovek - kao veličanstvena mesta otporna na pritisak sirove prirode, neranjiva.
     Brzo je pošao dalje. Purpurni sjaj poigravao je kroz gustu šumu, slivajući se iz velikog parčeta svežeg vremenjaka kraj svetlucavog jezera, vrlo daleko. Obuzele su ga misli o gradu, ideje kako da traga za ocem, pa je zaboravio na vremensku oluju.
     Isprva je osetio grč u dubini želuca. Potom vlažni vazduh zatitra, menjajući perspektivu, i vetar donese zbrku.
     Rođena stopala odbijala su da se spuste tamo gde je on želeo, osim ako bi stalno gledao u njih. Olovno teške, njegove ruke su pri njihanju dobijale i gubile težinu. Okretanje glave bez prethodnog planiranja značilo je rizikovanje pada. Probijao se dalje, daščući. Sati su polako odmicali. Jeo je, dremao, nastavljao dalje. Vazduh mu je isisavao snagu iz mišića i slao mu talase svraba po koži.
     Šaputavi pipci polunesvesitce napustili su ga kada je skrenuo ka gradu. Teturao se od umora. Tri tornja ostala su pred njim, blistavo bela, u najveličanstvenijem mestu koje je ikada video. Kuće od svetlog lakiranog drveta bile su uredno i sigurno poređane kraj kamenih puteva, pravih kao strela, a čak je i kaldrma bila od kvadratnih i potpuno pravilnih ploča.
     Po tim ulicama kretalo se više ljudi nego što je Tobi umeo da izbroji. Gospe u otmenoj odeći elegantno su prelazile preko konjske balege, promukle varalice vrebale su kraj zidova, trgovci debeli i veseli, izopačene svađalice, dostojanstveni prosjaci, ulični prodavci svega - od slatkiša do oružja. Svi su se rojili kao prezaposleni insekti i brujali od govora.
     Tobiju je to izgledalo kao da pokušava da pije sa vodopada. Lutao je pretrpanim ulicama, bolno svestan svoje iscepane odeće i smešnog šešira. Vrećaste pantalone prikrivale su njegovu terensku opremu. Privlačio je poneki začuđen pogled.
     Čitav ovaj Sokak kao da je bio posvećen udobnostima neke ljudske prošlosti koju nije sasvim poimao. Javio se Aspekt Isak:
     Ovo je razrađeni odjek drevne ljudske kulture. Ne mogu da je smestim u neki period, ali očito je iz razdoblja pre Svećnjaka. Njihova tehnologija posebno je prilagođena tome. Zajedno sa rekom, izgleda da ovo predstavlja utočište za neku vrstu ljudi. Pretpostavljam...
     "Više bih voleo savet kako da se izvučem iz ovog Sokaka, nego to tvoje teoretisanje." Tobi je dodelio Isaku zadatak da pretraži sve datoteke u njegovom Aspekt-prostoru, i nadao se da će dobiti nešto više od ovoga.
     Sasvim je u sklopu ljudske sociologije pokazivati nostalgiju u ovolikoj meri. Ovaj Sokak izgleda teče sa promenljivim osećanjem vremena zbog ogromnih gradijenata pevea; ljudska reakcija bila je da se uhvate za stalnost. Razumljivo i...
     "Ćuti." Ugurao je Aspekta nazad u rupu i potražio jedino što je poznavao, reku.
     Duž velikog kamenog keja ljudi su dokoličili na sve jačoj vrućini, okruženi insektima. Ležali su u stolicama sa dvostranim sedištem, nagnuti unazad do tačke koja je izgledala dinamički nemoguća, sa bradom na grudima, šešira natučenih na sanjive oči. Šestonoga krmača je sa svojim nakotom tumarala oko njih, gosteći se onim što je ispalo iz okrnjenih sanduka.
     Iza ovog sporog prizora ležala je reka, osvetljena nejasnim zračenjem tri komada vremenjaka odozgo. Tobi skide ranac i sede na ogradu, zagledavši se u neprekidno talasanje reke, prošarano oblačićima čistog srebra koji bi uznemirili površinu, isparili i nestali.
     "Tražiš posao?"
     Glas je bio grub. Pripadao je mladiću, nešto starijem od Tobija i niskom, kao i svi u gradu. Široka ramena su mu rastezala rukom šivenu košulju. Ali oči su mu bile sanjarske i tople.
     "Može biti." Ovde će mu biti potreban novac.
     "Imam neki istovar. Nikad dosta ljudi." Mladić pruži široki dlan. Rukovali su se. "Ja sam Sten."
     "Ja sam Tobi. Teške stvari?"
     "Umereno. Imamo tegljače da pomognu."
     Sten preko ramena pokaza pet skljokanih prilika posađenih duž nasipa. Tobi je viđao takve i ranije, samo se uz reku takvi zovu Zombi. Svi su sedeli isto, pruženih nogu, mlitavih ruku, sa osloncem na donji deo kičme pod oštrim uglom. Ljudsko biće ne može dugo da sedi tako. Zombijima to nije smetalo. Svakako je sve bolje nego biti mrtav.
     "Ti si nov?" upita Sten, čučnuvši kraj Tobija i pišući patrljkom olovke po komadu papira.
     "Tek sam stigao."
     "Splavom?"
     "Čamcem. Iskrcao sam se pre oluje."
     Sten zviznu. "I obišao je peške? Dug put. Je li te talas oborio?"
     "Pokušao je."
     "Biće dosta gnjavaže dok se vratiš do čamca."
     "Možda ću prosto nastaviti dole."
     "Stvarno?" Sten sinu. "Odakle dolaziš, izdaleka?"
     "Ne znam."
     "A Anđelovog rta? Iz Rokporta?"
     "Za njih sam čuo. Video sam Alberta, ali kroz maglu."
     "Ti dolaziš iznad Rokporta? A još si dete!"
     "Stariji sam nego što izgledam", kruto reče Tobi.
     "Imaš čudan naglasak."
     Tobi zaškripa zubima. "Meni se tvoj naglasak čini čudan."
     "Mislio sam da se od tolikog putovanja nizvremeno razboliš, poludiš, ili tako nešto." Sten je bio iskreno zadivljen, raširenih očiju.
     "Nisam se samo sjurio." Bilo bi glupo pričati o svojoj prošlosti. Ljudi duž reke ne mare mnogo za strance. "Zaustavljao sam se da... tragam."
     "Za čim?"
     Tobi se nelagodno meškoljio. Trebalo je da ćuti. Što ljudi manje znaju o tebi, manje mogu da ti naude. "Za blagom."
     "Kao što je vodonik? Ovde je velika potražnja za gromadama vodonika."
     "Ne, nego više..." Tobi se trudio da smisli nešto pametno. "Dragulji. Drevni rubini i tome slično."
     "Ne zezaš? To nikad nisam video."
     "Retki su. Ostali od drevne gospode i dama."
     Sten otvori usta i pritisnu jezik uz prednje zube sa izrazom dubokog razmišljanja. "Uh... ko su bili oni?"
     "Drevni ljudi. Daleeeko uz vreme. Bili su toliko bogati, jer ih je bilo malo, da su im safiri i zlato samo padali sa ruku i vrata."
     Sada već iskolačene oči. "Stvarno?"
     "Imali su toliko toga da im nije bilo važnije od prašine po putu. Ponekad, kad bi im bilo dosadno, gospe bi uzele punu šaku dragulja, najlepših, sjajnih i blistavih, i pokačile bi ih po nekom velikom šeširu kakve su nosili. Kad bi naišla poplava, ljudi bi se podavili, a šeširi puni dragulja bi plovili nizvremeno."
     "Šeširi?" Zaprepašćeno čuđenje.
     Nemarno odmahivanje rukom. "Ne mlitavi šeširi kakve mi ovde nosimo. Pričam ti o velikim, okruglim šeširima, napravljenim, ovaj, od čistog vodonika."
     "Vodo..." Sten zastade, a licem mu se pronese izraz neverice, i Tobi je znao da mora brzo da se popravi.
     "Vidiš, u to praistorijsko vreme, vodonik je bio još lakši nego danas. Zato su ga nosili. Najfiniji ljudi su ga nosili utkanog u jakne i kragne i šešire."
     Sumnjičavo mrštenje. "Nikad nisam video da neko..."
     "Vidiš, danas je drugačije. Baš ti to i govorim. One drevne gospe i oficiri, iznosili su sav vodonik. Zato je danas toliko skup."
     Sten zapanjeno otvori usta u bezglasnom O. "Pa to je čudesno, prosto čudesno. Mislim, znam da je vodonik najlakši metal. I najjači. Nikakvo čudo da ga veliki graditelji i mašinisti uvek traže, a ne mogu da ga dobiju. Ali..." pošto je pogledao Tobija, "otkud ti to znaš?"
     "Kako deca znaju?" Hajde da ga kazni za onu primedbu. "Zato što smo mi uzvremeno bliži tim drevnim događajima. Nalazimo te vodonične šešire kad naiđu rekom i nasuču se."
     Sten se namršti. "Pa zašto si onda došao ovamo?"
     Tobi je za trenutak imao mučno osećanje da je uhvaćen. Čitava priča će mu se olupati o glavu. Izgubiće ovaj posao i gladovaće.
     A onda žmirnu i odgovori: "Ljudi uz vreme već imaju šešire koji su se tamo nasukali. Ja tražim one koji su im promakli i nastavili dalje."
     "Ahhh..." Stenu se ovo dopalo i smesta je počeo da ga zasipa pitanjima o veličanstvenim šeširima i lovu na blago, kako je to Tobi radio, šta je našao, i tako dalje. Bilo je pravo olakšanje kad se začuo uzvik: "Indukcioni brod!" i kad je sanjivi kej oživeo.









3. ZOMBI
     Tobiju je izgledalo da se veliki beli brod prosto stvorio pred njim, blistav, savršen i oštar dok se spuštao nad njima. Sekao je reku, podižući vodu kao penušavi štit, prskajući pred sobom kuglice čelično sivog tečnog metala.
     Imao je tri palube sa šarenom ogradom i pilotsku kabinu na vrhu, u obliku piramide. Na obe strane dominirali su veliki, debeli diskovi, glasno brujeći zbog usporavanja. Samo na ovim indukcionim diskovima, koji su morali da šire svoje polje duboko u reku i da potiskuju veliki brod napred, nije bilo sveprisutnih ukrasa. Niz svaki stub spuštali su se ornamenti. Na podupiračima su se nalazile kopije drevnih figura, na mostu su bili predstavljeni anđeli, a jarboli i prečke imali su svako svoju pozlaćenu kacigu na vrhu.
     Putnici su se načičkali duž ukrašene ograde dok je brod usporavao, prskajući penu visoko u vazduh, i podižuči talase koji su zapljuskivali kameni kej. Prodorno se oglasi zviždaljka i mornari izbaciše debele konopce.
     Sten uhvati jedan od njih i vešto ga obmota oko stuba. "Hajde!"
     Odnekud se stvorila masa sveta, kao da su izbijali iz vlažne magle. Indukcioni brod nađe se okružen gužvom. Dizalice su spuštale kutije i bale. Pristizala su kolica da ih prime i Tobi se nađe okružen skupinom Zombija, vukući i tegleći kabaste pakete zajedno sa njima. Masa je svuda oko njega galamila, pozdravljala i cenjkala se.
     Zombiji su teturavo slušali Stenova naređenja, usta poluotvorenih od napora, tako da im se pljuvačka slivala niz grudi. To su bili leševi nedavno vraćeni u život, pa su zato još bili jaki, mada prilično nemirni. Zombiji su bili uglavnom muškarci, pošto su bili predviđeni za težak fizički rad. No, kraj Tobija je radila jedna krupna žena i između dva tovara spustila mu je ruku na butinu, jednostavno i otvoreno, a zatim skliznula dlanom naviše i obuhvatila mu jaja.
     Tobi se otrgao, nozdrva ispunjenih njenim zadahom. Pljesnuo ju je po ruci. Zombiji su bili gladni života. Znali su da će brzo uvenuti, da će za par meseci nestati u tupoj smućenosti. Krupna žena odmahnu glavom, a zatim se opet naže ka njemu i opipa mu zadnjicu. Tobi se udalji od nje, drhteći...
     ...i nalete na muškog Zombija koji se mlitavo okrete za njim. "Tobi, Tobi", mrmljao je.
     Tobi zapanjeno pogleda mutne oči i mlitava usta. Gruba koža zategnuta preko jasno ocrtanih kostiju na poluuništenom licu. U Tobiju se probudiše sećanja. Neki slabi odjek u jagodicama? U oštrom nosu?
     "Tobi... ja sam... otac..."
     "Ne!" kriknu Tobi.
     "Tobi... došao... vreme..."
     Zombi nesigurno pruži ruku ka njegovom ramenu. Nalazio se u galopirajućoj poslednjoj fazi drugog života, i sada je energija tamne misterije ubrzano isticala iz njega.
     "Nisi ti moj otac! Skloni se."
     Zombi zinu, žmirnu, ponovo pruži ruku.
     "Ne!" Tobi ga grubo odgurnu i ovaj pade. Nije ni pokušao da se zaustavi i prosto se prostro po tlu. Ostao je nepomično da leži, otupelog pogleda.
     "Hej, je l' te gnjavi?" upita Sten.
     "Samo me je... samo mi je prišao."
     "Rekoše mi da su ovi napravljeni u Gradu Obnove."
     "Gde je to?"
     "U nekom drugom Sokaku. Tamo štancuju kopije iz sirovog materijala."
     "Od mrtvih ljudi?"
     "Ne obavezno. Uzmu kopiju uma, na brzinu odgaje podlogu, spoje ih - čas posla, dobiješ jeftinu radnu snagu."
     Tobi se zagleda u omlitavelo lice i zaključi da ovaj Zombi nikako ne može biti njegov otac. Lažni Abraham ga je za trenutak prevario, ali ovde nema šanse. Zapravo nije bilo nikakve sličnosti, sad kad je pažljivo i objektivno gledao.
     "Neka ga tamo", nemarno reče Sten. "Imamo posla."
     Propadanje je toliko odmaklo da Tobi nije mogao da vidi je li to neka kopija iz Obnovitelja, jer pretpostavljao je da je Sten to podrazumevao pod Gradom Obnove, ili zaista pravi Kilin, nekako ostareo u peveu.
     Odlučio je da više ne misli o tome. Ponašaće se prema tom Zombiju kao prema kopiji, kao prema onom nazovi dedi u poljskoj bolnici. Kad je to odlučio, prestao je da misli na njega. Nije mu palo na pamet da samo pre par godina ne bi mogao tako da postupi.
     Tokom ostatka istovara Tobi je radio ni ne pogledavši skljokano obličje. Gospe su ljupko prekoračivale Zombija, jedan čovek ga je šutnuo u prolazu, a telo nije reagovalo ni na šta.
     Tobiju je znoj tekao u oči i zato u prvi mah nije primetio maške. "Hejbre!" povikao je neko. Tobi podiže pogled...
     ...pravo u nadiruću glatku njušku. Za njom su išle još dve. Hitale su mekim vazduhom i njihov udarni talas zapljusnu dokove. Ljudi su trčali na sve strane, ali Tobi je nepomično stajao, gledajući srebrnaste brodove kako se uspinju u vazduh. Ponirali su i vrdali, naizgled bez cilja, krivudajući nad obalom.
     "Traže", reče Sten. "Bile su tu i pre."
     "Iste ove?" upita Tobi.
     "Bile su manje, ranije."
     Brodovi se nagnuše i skliznuše u stranu, sporiji i pažljiviji dok su leteli nad gradom. Tobi se i dalje nije micao. Maške mogu da uhvate zračenje servo pogona. Sten ga je zbunjeno pogledao, a onda se oprezno sklonio iza nekih svežnjeva trave.
     Vraćale su se. U čulima su mu odjekivali pozivi. "Bišopovi", šapnu on. Mogao je da razabere Cerma, Džoslin, ostale. Znači, maške su povalile šifre Porodice. Isključio je unutrašnje sisteme, kako ne bi nehotice reagovao nekim odgovorom.
     Maške su sad prolazile iznad njega. Trenutak je prolazio bolno sporo, i u jedan mah on pomisli da su se zaustavile tačno nad njim. No, ubrzo su bile nad rekom i mogao je ponovo da diše.
     Skoro u istom trenutku neko otvori vatru na maške. Oružje je bilo prilično prefinjeno, pomisli Tobi, jer nije ostavljalo gotovo nikakav primetan trag. Verovatno je koristilo neki deo elektromagnetnog spektra koji Bišopovi ne mogu da osete.
     Maške su mogle. Vatra je dolazila odnekud nizvodno i one pohitaše tamo. Nisu bile oštećene, koliko je Tobi video. Opalile su jednom, sve tri zajedno. Neko vrisnu. Maške se udaljiše i vrisak prestade. Ko god da je umro, postupio je glupo. Tobi ni za trenutak nije pomislio da napadne maške tog kalibra. To je naučio još kao dete.
     "I to su radile pre", reče Sten. Ustao je iza svežnja i pokušao da se pravi kao da se nije ni sakrivao.
     "Jesu li napale nekoga?"
     "Nisam čuo."
     "Kuda su tada otišle?"
     "Kao i ove..." Sten pokaza za trima maškama koje su se sada podigle i ubrzale. "Niz vreme."
     "Uvek?"
     "Da. Valjda nekog traže."
     I pokušavaju da nanjuše Bišopove, pomisli Tobi. Možda baš njega. Ili je možda to značilo da ovde ima još Bišopovih.
     Otišle su nizvodno. Možda to znači da on ne treba da ide tamo.
     Kad su maške otišle, svi su nastavili posao kao da se ništa nije desilo. Posao je bio težak i moralo se raditi brzo, jer je indukcioni brod već ukrcavao putnike. Ljudi, paketi, prijatna zbrka. Kad se Tobi vratio iz obližnjeg skladišta kuda je otpratio kolica sa teretom, samo talasići u blatnjavoj reci pokazivali su da je brod uopšte bio tu.









4. GOSPODIN PRESTON
     Dan je bio dug i naporan, sa masom buradi i sanduka i paketa koje je trebalo razvezati i sortirati i složiti u ofucanom kamenom skladištu. Sten je bio podagent jednog velikog uvoznika i imao je unapred predviđene zadatke, pa je Tobi čitavog dana imao posla.
     Ovde je bilo malo tehna, pa su se ljudi oslanjali na običan rad. Zombiji sa keja su se brzo premorili, pa je Sten doveo novu skupinu. Tobi više nije video onog što se srušio, i nije ni išao da ga traži u smrdljivoj sobici iza skladišta gde su ih inače držali.
     Radno vreme se završilo kad je veliko golo parče vremenjaka u visini potamnelo. To je bila sreća, jer su ljudi i dalje više voleli da spavaju po mraku. Mada ovde nije bilo ciklusa dana i noći, nekoliko sati senke bilo je dovoljno za minimum sna. Tobi je jednom video noć koja je potrajala nekoliko "dana", pa su ljudi počeli otvoreno da nagađaju hoće li se vremenjak ikada ponovo osvetliti. Kada se žućkasti sjaj vratio, narastao je u zagušljivu vrućinu i prodoran sjaj, toliko snažan da su svi zažalili što su ga nestrpljivo čekali.
     Sten je odveo Tobija u kuću gde je i sam odseo i sve uredio za njega, ostavivši mu samo vremena za kupanje u hladnoj rečnoj vodi pre večere. Tobi se za zajedničkim stolom čudio neverovatnoj brzini jela u kombinaciji sa brzim razgovorom, kao da ovim ljudima usta služe samo da istovremeno jedu i brbljaju. Na ogromnom poslužavniku pojaviše se divlje koke, ispečene do ruštavo smeđe kožice, i bile su razgrabljene i proždrane pre nego što su stigle do njega, mada je Sten nekako uspeo da se domogne dve, pa ih je podelio sa njim. Jedan mršavi čovek sa kozjom bradicom preko puta Tobija bavio se isključivo svojim ustima, jeo je, šalio se i pljuvao, nimalo precizno, u bronzanu pljuvaonicu što je stajala kraj njega. Sten je jeo služeći se samo nožem, i vešto je zavlačio u usta ponekad i čitavu oštricu. Tobi je uspeo da prigrabi gomilu žilavog pasulja i debeo komad mesa pre nego što je kraj njega proleteo desert, predstavljen gomilom tvrdih oraha u moru šlaga koji je planuo kad ga je neko dotakao cigarom. Sten je pojeo i to i onda se zavalio u pletenoj stolici, čačkajući zube blistavim džepnim nožem, što je bilo iskazivanje nemarne hrabrosti kakvo Tobi u životu nije video.
     Potom je Tobi više od svega želeo da spava, ali Sten ga je izvukao u gužvu na ulicama. Završili su u baru kojim je neko vreme dominirala ogromna, vrlo vlažna žena koja je palacala jezikom i prevrtala očima, pevajući baladu koju Tobi nije razumeo. Na kraju se sručila na pod uz glasan tresak i bila su potrebna tri muškarca da je iznesu. Tobi nije znao je li i to deo tačke, jer je bilo daleko zabavnije od pevanja.
     Sten je naručio nekakvo tamno pivo i vešto je iskorisito taj trenutak da preda Tobiju dnevnu zaradu, tako da bi Tobi ispao cicija da nije platio sledeću rundu, koja je stigla neobično brzo. Već je dopola popio novu kriglu i već su mu se mnogo više sviđali i to veče, i ovaj ogromni grad, i njegov fini novi prijatelj Sten, i uopšte čitav ogromni svet pevea, a onda se setio koliko je njegov otac mnogo pio pre nekoliko godina. Setio se kako mu je Kilin tada rekao da u Porodici Bišop bacaš zapušač kad ga izvadiš iz boce, jer znaš da ti više neće biti potreban.
     To ga je uznemirilo, ali Sten se u tom protegao i podigao na sto nogu u čarapi. Na tabanu čarape bilo je izvezeno lice, a Sten je mogao da, pokrećući prste na nogama, izvede da se to lice smeši, ljuti, čak i trepće. Za to vreme Sten je razgovarao sa svojim umetničkim tabanom. No, to je podsetilo Tobija na vreme neposredno posle Propasti, hladno i prazno, kada su Bišopovi jedno veče logorovali sa još nekim lutalicama iz drugih Porodica. Jedan visoki dečak od Najtovih promolio je stopalo u sivoj čarapi ispod nekih pokrivača, šaleći se. Tobi je pomislio da je to pacov pa je bacio nož, prikucavši stopalo za tlo. Dugo potom nije bio baš omiljen u Porodici Najt.
     Nasmešio se i otpio još piva. Sten preblede. Tobi je osetio da neko stoji iza njega.
     Okrenuo se i ugledao visokog muškarca u kožnoj jakni, crnim pantalonama i sa bezbrižno naherenim plavim kapčetom. Samo su piloti nosili takve kape sa zlatnim odsjajem na ivici.
     "Gosp... gospodine Preston", reče Sten.
     "Gospoda su izašla u provod? Niste suviše zauzeti za razgovor o poslu?"
     Gospodin Preston se dobroćudno osmehnu, kako i pristaje predstavniku slobodne i zaista nezavisne profesije. Tobijevi Aspekti su ga naučili da vladare ograničava parlament, sveštenike pastva, pa čak i učitelji, ma koliko užasno moćni bili, rade za gradske vlasti.
     No, pilot na srebrnoj reci na odgovara nikome. Kapetan broda može da izda deset naređenja dok se pripremaju indukcioni motori i dok brod zalazi u reku, ali čim se pogon pokrene kapetan je zbačen sa vlasti. Pilot tada može da upravlja brodom kako želi, izbacujući naređenja bez savetovanja i iznad kritike bilo kog običnog smrtnika.
     Gospodin Preston bez pitanja izvuče stolicu od drugog grubo otesanog stola i tresnu je kraj njih. "Čuo sam da si došao odozgo - daleko odozgo", reče on Tobiju.
     "Uf, to vam je Sten rekao?" upita Tobi kako bi imao vremena da razmisli.
     "On je pustio glas, da. Da li se prevario?" gospodin Preston se pažljivo zagleda u Tobija, iskrivivši usta pod čupavim smeđim brkovima.
     "Neser. Možda je, ovaj, malo preterao."
     "Rekao je da si bio iznad Rokporta."
     "Video sam ga kroz maglu. Onu groznu, sedefastu, koja..."
     "Koliko iznad njega?"
     "Ne mnogo."
     "Kairo?"
     "Ovaj... da, zaobišao sam ga."
     "Opiši ga."
     "Veliki grad, veći od ovog."
     "Video si rt? Peščani žal?"
     "Nisam video nikakav žal."
     "Tačno - ni nema nikakvog žala. Kako izgleda dvostruki rt?"
     "Pena suklja uvis."
     "Kuda odlazi?"
     "Izbija iz reke i leti do drugog rta."
     "Išao si ispod tog luka?"
     "Neser. Ostao sam u mirnoj vodi, blizu druge obale."
     "Pametno. Taj luk je tamo otkako pamtim i niko ko je pokušao da plovi ispod njega nije ostao živ."
     "I ja sam to čuo."
     "Od koga?"
     "Jednog tipa uzvodno."
     "Koliko uzvodno?"
     Pilotima niko nikad ne laže, ali istina se može malo prilagoditi. Tobi otpi gutljaj tamnog piva koje je bilo dovoljno gusto da zameni večeru - a neki u baru su ga izgleda upravo tako i koristili, vrlo glasno - i oprezno odgovori. "Nešto iznad Kaira. Odande sam pošao."
     Gospodin Preston se nagnu napred i isturi snažnu vilicu. "Tamo postoji veliki nanos, vidi se izdaleka. Od peska, zar ne?"
     "Neser, od crnog gvožđa."
     Gospodin Preston se zavali u stolici i dade znak barmenu - koji se stvori kraj njih, vrteći u rukama prljavu krpu - da im donese još jednu turu. "Tačno. Komadina gvožđa izbila je sa dna reke u nekom strašnom događaju. Knjige pominju gejzir rastopljenog metala - ne hladnog, kakav teče ispod reke - nego gejzir koji se probio kroz sam vremenjak."
     "Bio sam u drugim delovima pevea i nisam video ništa nalik na ovu reku. Izgleda mi nelogično."
     "Nije na nama da sudimo, sinko."
     "Molim vas, ser, nemojte me zvati sinko."
     Gospodin Preston namršti čupave obrve, za trenutak zbunjen brzim, čvrstim prizvukom u Tobijevom glasu, ali ipak samo odmahnu rukom. "Svakako, gospodine Tobi. Moram reći da u tebi ima neke mudrosti koja te čini starijim nego što izgledaš. Spreman sam da te uzmem u službu."
     Sten je pratio ovaj razgovor iskolačenih očiju. Da dva obična šljakatora piju sa pilotom bilo je isto kao da mokar rečni pacov bude pozvan na večeru kod gradonačelnika. A tek ova ponuda!
     "Kakvu službu?" upita Sten, ne mogavši da se dalje obuzdava.
     "Navigaciju. Odavde do Kaira bilo je par velikih vremenskih oluja otkako sam poslednji put išao tamo. Sada treba da preuzmem 'Načez' sve donde i nisam siguran da dobro poznajem reku."
     "Ja mislim da uopšte ne poznajem reku toliko dobro", priznade Tobi, glave pune nejasnih misli.
     "Jesi li video te oluje?"
     "Jesam, dve. Izdaleka, ser."
     "To je jedini način da se oluje gledaju", upade Sten lažno šaljivim tonom. I dalje je bio ošamućen ponudom.
     Pilot iskrivi lice na način koji je jasno govorio o izbegnutim opasnostima i izgubljenim prijateljima. "Kako si sačuvao čamac?"
     "Veslao sam i otiskivao se. Verovatno sam samo imao sreće sa strujama."
     "Vremenska oluja privlači brodove srazmerno njihovoj masi, znaš? Najverovatnije te je spaslo upravo to što si veslao", reče pilot. "Indukcioni brod, uprkos snazi, mora da bude veštiji. Težina ga može upropastiti."
     Tobi ponovo otpi malo piva. "Ne znam da li želim da se vratim tamo gore, ser."
     "Veruj mi da će ti se isplatiti." Pilot začkilji na njega, kao da pokušava da na Tobijevom licu vidi nešto što on krije. "Nadao sam se da možda imaš nekog posla tamo gore."
     Možda imaš nekog posla. Pred Tobijevim unutrašnjim okom pojavi se lice onog Zombija i on oseti da se sala zatvara oko njega, gušeći ga vazduhom punim dima od cigara. Slojevi plavog dima kovitlali su se pod treperavim žutim svetlom sijalica što su se pružale sa zidova, velike koliko glava čoveka sa sve šeširom. Tobi se čuvao od tog sećanja sve dosad, ali opet ga je pritisla težina nesigurnosti. Neće znati je li Zombi njegov otac sve dok ga ne nađe ponovo i ispita ga.
     "Ser, odgovoriću vam sutra. Sada moram da se postaram za nešto."
     Zaprepašćenje na Prestonovom i Stenovom licu bilo je gotovo zabavno. Još je poraslo kad je Tobi ustao, glasno treskajući đonovima po podu zbog popijenog piva. Ozbiljno im je klimnuo i bez reči nestao u mraku.









5. ZAMRZNUTA DEVOJKA
     Mastiljavi oblici su mu se još motali po glavi kada je zalupao na vrata kuće gospodina Prestona. Tobi se i dalje osećao upletenim u zamršena sećanja, u mržnju prema Zombiju, jer nije hteo da veruje kako je to Kilin kakvog je poznavao.
     Tek je svitalo, siva svetlost probijala se kroz maglu i slala prve zrake preko krovova oko dremljive reke. Maške i njihov otrov izgledali su beskonačno daleko. Ovde ih ljudi nisu čak ni pominjali. Bili su ogrnuti ovim prijatnim, udobnim krajičkom pevea i nisu hteli ni da slušaju o događajima napolju. Tobi se pitao je li to tipično za sve ljude. Ako jeste, šta su onda Bišopovi?
     Jedva je mogao da nazre belu ogradicu koja je oivičavala dvorište gospodina Prestona. Sedefna magla zaklanjala je pojedinosti od kratkog puta koji je vodio do kuće. Mesto je bilo veličanstveno, to je morao da prizna, čak i pod ovako nesigurnim svetlom. Kuća je bila od bele borovine, sa masivnim stubovima ukrašenim pri vrhu cvetnim šarama. Ponovo je kucnuo gvozdenim zvekirom i bronzana kvaka se istog časa okrete, kao da je povezana sa zvekirom. Pojavio se patuljak, nemi sluga, i poveo Tobija duž velikog hola.
     Nije bio pripremljen na veličanstvenost pilotovog obitavališta, i sad se divio nameštaju od mahagonija, novoj električnoj lampi sa abažurom od žute hartije, i polici punoj zvučnih skulptura. Patuljak se povukao, pošto je zinuo i pokazao usta bez jezika i crvenu tetovažu sluge na ramenu kako bi objasnio zašto ćuti.
     Po zidovima je visilo obilje slika o putovanjima - "iznad Abrahamovih vodopada", "Vulkanski pohod", "Srce lakoće", "Bitka protiv sudbine" - i mnogo knjiga, uključujući i vrlo skupe. Tobi je poželeo da uzme listove i odnese ih bliže lampi, ali taman kad je pružio ruku ka knjizi sa naslovom "Vremenska para i uništenje svetova", začuo je teške korake i okrenuo se da dočeka pilota u punoj, plavo-zlatnoj uniformi.
     "Nadam se da si se postarao za onaj drugi posao", ozbiljno reče gospodin Preston.
     Tobi se tek sad jasno setio kako je naglo otišao od stola. Grad van te zadimljene sobe prosto mu je progutao sećanje. Probio se kroz uzane uličice pune grubih zgrada koje kao da su se naginjale nad prolaznike, zaklanjajući bledi sjaj neba. Vlažni sokaci bliže reci bili su zamršeni i njima se nije moglo prolaziti bez saplitanja o sklupčana tela, nalik na svežnjeve odeće prepuštene đubretarima.
     Vlasnici Zombija ostavljali su ih tamo gde legnu, sigurni da neće moći da se pokrenu dok ne dobiju hranu. Tobiju su bili potrebni sati da nađe ono mlitavo lice koje je video na keju, a potom je dugo piljio u njega dok se nije uverio da ovaj Zombi nije samo u stanju mirovanja. Bio je mrtav, raširenih udova, ukočen u parodiji plesa.
     Ujutro se pojavio vlasnik Zombija, slegnuo ramenima pred lešom i ubacio ga u kolica za đubre. Sva Tobijeva pitanja o Zombiju čovek je odbijao - nije znao imena, ne, niti odakle potiču, niti iz kog dela reke su doneti. Grad Obnove? To je samo priča.
     Tobija je poslednji pogled na to lice ponovo uznemirio, kao da je Zombi u konačnoj smrti odao svoju poslednju tajnu. Sada je jasno ličio na njegovog oca. Ali je li to kopija?
     I zato je, sa umorom u kostima i svežom, gvozdenom odlukom u kičmi Tobi naterao sebe da se uspravi pokraj hrastovog kamina i da pogleda gospodina Prestona u oči. "Poći ću, ser."
     "Sjajno! Hoćeš da pogledaš uz vreme, je li?"
     "Dabre."
     "Kako to?"
     "Ovaj, da." Ta reč mu je još zvučala čudno. Da vidi uzvreme, da - i da ode što dalje od maški.
     "Evo, jesi li doručkovao?"
     Kukuruzne pahuljice i kolačići koje je iznela domaćica brzo su zaokupili Tobijevu pažnju, dok ga je pilot zabavljao pričama i znanjem. Tobi je uspeo da dobro zamuti pojedinosti oko svog dugog putovanja nizvodno, mada ga je u tome ometala zbirka zanimljivosti gospodina Prestona, poređana duž zidova. Bilo je tu kristala, kamenja neobične boje koje je odavalo vulkanske deformacije, uvojak kose predaka, pet strela od kremena iz mitskih vremena, i neki zanatski ukrasi kakve je Tobi viđao i ranije. Uz sve to nalazio se i mesingani okvir sa krutim 3D uparađene dece, ostarelih ujaka i tome slično, a svi su bili ukočeni u najboljim odelima za susret sa besmrtnošću.
     No, sve to nije bilo ništa u poređenju sa velikom prozirnom kockom koja je zauzimala počasno mesto na trpezarijskom stolu. Oko nje širila se hladnoća i Tobi je u prvi mah mislio da je to led, ali dok je jeo primetio je da na kocki ne nastaju kapljice. Unutar njenog plavo-belog sjaja nalazili su se sitni predmeti - zlatna čipka, iskrzani komadić kvarca, dve velike bube sa čupavim antenama, i minijaturna statua lepe devojke, sa crvenom kosom i lepršavom belom haljinom.
     Gotovo je završio proždiranje kukuruznih kolačića sa melasom i gutanje punog lonca kafe, kada je slučajno primetio da je jedna buba malo spustila krilo. I dalje pažljivo slušajući pilota, koji se upustio u nešto nalik na četvorotomnu usmenu autobiografiju u prvoj verziji, pažljivo je gledao i primetio da se devojka polako okreće na desnoj nozi. Haljina joj se priljubila uz levu nogu, a potom je ljupko poigravala, pretvarajući se u lepršavi disk čipkaste lepote.
     Dotle su bube već uspele da načine četvrtinu zamaha prozirnim, paučinastim krilima. Obe su se kretale ka devojci. Njihove složene oči pomerale su se sa nečim što je verovatno bio izraz uzbuđenja i hitnje, a za Tobija je to bio ukočeni, zlokoban pogled.
     "Ah, lov", konačno prekide pilot svoj monolog. "Divno je, a? Gledao sam ga dovoljno dugo da ti narastu tri brade."
     "Ta devojka, ona je živa."
     "Tako izgleda. Ali toliko je mala da ne mogu biti siguran."
     "Odakle vam to?"
     "Daleko nizvodno."
     "Nikad nisam video ništa slično."
     "Ni ja. Zaista, po kvalitetu izrade i ja bih rekao da je devojka prava."
     "Prava? Ali, nije veća od mog nokta!"
     "To nama tako izgleda, valjda zbog nekog svetlosnog trika."
     "A te bube..."
     "Velike su gotovo kao ona, tačno. Možda su uvećane, suprotno od trika sa devojkom."
     "A šta ako nisu?"
     "E, onda će, kad stignu do devojke, sjajno da se provedu." Pilot se isceri. "Dao sam čitavu nedeljnu platu za ovo. Ona zlatna stvarčica, vidiš, i ona se okreće."
     Devojka se još malo okrete i Tobi prepoznade Besen. Njegovu Besen.
     Negde je upala u zamku. Je li to kopija? Ili je ovo stvarno prava Besen?
     Kucnuo je po kocki, ali nije bilo reakcije.
     Setio se kako su jednom na "Argu" zajedno popravljali zagađeni tuš, dok su bili zaduženi za održavanje. Ona je odšrafila cev i izvukla iz nje loptu dlake veličine dobro uhranjenog pacova. Bila je teška i gumasta i neverovatna kada ju je podigla, kao dlakavi mesec kraj njenog blistavog lica nalik na planetu, i Tobi je morao da se nasmeje.
     Sada je osetio novi talas ledene hladnoće kako se širi iz kocke pune nemog, sporog vremena. "Nešto ne valja, dečko?"
     Poželeo je da razbije plavo-belu kocku usporenog trajanja, da oslobodi izmučena razdoblja i strašne, izobličujuće perspektive. Ali taj predmet pripadao je pilotu, a takvi ljudi bolje od ikoga razumeju promenljivost vremena. Možda je i pravo da njima pripadnu ovakve stvari.
     Najbolje da sve zaboravi. Nije znao šta bi radio sa zarobljenom Besen čak i da je dobije. Ipak, osetio je olakšanje kada je izašao iz trpezarije i našao se u gustoj magli napolju.









6. ODLAZAK GORENAZAD
     Trebalo je da se otisnu još istog dana. Tobi nikada nije osetio toliko divljenje kao tih prvih trenutaka, dok se peo mostom i ukrcavao na već punu palubu.
     Nikada dotle nije bacio više od jednog pogleda, punog poštovanja, na neki indukcioni brod dok je cepao vodu svojim oštrim pramcem. Sada ga je gospodin Preston pozdravio krutim klimanjem, što je bilo vrlo uzdržano u poređenju sa njegovom pričljivošću za doručkom. Jedva je odvojio vremena da mu preda potvrdu o zaposlenju. Ostali članovi posade rukovali su se sa njim nešto prijaznije nego što su se inače ponašali prema običnim putnicima. Mušterije koje plaćaju cenu i inače su bile najmanje poštovane od strane posade, uključujući čak i dečake-čistače iz potpalublja. Tobi je po odsutnim, pomalo zamagljenim pogledima muškaraca i žena u posadi video da njega priznaju u najmanju ruku za pripadnika ljudske porodice.
     "Prošao si onu malu oluju tamo napred?" upita ga gospodin Preston dok su se peli uz tri niza spoljašnjih stepenica da bi stigli do pilotske kabine.
     "Neser. Iskrcao sam se, nasukao čamac i obišao je peške."
     "Hmmm. Šteta. Mislim da ću malo preseći struju, kako bih ostao podalje od nje."
     "Daser."
     Tobiju je ovaj egzotični Sokak priređivao čudo za čudom. Počeo je da uviđa zašto ljudi žele da žive ovako, u džepu izdvojenom od maški i sve težine istorije. Nije bilo bitno što oživljavaju neki drevni način života; ovde i sada to je bilo stvarno.
     Utovar je bio pri kraju, jedva obuzdana težnja broda za rekom širila je vazduhom duboko brujanje. Teret je prosto leteo sa kolica u brod, preko ruku užurbanih radnika, većinom Zombija. Okasneli putnici pristizali su spotičući se između kutija i bala što su još čekale na utovar. Žene sa kutijama za šešire i cegerima za pazar požurivale su oznojene muževe, koji su vukli urolane tepihe i decu koja su drečala. Taljige i kolica za prtljag truckali su se po kaldrmi i sudarali se mnogo češće nego što je izgledalo moguće po zakonima verovatnoće, drobeći kutije i tegle. Vazduh je iskrio od psovki. Čekrci se sklopiše, i napred i pozadi.
     Tobiju su se dopadali gužva i galama, žamor i komešanje puni cilja i svrhe. "Svi koji ne putuju, molim da se iskrcaju!" začu se glas i zazvoni poslednje zvono, i prepune palube "Načeza" istisnuše deo gužve preko mostova - žurnu plimu protiv koje se borilo nekoliko poslednjih zakasnelih putnika. Glavni most skliznu unazad, a jedan visoki muškarac dotrča i pokuša da preskoči prazninu. Uspeo je da ščepa držač ograde i jedan mornar ga izvuče gore, ali pri tom mu se otvorio zadnji džep i novčanik mu ispade u vodu. Masa na obali poče da se smeje, i mornar je jedva sprečio čoveka da ne skoči za svojom imovinom.
     Tobi je sve ovo posmatrao sa izdignutog položaja pilotske kabine. Bilo je to elegantno mesto, sa toliko staklenih površina da je morao da ih prebroji kako bi se uverio da ga okružuju svega četiri prozirna zida. Kapetan je stajao kraj pilota, obojica su bili u modro-zlatnim uniformama, i začu se zviždaljka. Narandžasta zastava se podiže na jarbol, i brod poče da se kreće. Ubrzanje je vibriralo palubom a uljasti dim kuljao je iz tri visoka dimnjaka na sredini broda.
     Masa duž keja iskoristila je taj trenutak za dovikivanje poslednjih poruka i pozdrava, a brod se naglo udalji od njih, jer izgledalo je kao da ubrzava dok je indukcionim poljima hvatao duboku struju metala ispod vode. Grad nestade neverovatnom brzinom, ljudi na keju se pretvoriše u tačkice koje su iščezavale pred Tobijevim očima.
     "Vremenski tok", odgovori gospodin Preston na Tobijevo mrštenje. "Odmah sam nas zakačio na njega. Sada vidimo slike stisnute i izobličene."
     Obala je već bila prošarana crvenim i plavim dok se vreme menjalo i teklo oko broda, a pritisak i pljuskanje struja zvučali su kao duboki bas tonovi koje je Tobi osećao preko debelih đonova svojih čizama.
     Leteti preko samog trajanja, otrgnuti se od sigurnosti strpljivog, jednosmernog vremena - Tobi oseti da mu se grlo steže od mučnine. Zapljusnula ga je zbunjenost, ubrzanje duboko do utrobe - ne samo ubrzanje kretanja nego i u količini za koju je znao da upravlja peveom, ali koju nijedan čovek nije mogao da oseti, sila spletenog vremena i prostora. Čvrsta paluba vijugala je kao zmija, gusti vazduh je brujao, iskre su iskakale na sve strane. Njegovo telo se nekoliko dugih, bolnih trenutaka borilo protiv suprotstavljenih sila koje su ga vukle i cimale; grudi su mu se stezale, zglobovi se rastakali, kolena postadoše laka kao pero - a onda nekako njegove tetive nađoše novu ravnotežu, bez ikakvog njegovog svesnog napora. Duboko je udahnuo vazduh i ustanovio da je vlažan i mirisan.
     "Mirno." Gospodin Preston ga je gledao, toga je tek sad postao svestan. "Verovao sam da ćeš se provući, ali nikad se ne zna dok se to ne završi."
     "Šta bi bilo da nisam?"
     Pilot slegnu ramenima. "Iskrcali bismo te u sledećem pristaništu, ništa više."
     "A kako je sa putnicima?"
     "Dole je lakše. Ovde su plime najgore."
     "Plime?" Zagledao se u nepomičnu reku.
     "Ne rečna plima - plima vremena. Putnici kojima se pomute glava i stomak mogu da legnu i čekaju dok ne stignemo do njihovog odredišta. Barem većina."
     Tobi je oduvek smatrao da je pilotov posao da održi brod na reci, što i nije bilo nešto naročito, s obzirom na to koliko je reka široka. Dok je sada ćutke gledao gospodina Prestona kako krivuda i izbegava mrlje iz kojih je izviralo lepljivo smeđe blato, a potom vešto klizi duž zlatnog nasipa od broma, video je plesačku ljupkost i lakoću koje dolaze od okretanja masivnog hrastovog kormila, vladanja prigušenim životinjskim zvucima indukcionih motora, geometrijske veštine sa pramcem i krmom. Kad bi se ovi elegantni pokreti prekinuli to ne bi bilo samo neprijatno, nego i opasno, a najviše neestetski.
     Tobi je to shvatio kada je nizvodno glavnom strujom naišla jedna trgovačka barža i našla se "Načezu" tačno na putu. Umesto da promeni svoj elegantni kurs, gospodin Preston je naleteo na dva zadnja vesla barže. Zvuk lomljave tek što je prestao, kad iz hrpe crvenih lica nagomilanih uz ogradu barže pokuljaše psovke. Lice gospodina Prestona sinu od iskrene radosti, jer sada je imao mete koje su, za razliku od posade "Načeza", uzvraćale uvrede.
     Radost nad radostima! Otvorio je bočni prozor, promolio glavu kroz njega i zasuo uvredama crvena lica. Dok su se dva broda rastajala i dok su kletve trgovaca jenjavale, gospodin Preston je povećavao i jačinu glasa i silinu uvreda, koristeći imenice i glagole koje Tobi nikada nije čuo. Kada je gospodin Preston zatvorio prozor, bio je ispražnjen od svih napetosti polaska.
     "Oh, ser, to je bilo dobro", reče glas kraj Tobijevog lakta. Bio je to Sten; sijao je od divljenja opširnim psovkama.
     Nije odabrao dobar trenutak. Gospodin Preston ga prostreli pogledom. "Mornar koji ima mišljenje? Drži se ti ribanja, momak!"
     Zato su prošli još sati dok Tobi nije saznao otkuda Sten uopšte na "Načezu", jer Sten je provodio vreme glancajući do savršenstva pilotsku kabinu, pa zatim gvozdene stepenice i drvene poklopce oko nje. Kada ga je Tobi našao kako guta vreli crni napitak u zadnjoj kantini, Sten je bio spreman za priču.
     "Blago, eto zašto sam se prijavio. Mornarska plata je nikakva, a od vremenske struje mi je bilo muka sekund ili dva, ali izdržaću."
     "Ovaj, blago?"
     "Već tražim one vodonične šešire. Ovde kod nas ih niko nikada nije primetio, pa mislim da si malo prebacio kad si došao kod nas. Sigurno su uzvodno."
     Tobi je klimao i slušao Stena kako brblja o zvezdanim safirima i krupnim rubinima koji ih čekaju, i jedva je uspevao da se ne nasmeje i time se oda. S druge strane, ta priča mu je obezbedila prijatelja na mestu koje mu se činilo opasno.
     "Šteta što si morao da prekineš svoju potragu", lukavo reče Sten.
     "Šta?" Tobi se upravo služio iz činije plavog pasulja kako bi se nečim zaposlio, i ova primedba ga je zatekla nespremnog.
     "Prebacio si još negde. Hteo si da nađeš onog Zombija. Samo što si hteo čoveka u prvom životu, a to leži uzvodno."
     Kako je Sten mogao da proguta čitavu priču o vodoničnim šeširima, a da pri tom sastavi istinu o Tobijevom ocu od onih mrvica koje je znao, ostalo je tajna. Tobi je priznao klimajući i gunđajući, ali prekinuo je dalju priču. Na reci je vladalo neobično uverenje da je reka beskonačno duga i da je ostatak pevea samo senka bačena oko beskonačne cevi koja večito usisava reku dalje i dalje. Zato je sve spolja, sve priče o peveu i maškama, bilo samo smetnja.
     Već na početku puta nizvodno naučio je da ne pušta druge da uživaju u novoj verziji srceparajuće priče o sirotom dečaku bez majčine brižne ljubavi i očeve zaštitničke ruke, ostavljenom da se sam bori protiv neprijateljskog sveta. To nije bila istina, a kad bi im ispričao istinu, izazvao bi u njima užas.
     Dobro se ti držiš pred njima.
     Iznenadilo ga je iznenadno probijanje delića Šibo. Ućutkao ju je, osećajući se nekako krivim.









7. VREMENSKA TURBULENCIJA
     Mirne rečne vode ležale su blizu obale. Tu su duboke struje broma i žive dozvoljavale indukcionim kalemima da se čvrsto uhvate, dok je sama voda najbolje tekla u sredini reke. Ovde nije bilo pruga broma koje bi izbile da raspore trup broda, pa je stražar mogao da bude relativno miran.
     Gospodin Preston mu je objasnio da "Načez" mora da se drži blizu obale, koja ga odvaja od nizvodnih brodova što plove sredinom, koristeći brzu struju. Tobi je naučio nekoliko veštih trikova za savlađivanje rtova, krivina, sprudova, ostrva i naslaga koje preprečavaju put. Ubrzo je zaključio da će se, ako ikada postane pilot, baviti samo plovidbom nizvodno, a put uzvodno će prepustiti onima koji ne cene oprez.
     No, vremenska oluja zahvata oba tipa brodova.
     Spuštala se mrmoreća tama dok su se probijali rekom prema kovitlacu vremena koji ih je čekao. Dizao se usred reke, levkastog oblika, dok su izveštaji od koliko juče, iz grada, govorili da se nalazi uz obalu suprotnu onoj koje se sada držao "Načez".
     "Brzo se kreće, nema šta", mirno reče gospodin Preston za kormilom.
     Uskovitlani, zapenjeni beli stub ulubljivao je i bojio u crveno sliku šume i doline iza nje. Tobi je stajao u uglu pilotske kabine i uskoro je ispričao sve čega se sećao o ovoj oluji koju je video pre više dana, a pokazalo se da to nije bilo od koristi, jer je nevreme naraslo i dobilo oblik izuvijanog čvora nalik na osmicu, koji je bljuvao crnu vodu i sivi metal.
     Kiša je udarala o prozore pilotske kabine. Ciklon je upijao svetlost oko njih. Nad njima se videla crno-bela šara neba. Bliže obali Tobi je nejasno nazirao drveće u paučinastim obrisima. Vetar je šibao i udarao "Načeza", povijajući drveće i okrećući lišće na bledo naličje, tako da je izgledalo kao da mu spira boju. Drveće je njihalo granjem kao da je u panici. Jedan "Načezov" dimnjak zaškripa, naheri se i puče napola, i gornji deo pade na palubu. Mornari pritrčaše da ga oslobode veza i bace preko ograde. Tobi vide da je i Sten sa njima, da žurno testeriše na vetru koji se upinje da ga sruši. Po pokretima usana videlo se da psuje, bio je toliko blizu da je Tobi mogao da pročita reči sa usana, ali vetar je odnosio sa sobom svaki zvuk.
     Nije to bio običan vetar. Hujao je i sekao vazduhom, izobličujući slike tako da su ljudi u poslu izgledali kao da se mučno sporo kreću, a potom panično ubrzavaju, neprekidno istezani i trzani i izobličavani nedvidljivim silama.
     A onda - ssssttt! - šištanje vakuuma trže bleštavi oreol na nebu. Palubu preplavi večiti sjaj. Obala je i dalje bila u polumraku. Vrhovi drveća su se njihali i rvali sa nevidljivim neprijateljem. Sredina reke se penila.
     Novo ssssttt! i udar i brod propade za visinu čoveka, zapljusnut vrelim sjajem. U deliću sekunde vazduh postade pakleno crn, a grmljavina se pronosila nebom kao da prazna burad tandrču niz kameno stepenište.
     A onda izađoše. Vetar ponovo postade živopisan lahor nad rekom. "Vremenska turbulenca je ovog puta bila blaga", reče pilot.
     Tobiju nije tako izgledalo dok je sedeo na stolici i pokušavao da ovlada disanjem.
     Kada je kasnije sreo Stena, mladić se iznenadio. "Izvijanje? Iskrivljene noge? Ni trenutka se nisam tako osećao." Tobi shvati da su promene i nestabilnost vremena i prostora bili specifični za svakog pojedinog posmatrača. Niko nije osećao iste posledice. No, obogaljeni dimnjak, koga su sada Sten i ostali mornari žurno popravljali, obliveni znojem, jasno je pokazivao šta može da učini talasanje vremena.
     Ponovo presekoše reku, izbegavajući veliki aluminijumski nanos koji je prigušeno sijao, i koji bi u deliću sekunde mogao da uništi korito indukcionog broda. To je dovelo "Načez" blizu obale gde je Tobi ostavio čamac. Uzeo je dogled gospodina Prestona i počeo da pretražuje modro-zeleno grmlje, ali nije uspeo da ga vidi.
     "Neko ga je ukrao", besno reče Tobi.
     "Ili pojeo", nasmeši se pilot.
     "Nisam ga uzgajio, nije živ. Testerisao sam i zakucavao i savijao pravi metal."
     "Možda ga je vreme pojelo", reče na to pilot.
     Obala je delovala vodnjikavo i neodređeno, kao modro-zelena emulzija. Dok su se probijali uzvodno, Tobi je sve više poštovao pilota. Nijedna izbočina nije dovoljno dugo trajala da bi se Tobi odlučio kakvog je zaista oblika. Bregovi su se rastapali kao puter ostavljen na stolu tokom toplog nedeljnog popodneva.
     No, gospodin Preston je nekako znao kako da skrene "Načeza" u desno do neke precizne tačke, inače bi - kako je objasnio - brod došao u ozbiljan sukob sa preprekom koja bi ih rasporila od pramca do krme brže nego što je čoveku potrebno da zevne. Mračno prostranstvo vode i dremljivog metala postavljalo je klopke vremenskim brodovima na svim mogućim dubinama.
     Gospodin Preston provede brod tik kraj ostrva gde je mali vremenski vrtlog upravo probio zamagljenu površinu reke, toliko blizu da je drveće grebalo i udaralo pramac, umalo oborivši radoznalog putnika - koji se žurno iskrcao na sledećoj postaji, zaboravivši čak i svoju torbu. Brbljao je nešto o vizijama obezglavljenih žena koje lebde u vazduhu. Posada se smejala i kreveljila. Tobi im se pridružio.









8. JEDENJE LEDA
     Ćudljivost indukcionih brodova bila je legendarna i strašna. Većina sveta što živi blizu reke - a mnogi, zapravo većina, klonili su se toga - pričala je da je videla brodove kako se stvore ni iz čega, žurno iskrcaju ljude i pakete, i zatim krenu uz brujanje motora, pa nestanu u prvom uskom, a zatim još užem klinu koji se ponekad podigne u vazduh pre nego što se sasvim istanji i nestane.
     Ljudi koji su pokušavali da drže korak sa brodom osećali su pritisak kao da ih drži ogromna, nevidljiva šaka. Umarali su se, pogotovo uzvodno. Stoga je većina živela na oko dan hoda od mesta gde su se rodili. Snažan muškarac ili žena mogu da, uz ogroman napor, odu peške ili jašući u daleki grad da bi dobili veću cenu za žetvu, recimo, ili da kupe nešto. Ipak, većina radije pušta da indukcioni brodovi obavljaju trgovinu uzvodno i nizvodno, odnoseći, recimo, bale pamuka, a donoseći kupovna čuda naručena iz gizdavog kataloga.
     No, neki su kupovali karte za brod, koliko za vožnju toliko i za odredište. Glavne odaje "Načeza" ble su pune udobnih fotelja i debelih divana, sa dovratcima punim zlatnih i belih ukrasa i poznatih prizora vremenskog izobličenja. U glavnom salonu postojao je ogromni tehnikolor simbolični mural sa velikim pilotima, a kabine prve klase imale su porcelanske kvake i originalni zid-sliku koji je na dodir pokazivao prefinjene prizore. Putnički saloni imali su zakrivljene tavanice sa elegantnom pozlatom, i kristalne svećnjake pune svetlucavih kapljica od stakla. Tobi je zurio u te nakićene ukrase i sećao se kako je video pravi Svećnjak, veliki svemirski grad koji su načinili njegovi daleki preci. Uživao je u ovom mestu, ali ma koliko ovi ljudi vodili ispunjen život, bilo je to malo u odnosu na svemir.
     Dnevni putnici mogli su da siđu u potpalublje i posluže se dugim nizovima lavora u berberskoj radnji, gde je takođe bilo u obilju peškira, češljeva i mirišljavog sapuna. Sve to je ostavilo ogroman utisak na Tobija. On nikada, čak ni u pilotovoj kući, nije video toliko obilje i prefinjenost. "Argo" je bio čist, efikasan, na neki način i lep - ali ne ovako veličanstven.
     Putnici koji su se ukrcavali na malenim usputnim postajama delili su njegova osećanja. Posle tri dana putovanja u njemu se iskristalisala samouverenost, pa je te musave putnike u vrećastoj odeći gledao mršteći se sa visine, kao i ostala posada.
     No, nije postao onako uzvišeno izdvojen kao pilot. Na licu gospodina Prestona videle su se bore stečene posmatranjem nepojmljivih sudara različitih vremenskih potencijala. Govor mu je vrveo od elegantnih, školovanih nizvodnih izraza, koje su obični smrtnici teško razumeli. Piloti obitavaju u večnosti, i svesni su toga.
     Tobi je bio primljen zbog svog privremeno korisnog znanja, a ne zbog veštine. I zato je, kad su se indukcioni kalemi smrzli, poslat u mašinsko odeljenje jednom kapetanovom oštrom naredbom, baš kao i Sten i ostali. Gospodin Preston je, naravno, ostao gore.
     Ogromno mašinsko odeljenje bilo je puno vike, naređenja i guranja. Pogon koji ih je vodio uz vreme poticao je iz ogromne bakarne armature koja se okretala, kada dobro funkcioniše, između divovskih magneta od crnog gvožđa.
     Obično je plovidba uz prošlost reke gutala ogromne količine energije iz pokretnog metala. No, pri presecanju reke, vijuganju između sprudova i bromnih izvora, pilot bi povremeno naišao na deo obrnutog toka, pa bi se neko vreme kretali uzvodno, što se tiče normalog toka vode, ali niz tok vremena.
     To se obično nije primećivalo, mada se Tobiju činilo da je daleko u reci naslutio ogroman, avetinjski brod koji je postojao samo za trenutak. Imao je ogromne, debele tornjeve iz kojih je kuljao prljavi dim, otvore na bokovima iz kojih je zračilo ljubičasto svetlo, i lebdeo je u vazduhu kao čudovišna buba, pokrećući maglu u visini, nalik na nateklog komarca-grabljivca što se sprema da napadne metalnog kita.
     Potom je - sssstttpp! - dunuo vetar sa mesta gde se nalazio prizor, i uzvik iz dubine broda pozvao je sve ruke da pomažu.
     Sten mu je pokazao presvučene cevi i kablove, već pokrivene za debljinu šake tvrdim, mlečno belim ledom. Kazani su zračili ogromnom vrelinom, ali vremenski tok unutar cevi i kablova usisavao je energiju iz njih tolikom brzinom da se led nije topio.
     Tobi i svi ostali bacili su se na grebanje i lomljenje i ubadanje leda. Bio je potpuno čvrst. Tobiju jedan komad leda pade u ruke i on za trenutak ugleda površinu cevi koja je vodila pravo u unutrašnjost indukcionih motora. Iako je bila od blistavog bakra, cev je sada bila jezivo crna.
     Sagnuo se da bolje vidi i začuo krak kako se i sam vazduh ledio oko metala.
     "Hej, skloni se!" povika žena-mornar i otrže ga samo sekund pre nego što se čitava rupa koju je otvorio naglo zatvori - vazduh je jurnuo u stvoreni vakuum, a potom se smesta smrznuo, usisavajući pri tom još vazduha.
     Neki muškarac nije imao toliko sreće, pa su mu se tri prsta smrzla kao kamen u za trenutak otvorenoj pukotini leda oko cevi. Njegovi krici jedva da su privlačili pažnju dok su svi hitali da razbiju i istope sve veći beli teret.
     Jedan kabel klonu pod nakupljenom težinom i puče. Visoko pištanje električnog pogona tog časa zamre, i Tobi oseti pravi strah.
     Čuo je priče o indukcionim brodovima koji se potpuno zamrznu, jer beskonačna hladnoća obrnutog vremena usisava toplotu, život, vazduh, ličnost. Nastradali brodovi iskrsavaju godinama i miljama daleko od mesta gde bi trebalo da se nalaze, pretvoreni u večite ledene bregove usred naizgled mirne reke.
     Tobi je kopao, lupao i na kraju maljem razbijao led. Slojevi su stenjali, drhtali i pucketali dok su rasli, kao neka živa stvar koja ječi od bolova rasta.
     Na drugom kraju mašinskog odeljenja začu se krik kad se nekoj ženi članak zaledio za cev. Stvorio se orkan koji je hitao da zameni kondenzovani vazduh. Glasovi posade se panično podigoše.
     A kapetan ih je sve nadjačavao, izdajući naređenja. "Pustite to! Odlomi to, čoveče, nasloni se na tu šipku! Tomsone, brzo trči tamo! Zdrobi ga, sinko!"
     ...i iznenada urlanje vetra prestade, led prestade da buja.
     "Ah", uzdahnu kapetan, "pilot se konačno udostojio da nas okrene kako treba."
     Tobi se oseti lično uvređenim, jer nijedan pilot nije u stanju da vidi vektore toka vremenske struje. Gospodin Preston ih je izvukao iz toga, i to bi trebalo da je dovoljno.
     Pričale su se užasne priče o brodovima čiji su piloti zaista pogrešili. O indukcionim brodovima koji bi nekontrolisano pošli uz vreme - pretvoreni u ledene bregove, sa duboko smrznutom posadom koja je vrištala uzvodno sve do početka vremena. O brodovima koji bi se otrgli i pošli nizvodno, pretvoreni u belo usijane mrlje koje bi eksplodirale mnogo pre nego što bi stigle do mitskog vodopada na kraju večnosti.
     No, kapetan nije mislio na to. Tobi je shvatio da visok položaj pilota podrazumeva da pilot bude nemilice kritikovan i na najmanji nagoveštaj nesavršenosti.









9. KAIRO
     Sanduci, kutije i burad zakrčili su kej, ali nisu mogli da od pilotske kabine zaklone lepotu grada.
     Čak i blokovi skladišta bili su zeleni i jedri. Kairo je usavršio sve šire prihvaćenu umetnost da gaji sam sebe iz bogatog tla. Ta umetnost bila je mnogo lakša nego sadnja i gajenje drveća samo da bi bilo posečeno, isečeno na trupce i ploče i prerađeno u daske, grede, spojke, ograde, podupirače i klinove, samo da bi se načinio zaklon.
     Ovako ljupka veština zahtevala je duboko znanje. Narod Kaira shvatio je duboko usađenu srž svega živog.
     "Načez" je, pristajući, triput zazvonio. Mornari često imaju ženu u svakoj luci i zvona su objavljivala koji je kapetan stigao, pa je na sastanak dolazila odgovarajuća gospa - ponekad samo na sat ili dva, u njegovoj kabini, pre polaska na sledeću luku uzvodno. Nestabilnost i ćudljivost vremenskih struja dovodili su do mnogih žurnih sastanaka. No, kapetan brzog broda mogao je da računa kako će vrlo brzo ponovo imati prilike za sličnu aktivnost - naravno, ako može to fizički da postigne.
     Rumena ženica gotovo je protrčala kraj Tobija dok je silazio mostićem na obalu. Nije je ni pogledao, jer se zadubio u misli da li da ostane u najvećem gradu na reci.
     Glava mu je bila puna mudrosti koje je naučio u pilotskoj kabini. Odmah je otišao u gradsku kuću Kaira i proverio popis stanovništva. Nije bilo ni pomena o njegovom ocu, ali to je ionako bila samo nejasna nada. Njegov otac nikad ne bi dozvolio da mu vežu papirić oko vrata kao psu, samo da bi ga kasnije pridavili. Tobi savlada razočarenje i oseti da ga davno suzdržavani bes puni novom energijom.
     Sten ga je sustigao, pa su zajedno špartali ulicama; Sten se bavio pričom a Tobi koračanjem sa rukama u džepovima, opčinjen prizorima. Ostavio je svoju izubijanu bojnu opremu na brodu i sad je lako koračao.
     Samogajene kuće dizale su se bez ikakvog prelaza iz plodnog tla. Zanatlije sadnje imale su kićene firme i reklame, poneki i od neonskih cevi koje su pokazivale čitave reči kićenim, titravim sjajem - Veštorast, Kućegajitelj, čak i Tipski pupoljci kuća.
     Lunjali su po bučnim barovima, visokim pokrivenim tržnicama, zaraslim fabričkim krugovima, i sve je bilo glatko, smireno, elegantno, vlažno i mirisno od mekog drveta. Žene su tkale na razbojima koji su rasli pravo iz vlažnog tla. Sten upita jednu od tih vrednih gospi zašto radije ne odgaji odeću pravo na grmlju, a ona se nasmeja. "Moda se menja suviše brzo, ser!" reče i priguši kikot, odmeravjaući Stenove jadne pantalone i preveliku jaknu.
     To je Stenu dalo ideju, i uskoro se Tobi nađe sa njim u slabo osvetljenoj ulici koja je zaudarala na, kako reče Sten, "iskorišćeno pivo".
     Žene koje su stajale po ulazima delovale su aljkavo, obučene samo u purpurne korsete i rublje sa mnogo crnih tračica. Sasvim drugačije od krupnih, mišićavih žena kakve su na ceni u Porodici Bišop.
     Tobi oseti da crveni i seti se davnog vremena i škole u Citadeli Bišop. Porodica Bišop strogo se držala pravila predanja, što je podrazumevalo i stroge seksualne zabrane pre uzrasta za seks.
     Učitelj dečaka dao je svakome po list naročitog papira i olovku sa nevidljivim mastilom, sa uputstvom da nacrtaju po kružić svaki put kad masturbiraju - "rukuju se sa najboljim prijateljem", kako reče on. Nevidljivo mastilo trebalo je da spreči razotkrivanje i stid.
     Na kraju meseca svi su doneli listove. Učitelj ih je okačio na zid i zamračio učionicu, a onda je uključio naročitu lampu. Pod njenim ljubičastim svetlom pojaviše se krugovi, niz za nizom, pred iznenada zamuklim dečacima. "Ovako", reče tada učitelj, "ovako vas Bog vidi. To je vaš unutrašnji život."
     Svrha ovog otkrivanja greha bila je da dečaci smanje učestalost, jer usamljenička Onanova razonoda umanjuje intelektualne moći - ili je bar tako glasila teorija. Njegov Aspekt Isak ponudio mu je podatke o Onanu, nazivajući to "narodnom pričom" i frkćući od prezira zbog tako primitivnih seksualnih ograničenja.
     I zaista, čitava stvar okončala se beskrajnim razmetanjem, pošto su se vratili na svetlost dana i pošto je svako znao broj svojih kružića, i svako je mogao da tvrdi da baš njemu pripada najveći broj - stotinu sedam.
     Tobi je postigao jedva osamdeset šest, donekle zaplašen postupkom brojanja. Kasnije je mislio da bi, samo da je znao čemu to, lako mogao da prebaci stotinu.
     U Kairu su se prefinjene žene mogle lako dobiti. Osećao se nejasno obavezan prema Besen, uznemiren sećanjem na njenu sliku zarobljenu u kocki u kući gospodina Prestona. Je li ona još živa? Da li bi mu zamerila što će se malo razonoditi?
     Požuda je zbrisala te prefinjenosti, ostavivši mu samo nemirnu napetost. No, žene koje su se naginjale sa lakiranim osmesima i obojenim noktima i izvijenim modrim obrvama nekako ga nisu privlačile. Setio se Beseninog naherenog osmeha i ona mu je strašno nedostajala.
     Sten mu se malo podsmevao zbog toga. Tobi je reagovao bujicom psovki, uglavnom tek naučenih od gospodina Prestona.
     Gnev mu je uzburkao stomak. Ostavio je Stena da se cenjka sa ženom mlečno bele kože, koja je posebno isticala svoju riđu kosu i kukove široke koliko i reka, i sam pošao kroz sve mračniji grad. Ako je njegov otac prošao ovuda, svakako je ostavio neki znak. Tobi mora samo da ga nađe.









10. GOSPODAR ZOMBIJA
     Oko Tobija se sklopio lavirint mračne geometrije. Razgovori prolaznika do njega su dopirali prigušeni i nekako izobličeni dok se probijao između velikih poslovnih zgrada oko dokova. Ovde je cvetala trgovina radnom snagom, zajedno sa livnicama, prodavnicama delova za mašine, presama za ulje, vodenicama i visokim dizalicama za razne useve, a sve se to podizalo oko ljupko krojenih kućica po kojima je Kairo bio čuven.
     Naravno, i ta umetnost imala je svoje mane. Po kaldrmisanim ulicama rasle su bolesno žute gljive, klizave i zlokobne, i lepile su mu se za pete, pokušavajući da ga svare. Cevasti jarci bili su puni smrdljive tečnosti; negde je bila ustajala i pokrivena smeđom skramom, negde je brzo tekla, nabujala gotovo do ivičnjaka.
     Svaka zgrada imala je ogromno bure, nekoliko spratova visoko, izraslo iz same zgrade i oslonjeno o zemlju vertikalnim štapovima kako bi izdržalo težinu nakupljene kišnice. Blizu reke nikada nema dovoljno površinskog tla za bunare. Kairo je imao samo prolazne pljuskove; i zaista, kao da bi da to potvrde, počeše da se stvaraju kapljice i prskaju Tobija dok je tragao.
     Spustio se u obalsku zonu grada, gde su ulice ležale neme i puste, kao u nedeljno popodne. No, gvozdena simbologija trošnih zgrada davala je odgovor na to. Stvarale su ogromne, iskrzane brojeve i inicijale, popunjene čipkastim, paučinastim tkanjem. Tobi je kroz sve gušću tamu uspeo da razabere simbol poslovanja sa Zombijima, sa lobanjama i rebrima. Njihova čvrstina bila je upadljiva u poređenju sa čipkastim ostatkom. Kairo se nalazio toliko blizu velike vremenske oluje da su njegovi stanovnici uvek govorili uslovno, završavajući svako pominjanje događaja sa "dosad" i "izgleda" i "jednom nekad".
     Utoliko gore po njega što je vremenjak baš sada našao da jenja. Kiša je i dalje sipila, šireći hladnu vlagu. Podigao je pogled i ugledao u visini peščanu pustinju, umetnutu u vremenjak; zato je ovaj deo grada uvek bio mračan. Zato su i odlučili da industriju Zombija smeste ovde, u stalnu polutamu.
     Ispiškio se uz zgradu, računajući da će joj to pomoći da raste, kao i svakoj biljci - mada se ipak povukao u pobočnu uličicu da to obavi. I zato nije bio na glavnoj ulici kada je naišla skupina žena Zombija.
     Teturale su se, ledenih udova i žutih lica, sa očima što su poigravale kao da se stalno čude, i jedna ugleda Tobija. Iskezila se, što je zapravo bio grozan grč, liznula usne i jednom rukom pogladila suknju, dok je kažiprst druge uperila u njega, podignutih obrva. Tobi je bio toliko zapanjen da je prestao da mokri i stao ukočen sve dok žena Zombi nije slegnula ramenima i otišla sa ostalim nesrećnicama. Posle nekog vremena Tobiju je srce ponovo počelo da kuca pa se vratio u pantalone.
     Zombiji su bili prihvaćeni kao nužno zlo zbog teškog fizičkog rada, rekao je u sebi. Ipak je i dalje ubrzano disao, i osećao je bol i poigravanje u grudima. Ljutnuo se na sebe.
     Bilo je lako pratiti Zombije. U ulici osvetljenoj lelujavim uljanim lampama nalazio se Odgajivač Zombija.
     Čovek je bio visok, u tankom crnom odelu. Sedeo je u prostranoj sobi, za drevnim kamenim stolom, i škrabao po ravnoj površini kompjutera. Duž zidova nalazile su se duboke niše utonule u senku.
     "Tražim, ovaj, svog oca. Mislio sam da možda..."
     "Da, da", reče čovek. "Stara priča. Hajde, pogledaj."
     Ta naglost je toliko iznenadila Tobija da je potrajalo dok nije shvatio šta vidi.
     Prljave uljane lampe bacale su nejasno žuto svetlo duž dugih nizova iskošenih dasaka; na svakoj se nalazilo po jedno odraslo telo. Nisu bili pokriveni, nego su nosili radno odelo, poneko umrljano blatom. Tobi je išao duž nizova i zagledao beskrvna, kruta lica. U nišama su bile bebe, pod belim pokrovima.
     Svi su bili zatvoreni iza žičane mreže. Blede tečnosti za revitalizaciju tekle su im u nozdrve kroz cevi, pumpane spoljašnjim srcem - vrećastim, rumenim mišićem koji je pulsirao, prikačen za rebra. Tečnost je zalazila u telo i zapljuskivala ga od šupljih grudi pa kroz gustu utrobu do drhtavih nogu. Kad bi obavila posao, pojavljivala se iz zadnjice obojena zeleno i slivala se u uzane kanale usečene u drveni pod.
     Vratio se za kameni sto, još osluškujući kapljanje i pljuskanje. Sto je bio osrtvo svetlosti u hladnoj, vlažnoj tišini. "Nije tu."
     "Ništa čudno. Brzo ih predajemo dalje." Čovekove duboko usađene oči nisu ništa odavale.
     "Jeste li podigli nekoga ko je ličio na mene?"
     "Ima li on i ime?"
     Tobi ga reče. Čovek se zagleda u registar uvezan u kožu. "Ne, nemam ga u spisku. Ali, kao da se sećam nećega..."
     Tobi ga zgrabi za ramena. "Čega?"
     "Pusti me. Pusti me, kad kažem." Povukao se, i kad ga je Tobi pustio stresao se kao kad pile namešta perje. "Vi, proklete budale što upadate ovamo, uvek me..."
     "Reci mi."
     Nešto u Tobijevom glasu natera čoveka da se smiri i zagleda se u njega. "Pokušavao sam da se prisetim. Mora da sam ih video bar deset nalik na tebe, ako se dobro sećam."
     Tobi oseti da mu se grlo steže. Znali su da je ovde i kopirali su Kiline da ga ulove.
     "Diler dolazi ovamo otprilike svakih nedelju dana."
     "Odakle?"
     "Nabavlja ih po divljini, kaže. Donosi ih ovamo da ih ojačam. Ima skladište za njih."
     "Gde?"
     "Koliko sam čuo, oko sedam blokova odavde."
     "Na koju stranu?"
     "Ugao Blagovesti i Podrasa. Velika, duga šupa, sa limenim krovom."
     Tobi pohita kroz vlažne ulice; dvaput se izgubio u žurbi i jednom se okliznuo o nešto sluzavo što nije hteo ni da pogleda. Stigao je do niske zgrade kad se sa drugog kraja pojavila neka prilika, i nešto ga natera da se brzo vrati na ulicu i tu sačeka da se čovek udalji. Potom je ušao unutra, ali našao je samo pet Zombija na policama, ohlađene i sa bronzanim poklopcima za lice. Uhvati ga osećanje izdaje; žurno je išao praznim prolazima gde će Zombiji raditi preko dana, a iskošeno sivo svetlo je svemu davalo avetinjski, preteći izgled.
     I pre nego što je stigao do kraja zgrade znao je da ga je Odgajivač Zombija prevario. Dok je on našao put dovde, čovek je poslao poruku.
     A nadao se da će ovde zateći pravog Kilina, da to možda njegov otac kopira samog sebe kako bi brže tragao. Ali mnogo je verovatnije da su maške zaposlile ljude da rade za njih. Treba da beži. Nije hteo da odustane, ali logika je bila jasna, a kad se okrenuo da pođe nešto pade na njega sa tamnog krova.
     Bez razmišljanja je smesta odskočio preko jednog Zombija. Ona stvar odozgo ličila je na bledu šniclu koja lebdi u vazduhu kao ptica. Uspela je da ga uhvati za nogu. Električno plavi sjaj mu suknu do očiju. Čula mu se zgrčiše i blesnuše od bola. Pao je preko Zombija, tvrdog i hladnog. Uz kičmu mu je napredovala agonija, vrebajući ga. Snaga bola mu je govorila da je ovo oružje maške višeg reda. Izvio se na klizavom, hladnom Zombiju, i osetio da su mu noge pune vrelih igala. To mu je smetalo da se kotrlja, ali zgrabio je Zombija za glavu. Bila je to žena i morao je da joj gurne ruku u usta da bi dobio dobar oslonac. Uspeo je da se izmigolji ispod težine. Ona stvar se i dalje držala za njega, ali uspeo je da je otrgne rukom u rukavici. Ukočeni prsti su pokušavlai da je uhvate, žilavu kao melasa. Konačno se sklonila, i on pade na pod. Oružje maški pretvori se u mrlju preko Zombija.
     Možda je mislilo da je to Tobi. Nije čekao da proveri.









11. VREME JE LAVIRINT
     Tri duboka, rastegnuta zvuka zvona prelebdeše preko tanke pokožice reke i nešto kasnije se vratiše, skraćeni i povišeni.
     "Znači da se približavamo luku", reče gospodin Preston.
     Tobi začkilji, pretražujući izmaglicu. "Ništa ne vidim."
     "Zvuk zvona se deforimiše od vremenskog vetra, a potom se odbija nazad ka nama. To je bolji vodič nego da gledamo luk, ponekad. Luk deformiše sliku, pa izgleda kao špageti."
     Tobi bi više voleo da gleda opasne stubove zapenjene vode, jer je putujući nizvodno video baržu kako se razbija o jedan od njih.
     Nad rekom se nadnela duboka tišina. Osećao se jezivo izdvojeno, nepokretno posle gužve po Kairu, mada su odande otišli pre svega par sati. Znao je šta bi se desilo kada bi ga maške pratile do broda, pa se sve do poslednjeg časa krio u baru. Sa čulima spuštenim na nulu, sedeo je i mozgao i odlučio da više uopšte ne aktivira čula. Nisu bila opasna toliko po njega samog koliko po ljude sa kojima je radio.
     Ljudi su se ovde snašli onako kako se snalaze svi ljudi kad imaju samo nagoveštaj šanse. Držali su se prošlosti, a on je među njima prolazio pod opasnom maskom. Nije mogao da navede maške na svoje prijatelje.
     Odšunjao se do reke. Do broda. Kada se ukrcao nije bilo ničeg upadljivog, ili bar ničeg vrednog da se vidi. Potrajalo je dok se malo sredio i počeo ponovo da razmišlja.
     Sa desne strane broda video se neprekidan zid mračne šume koja se stapala sa sivim nebesima. Gospodin Preston ponovo zazvoni i vrati se ubrzani eho, ovog puta još brži i viši.
     Potom reka kao da se otvori, otkrivajući prvo penušava podnožja a potom veličanstveno visoke lukove. Nemo su se kovitlali oko podnožja, šireći talase da obznane svoju moć. No, dok je "Načez", prilazio, čvrsto se držeći naspramne obale, voda je bila prozirna i glatka kao staklo, sa živinom strujom bliže sredini i sa spektrom svetlucanja u jezivo mirnom vazduhu.
     Potom smirenosti nestade. Talas grmljavine zatrese prozore pilotske kabine.
     "Auu!" uzviknu gospodin Preston i pojača brzinu. Indukcioni motori zatresoše palubu.
     "Izgledaju onako kao kad si ih ti video?" Gospodin Preston nije skidao pogled sa lukova. Sada su svetlucali plavo i ružičasto.
     "Daser, samo je onaj viši imao veće podnožje."
     "Prošao si između njih?"
     "Neser, držao sam se onog peščanog spruda."
     "Vrlo mudro."
     Tobi zapravo, u onom opštem pljuskanju, nije imao nikakvog izbora. No, nije rekao ništa. Paluba se propinjala, pucketala, stenjala.
     "Eno brzaka, uz obalu, sve do iza lukova", reče gospodin Preston, ipak pokazujući uzbuđenje. "Možda će nas proneti a da ne moramo potom ni da se očešljamo."
     Pošli su uz obalu, toliko blizu da su se grane lomile o dimnjake. Magla je obojila vazduh u bolesno crveno. Tobi je kroz tabane osećao duboku tutnjavu. "Držite se!" povika gospodin Preston, kao da se nisu svi ionako osigurali, a onda naleteše.
     "Načez" naiđe na ivicu vira gotovo kraj samog rta. Ovog puta njegova glavna snaga presecala je reku popreko, sa ogromnim mrljom žive i broma, izmešanim u razlivenim smeđim i srebrnim prugama. Brod poče da se vrti, pomisli Tobi dok mu se želudac grčio, kao ona čigra koju mu je majka jednom poklonila i koja je ostajala uspravna dok god se vrtela.
     Ovo nevezano sećanje trajalo je samo tren, a onda voda zapljusnu pilotsku kabinu i razbi prednji prozor. Brod se naže u stranu. Vremensko izvijanje krivilo je potporne grede. Vrtlog dograbi brod i zdrobi mu jedan od dimnjaka u bednu hrpicu lima. Vazdušni udar pogodi Tobijeve uši i u glavi mu je neko vreme zvonilo. Munjevito brzi talasi crvenog sjaja izbijali su sa reke i hitali preko gornje palube.
     Vika. Vriska.
     Prvo preprečen preko struje, a zatim nošen njome, "Načez" se oslobodi urlajućeg vrtloga. Već sledećeg trenutka zaleteli su se u drveće na sledećoj krivini reke. To bi inače bila sramota za pilota, ali pošto su sada prolazili uz vreme, kraj lukova, to je bio spas i kazna, kao škrta napojnica na kraju banketa.
     U potpunoj tišini koja je nastupila, tutnjali su uzvodno a Tobi je gledao obalu i tražio znake kojih bi se setio. Povratak na ovo mesto značio je da može delimično da izmeni gradijent pevea. Pretpostavljao je da će ga to vratiti na vremenskoj osi bliže razdoblju grada-kapije. Možda - samo možda, jer ljudi ovde nisu hteli uopšte da pričaju o peveu - možda će dospeti bliže mestu odakle potiču Kilini.
     Nije to nikome rekao, ali gospodin Preston ga je povremeno gledao ispod oka. Sten, pošto ga je po dužnosti izgrdio što je pobegao od onih lakih žena, stalno ga je gnjavio da traže vodonične šešire. I zato je Tobi provodio sate i sate pretvarajući se da zuri u gustu šumu koja je promicala kraj njih.
     Njemu se činilo da je ovde šuma bogatija nego nizvodno, gusta i tajanstvena. Nije bio dovoljno mudar ni iskusan da u potpunosti uživa u njoj; ukus dolazi sa godinama i to je možda jedina prednost starenja, mada je znao da neki tu istu stvar nazivaju mudrošću.
     Gledao je ogromne, spore nizove uzroka i posledica na reci - sile koje, iako neprimetne u prirodnom bogatstvu, zapravo stvaraju sve raspoložive prizore, oblasti veličanstvene lepote, beskrajne mehanizme drveta i lišća. Mladi se moraju snaći u svetu koji predstavlja ogromnu zagonetku, i zato je pažljivo posmatrao promene boje, proučavao večni tok, znajući da srebrna reka može iznenada da se zapeni i usisa ga, ili obrnuto, da ga izbljuje u penušavom gejziru - što su sve divni događaji, verovatno, ali svakako smrtonosni.
     Neprekidno je obaveštavao gospodina Prestona o nanosima i preprekama. Zagledao je svaki splav sa drvenom građom, jer znao je da iza tih velikih bledih platformi mogu da se kriju brzaci. Isto tako i svaka široka barža i trgovački brodić što lutaju od farme do farme, sa čitavom porodicom poređanom po palubi i decom koja ciče u pozdrav. Kada je Sten počeo da viče sa donje palube: "Gledaj ono! Mora da je to! Mora da je to!", Tobi se u prvi mah naljutio što mu neko smeta u poslu.
     Sten se probi napred i pomoću motke izvuče iz vode neku gomilu đubreta, a onda je imao obraza da to donese pravo u pilotsku kabinu.
     Gospodin Preston se strašno namršti i poče da grize brkove od besa što je običan mornar upao ovamo, ali pre nego što je Tobi stigao da ga izbaci, on vide da Sten drži u ruci neku sivu stvar nalik na cvet.
     "To je šešir! Pravi-pravcati šešir", blistao je Sten. "Čist vodonik - sam po sebi vrlo skup, veruj mi, a gle ovo."
     Sten ponosno pokaza broševe i igle načičkane po metalno sivom predmetu, koji je, na Tobijevo ogromno iznenađenje, zaista ličio na šešir. Bio je lak kao pero, ali čvrst, a dragulji su blistali od unutršanjeg sjaja.
     "A ti si me odveo pravo do njega, Tobi. Neću ti to zaboraviti", reče Sten. "Podelićemo zaradu, jakako."
     "Ovaj, pa dobro."
     Mračno lice gospodina Prestona postade blaže dok je razgledao šešir. "Nikada nisam video ništa ovakvo. Koliko daleko uzvodno kažeš da potiču?" Upitno je gledao Tobija.
     "Jaaako uzvodno", reče Tobi, jer to je zaista bila istina, ali obala mu je već izgledala čudno i izobličeno, kao da ga sećanje vara.
     To je bila sitnica u poređenju sa zaprepašćenjem koje je osećao, a nije smeo da ga pokaže, jer je priču o šeširima izmislio od početka do kraja - a pred sobom je video istinski, opipljiv, draguljima okićen vodonični šešir, vredan mnogo mesečnih plata.
     No, uskoro je čuđenje nestalo pred svojeglavošću reke. Sa gospodinom Prestonom je postepeno uviđao da je površina reke od vode i metala čudesna knjiga, napisana na jeziku koji pre nije poznavao, ali sada je počela da mu priča dragocene tajne. Svako novo mesto kraj koga bi prošli pričalo je svoju priču. Putnika može da očara udubljenje na rečnoj površini, ali pravom rečnom vuku to je naglašeni uzvik, najava da će uskoro stići do neke olupine ili spruda ili strašnog vrtloga u prostoru-vremenu koji se probija kroz pokoricu vremenjaka.
     Putnici su uzvikivali oh i ah pred lepim slikama koje im je stvarala srebrna reka, a nisu mogli da pročitaju ni reč njenog mračnog teksta. Usamljeno deblo što pliva pred pramcem moglo je da bude i ogromna zver spremna da se navečera ukusnog drvenog korita broda. Niz uskomešanih prstenova ukazivao je na vrtlog koji bi mogao da proguta čitav indukcioni disk.
     Gospodin Preston bi ponekad počeo naglas da razmišlja kad bi zaobišli opasno mesto i ugledali novi prizor. "Ona naherena mrka mrlja - šta misliš o njoj? Ja bih rekao da je to nanos samlevenog metala, koji se polako rastapa u struji broma. Vidiš ono glatko mesto? Sada je tu plićak, ali biće mnogo gore kad se budemo vraćali. Zapamti, ovde reka vreba indukcione brodove."
     No, uglavnom je gospodin Preston postavljao pitanja Tobiju, jer se reka neprekidno menjala, poigravala između obala, igrala se pamćenjem. Videli su farmera kako gradi nasip da zaštiti svoje imanje, čak sa ogradom od bodljikave žice, i kako za tren oka reka tumba i ruši njegovo osiguranje, raskida okove - kao da je pobesnela zbog pokušaja zatvaranja - i pokazuje ko vlada svetom.
     A za sve to vreme Tobi je tražio svog oca. Bilo je vrlo malo ikakvih tragova nečega van ovog ogromnog, dugog porečja. No, osećao je da se vraća kroz vreme dok ih je brod nosio uz strminu pevea.
     Gospodin Preston je unajmio lokalnog "čoveka pamćenje" da mu pomogne da prođe kroz niz naglih oscilacija, a taj čovek imao je osobinju za koju je Tobi čuo, ali je nikad nije video. Sećati se svega, to je značilo da svi događaji imaju istu važnost.
     Čovek je bio nizak i zdepast; sedeo je u pilotskoj kabini i dobro ih je vodio duž prve dve krivine, između sprudova i brzaka, ali na trećoj je počeo da priča istoriju nekog zubatog drveta koje je palo na ivicu obale i tako onemogućilo korišćenje tamošnje prečice, potom je sa drveta prešao na čuvenu erupciju ključalog vremenjaka koja je spržila drvo, a sa toga na kratko izlaganje o naporima farmera Fina, koji je sačuvao svoje useve sagradivši branu da skrene reku, pa na Finovu ženu koja je pobegla sa propovednikom, pa su ljudi tek potom saznali da on uopšte nije propovednik, nego zločinac koji je pobegao iz nekog zatvora uzvodno, što je po mišljenju čoveka pamćenja pokazivalo kako zakoni moraju da se deformišu usled putovanja tamo-amo kroz razdoblja, između muževa i žena, što ga je podsetilo na skandal sa gospom u crvenoj haljini koja je jednom na igranci bila sa svim muškarcima, i za svakog je zadigla suknju, znalo se, tamo uza zid, a odatle je bio samo korak do detaljne rasprave o plesnim koracima koje je čovek pamćenje naučio (pošto je on sve učio čim samo jednom vidi), zajedno sa demonstracijom na licu mesta - tako da je gospodin Preston morao da ga grubo vrati u stvarnost na nesigurnoj reci pre nego što su se nasukali na aluminijumski sprud.
     No, kroz nekoliko minuta čovek pamćenje se izgubio u novom razglabanju o bilo čemu što bi našao u svom panoramskom umu. Gospodin Preston je to trpeo koliko se moglo, a onda ga je iskrcao sa punom platom. Čoveku to izgleda nije smetalo, i otišao je i dalje pričajući o velikim nesrećama u prošlosti i o tome gde preživeli sada žive i kako im ide.
     Tobi mu je zavideo, jer barem je poznavao jedan kratak deo reke, dok je Tobija rođeno sećanje varalo na svakoj novoj krivini. Ostrva i sprudovi su se izdizali iz vode tamo gde ih ranije nije bilo, bar prema njegovom sećanju. Reka je probijala nove rukavce i kao da je glodala obalu da nađe nove puteve, pokrećući ogromna klizišta i spirajući svaki mogući nesporazum sa sunđerastom, pokornom šumom.
     "Ovo ovde izgleda kao krivina u obliku potkovice. Sećaš je se?" pitao bi gospodin Preston, a Tobi bi čkiljio kroz maglu koja je često pokrivala reku i odmahivao bi glavom.
     Na ovom mestu su se zaustavili, jer je jedan putnik mislio da živi tu negde, mada nije video nikakav znak, ali hteo je da proba, na svoju odgovornost. Tobi se takođe iskrcao i prošao krivinu-potkovicu, kroz trnje i blato, i prošao ju je mnogo brže od zahuktalog "Načeza".
     Ovi ogranci i zalivi ležali su u njegovoj prošlosti, ali uprkos njihovoj čvrstoći nekako su se migoljili u drugačije oblike, čudne i razrasle, čak i potpuno nove. Tobiju je polako svanulo da se gospodin Preston tome uopšte ne čudi.
     "Svaki put kad idemo uz reku, stvari su drugačije", reče gospodin Preston, premećući po zubima čačkalicu kao jedini znak uznemirenosti.
     "Pakla mu", reče Tobi. Tu psovku je tek naučio i bio je vrlo ponosan zbog toga. "Od kakve koristi je onda čoveku pamćenje?"
     "Bolje išta nego ništa."
     Izgledalo je da na njih hita sva voda iz reke, u neprirodnom talasu koji je prosto usisao sve bočne rukavce. Brod se prope, izdiže i ponovo pade, pa je gospodin Preston morao da naredi punu brzinu, kako bi se na snazi magnetnih polja odvojili od rečnog dna.
     "Stvarno tako izgleda", reče Tobi. "Zašto ste onda uzeli mene kao vodiča?"
     "Tvoje znanje je svakako svežije od svega što sam mogao da nađem. A i dovoljno si mlad, pa ne misliš da znaš sve na svetu."
     Sada su išli polako, palube su brujale, lebdeći na magnetnim jastucima koje je Tobi zamišljao kao sabijene čelične kolutove. Gospodin Preston je rekao da to i nije toliko pogrešno, samo što se te žice ne mogu videti niti opipati. Više su ličile na nemirne magnetne duhove.
     "Ponekad naiđe vremenska plima i proseče novi kanal preko isturene obale", nastavi gospodin Preston. "Jednom, dok sam plovio nizvodno, video sam jedan takav kanal. Nije bio širi od baštenske stazice. Svetlucao je i vijugao i palacao žutom vatrom. Tamo je duž obale bilo lepih imanja. Dublje u kopnu bila je neka bezvredna stara farma. Kada sam se vraćao uzvremeno, sa starim 'Rubenom', taj mali vremenski ogranak prosekao je sebi široko korito. Izmenio je tok čitave proklete reke. I dalje je vrcao purpurnim iskrama. Ona stara farma sad je bila tačno kraj reke, sjajno mesto, i vredela je desetostruko više. Velike farme koje su bile na obali sada su ostale duboko u kopnu. Nijedan brod nije mogao da stigne do njih."
     "Takav je život", reče Tobi.
     Gospodin Preston se iskezi. "Misliš? Mnogo sveta se razbesnelo, optužili su porodicu sa te stare farme da su napravili vremenski nabor."
     "Kako bi mogli?"
     "Ko zna? Postoji li način da se to otkrije? Prošlost je lavirint, stvarno. Možeš li da vreme ovde malo gurneš, tamo malo cimneš? Ako neko i zna kako, svakako neće pričati o tome."









12. VRTLOG
     Tobi se osećao izgubljen u gustom, neprohodnom lavirintu rečnih rukavaca. Povratak uzvodno, protivno vremenskom pritisku, sada je sve izobličavao.
     Glatko i nepomično, blatom prošarano prostranstvo delovalo mu je veličanstveno dok je plovio nizvodno u čamcu. Sada se obala pretvorila u močvare i tršćake, pa čak i čitave plantaže, sa veličanstvenim zgradama ulepšanim stubovima boje slonovače. Često je gledao u svet sa druge strane neba, sa maglovito tajanstvenim zemljama. Prošao je talas, povivši čitav cevasti peve, i Tobi iznenada oseti da svi žive u utrobi ogromne zveri, nepojamne stvari koja stvara najstrašnije propasti čovečanstva običnim pražnjenjem creva.
     Vrtlog ih je zahvatio bez upozorenja. Stvorio se iz kanala broma, kovitlajući se kao modro-zelena zmija visoko u sveltucavi vazduh. Vazdušni udar zahvati pilotsku kabinu i razbi dva prozora.
     Tobi je to video sa srednje palube, gde je pomagao Stenu i još dvojici mornara u preslagavanju tovara. Stakleni prozor se rasuo u bezbroj komadića, ali nijedan nije dokačio gospodina Prestona, i kada je Tobi utrčao u kabinu pilot je već bio zauzet okretanjem "Načeza", kako bi zaobišli narastajući olujni oblak.
     Vrtlog je rastao, iz njega su se širili rukavci da rascepe zgusnuti vazduh žutim, razgranatim munjama. Tobi je video kako okleva na vrhuncu, kao da se odlučuje da li da pohita na drugu stranu i zarije se u zid šume koja im je visila nad glavom. Onda se stresao, pun energije novorođenčeta, i bacio se ka reci.
     Srebrna reka kao da je čeznula da se spoji sa njim, jer je žestoko nabujala da poljubi stub što se spuštao. Sledećeg časa kroz kovitlac poleteše blatnjava voda i metalna izmaglica, ispisujući ogromno izvrnuto U koje se penilo i isparavalo pod sve glasnijom grmljavinom.
     "Prokletstvo!" povika gospodin Preston. "To će nas svakako zaustaviti."
     Tobi se čvrsto držao. "Zar ne možemo da prođemo pored..."
     "Razbiće nas na komade ako probamo."
     Nad "Načezom" poče oluja. "Mislite da će dugo trajati?"
     "Svakako, ogromna je."
     "Načez" se držao podalje od kovitlaca, koji se vrteo i gacao po vodi. Usisavao je blato i balvane, koji kao da su se raspadali i ponovo spajali u njemu. U sredini nečega nalik na vodeni talas Tobi ugleda jedan balvan kako gori narnadžastim plamenom. Okretao se usporeno, šireći crni dim, a zatim tresnu u reku.
     A onda je video maške. Krile su se među žalosnim vrbama. Srebrnaste i brze, poletele su kad je vrtlog jurnuo kraj njih.
     Sada je sve imalo smisla. Vrtlog je bio ulaz u ovaj cevasti peve, i tu kapiju svakako treba čuvati. Osim toga, to je bilo logično mesto za čekanje, ako znaš navike onih koje čekaš.
     Maške ga nisu poznavale. Ali Kilin jeste.
     "Čekajte!" uzviknu Tobi. "Sačekajmo malo, da vidimo hoće li..."
     "Kuš, momak. Već odmičemo niz vreme."
     Čak ni kapetan ne može sprečiti pilota da zbog bezbednosti obrne pravac kretanja. Tobi je ukočeno stajao dok su se maške podizale sa obale. Bile su ćoškaste i ličile su mu na Zvečarku koja ga je, nekad davno, gotovo ubila. Samo su ove bile mnogo savršenije.
     Dolazile su. Ubiće njegove prijatelje.
     Oprezno je ispitao čula. Ništa. A onda...
     Slab odjek, ton koji je toliko dugo želeo da čuje...
     Potom više nije razmišljao nego je prosto potrčao, niz gvozdene stepenice pa daščanom palubom pa preko - pravo u vodu. Za trenutak je očajnički mahao rukama - bio je zaboravio terensku opremu - a onda se našao na površini.
     Sten je vikao za njim, ali Tobi se nije osvrtao. Procenio je da su ga maške dosad već svakako videle. Dobro je.
     A onda začu gromoglasno šuštanje, kao da div duboko udiše vazduh. Maške su lebdele kraj otvora kovitlaca. Iz njih su zračile trake svetlosti. Svetlost je gurnula kovitlac... polako... brže... ali ne prema Tobiju. Prema brodu.
     Otvor kovitlaca klizao je preko uzburkane srebrne vode. Njihao se sa vremenski izobličenom zlokobnošću i spuštao se ka "Načezu", i podigao ga je, istežući palube kao gumu zategnutu do granice pucanja. Jedan mornar skoči preko ograde, i njegovo telo se istog časa rasteže do prozirnosti.
     "Načez" se uvrtao, grčio i pokoravao naređenjima moćnih sila. Hitao je uz kovitlac. Plimni talasi su ga istezali i mučili, a onda nestade u poslednjem blistavom blesku. Sjaj opeče lice Tobiju.
     Nije imao vremena da misli, ni da žali. Kovitlac se njihao dalje, pucketajući, i približavao mu se. Imao je vremena da udahne vazuduh. Nad njim se prosu plamena narandžasta pena.
     Ruke, noge - sve mu se nekontorlisano istezalo, kao da se neki Bog igra njegovim koncima - ali kao da nije imao težinu. Znao je da se svakako podiže kroz kovitlac, ali imao je mučno osećanje da beskonačno pada. Trudio se da ne napuni pluća dok mu je pena prianjala za kožu, punila mu nos, širila mu kapke. Ne diši! Samo je to mogao da misli dok se pripremao za vremenski sudar za koji je nagonski znao da dolazi posle toliko produženog pada.
     Snažno je tresnuo. Ponovo u reku.
     Isplivao je na površinu. Pljuskao je rukama, dašćući. Nije ni gledao ustalasanu vodu. Stigao je do obale i prostro se na nju.









13. POTERA
     Maške su bile rasute po obali. Nešto im je raznelo veliku parčad kućišta.
     U svakoj rupi ležao je zdrobljen srednjoum. Nešto u nepogrešivosti hitaca nateralo ga je da se nasmeši bez vedrine.
     Slatkasta prašina vremena duvala je visoko nad rekom i nije bilo ni traga od kovitlaca. Niti od "Načeza".
     Tobi je pošao za tragovima čizama koje je našao na prvom brdu. Dugi koraci vodili su ka unutrašnjosti, tako da ga nije mučio pritisak vremena. Bio je mokar i ošamućen, ali žurio je.
     Dublje u kopnu, jedra šuma polako se pretvarala u žbunovitu pustinju. Setio se da taj koga prati, ko god da je, može lako da se vrati i napadne ga s leđa, pa se vratio i izbrisao tragove svog prolaska. Izbegavao je bilje kad god je mogao, a kroz žbunje se provlačio tako da se grančice povijaju, bez pucanja. To je bilo vrlo važno, jer slomljena grančica ne može se sakriti bez pažljivog sečenja, a čak i tako iskusan čitač tragova može da je primeti. Nije smeo dozvoliti da zbog uzbuđenja bude ubijen. Nije valjalo ni da ostavi grnačice povijene u pravcu kuda je prošao. Trebalo ih je nežno vratiti u prethodni položaj. Birao je već oštećeno drveće i žbunje, tako da je izgledalo da ih je životinja brstila ili na njemu oštrila nokte. Veština garantuje bezbednost.
     Glava mu je pulsirala od bola koji se polako spuštao u oči. Toliko toga se desilo, a on je sve ostavljao za kasnije; nije razmišljao o gospodinu Prestonu i Stenu, samo je išao dalje. Postalo je suvlje i nad njim prolete nešto krilato i zubato, odmeravajući ga. Gađao ga je kamenom.
     Poželeo je da nađe drvo-kratež, setivši se čoveka koji mu je jednom pretio tim neobičnim oružjem. Ali i velika pala grana mu je poslužila da napravi močugu, kad je ogulio koru.
     Tragovi čizama imali su jače udubljene pete, što je značilo žurbu. Raširio je čula napred. Bila su nesigurna, talasava.
     Sve živo bežalo je pred njegovim koracima. Gušteri bi žurno skliznuli u najbližu pukotinu u steni. Prepelice sa četvoro krila zavukle bi se u senku, nadajući se da će misliti da su kamen, ali u poslednjem trenutku bi izgubile živce i pretvorile se u panično uzlepršane ptice. Zmije bi isparile, grlice su hitale ka nebu, zečevi bi panično odjurili i nestali. Lisice, patuljasti planinski jelen, kojot - svi su nestali u večnosti, ostavljajući za sobom samo tragove i izmet. U srcu pustinje bio je samo beli pesak, praznina koja je isticala kakav je život u njoj: iznedren iz ništavila i vezan za njega. Pustinjske biljke stajale su kao izgnanici, nemo šireći korenje ukrug kroz pesak da sakupe vodu. Prostranstvo znači život.
     Osetio je oštar zadah i smesta je znao šta je to. Osetio ga je na bojištima u nekoliko Sokaka.
     Obilazio ga je služeći se samo njuhom. Polako, polako. Kada je konačno pogledao u malu dolinu, video je samo leševe. Bili su tu samo muškarci, naduveni, modrih usana. Većina je bila rasporena, pa je izgledalo kao da rađaju sopstvenu utrobu.
     Vremenski kovitlaci ponekad tako deluju, odvajaju ljude ili materiju iz nepoznatih vremena i mesta. Ono što indukcioni brod postiže s mukom napredujući uzvodno, iskra prostora-vremena učini u trenutku. Ponekad se ovakvi leševi mogu iskoristiti za Zombije.
     Ali ovi ljudi su svi imali isto lice.
     Tobi se okrete da se opet stopi sa žbunjem, i naiđe na njega.
     Iste crte lica - oštre, očiju upalih od iznurenosti, sa poznatim oblikom vilice i usnama opuštenih uglova. Tobi ga je poredio sa svojim sećanjima, računajući na proteklo vreme, izgleda godine.
     "Ko si ti?" upita Tobi.
     Glas je bio spor i umoran. "Šta hoćeš?"
     "Da li si stvaran? Mislim..."
     Oči nisu ništa odavale. Ali tako je uvek iblo. "Znaš me, sine."
     "Na ovom mestu? Ne znam više šta znam."
     Lice se zgrči kao da ga muče mračna sećanja, duboko unutra. "Maške su razaslale moje kopije. Pokušao sam da te upozorim. Pre nego što su maške napale grad-kapiju, Andros mi je pomogao da napravim neku vrstu opšte poruke..."
     "Video sam je. Kod nekog Volmslija, u velikoj biblioteci, piramidi..."
     "Bio si tamo?" iznenadio se.
     "Dabre. Maške su je sredile. Morao sam da bežim."
     "Čuo sam za tog Volmslija. Ljudi iz grada - Andros, sećaš ga se? - kažu da on potiče iz velike davnine. Upozorili su me na njega."
     "Meni je izgledao kao naborani patuljak, ništa drugo."
     "Ovde se ne može mnogo suditi po izgledu."
     Tobi se polako udaljavao od leševa. Ovaj Kilin je izgledao vrlo verno, ali takvi su bili i oni sa prosutom utrobom.
     "Šta su ovi?" upita Tobi, pokazujući leševe.
     "Kopije. Pravile su ih maške koje sam upravo ubio."
     "Slale su ih nizvodno?"
     "Mora biti. One su čuvale kapiju."
     "Onaj kovitlac tamo na reci?"
     "Dabre. Sada znaju kako da ga otvaraju i zatvaraju." Čovek koji je izgledao kao Kilin pokaza palcem ka reci, gde su ležale maške. "Pronašle su kako da ulaze i izlaze iz Sokaka."
     "I ja to mogu."
     Čovek iznenađeno žmirnu. "Gde si naučio?"
     "Sam sam smislio."
     "Onda hajdemo odavde."
     Tobi nije hteo da izgleda kao da oteže, pa da probudi sumnju, ali još nije bio siguran. "Gde je Besen?"
     "Ne znam. Izgubio sam čitavu Porodicu kad su maške napale grad-kapiju."
     To je zvučalo isuviše uverljivo. Mogao bi da ubije ovog čoveka, ako ga uhvati u trenutku neopreznosti. Bio je u terenskoj opremi, ali bez kacige.
     "Slušaj", reče čovek, "sigurno će doći nove maške da zamene ove."
     Tobiju se nije dopadalo što ga požuruje. A ovaj Kilin je bio tako ostareo i izbledeo. To je možda posledica kopiranja, kako god to izgledalo. "Nisam tako..."
     Pusti me da govorim s njim. Molim te.
     To je bila Šibo. Delić se javio u njemu.
     Molim te. U ime svega što smo značili jedno drugom.
     U njenom glasu bilo je nekog novog autoriteta. Kao da je čekala ovaj trenutak, skupljajući snagu.
     Oklevao je, a ona se nekako podigla kroz njega. Za trenutak je osetio kako joj je bilo. Uspela je da se nekako prepiše u njegovu neuronsku mrežu, da prikrije svoje delove u njegove Aspekte. A sve to pre nego što je odlučio da izvuče iz kičme njen čip.
     Ako joj prepusti kontrolu, ovaj Kilin će ga lako srediti. Počeo je da pretražuje svoje prostore, tražeći je. Bežala je. A onda ponovo začu njen glas, jasan i miran:
     Pitaj ga seća li se da li Porodica Najt prva skida čizme.
     "A?" upita Tobi. Čovek ga zbunjeno pogleda.
     Da li Najtovi ostaju u čizmama dok su odozgo.
     Ne znajući zašto, Tobi ponovi rečenicu.
     Čovek zinu, pa zatvori usta. "Šta? Ko to govori?"
     "Šibo."
     "Mislio sam", polako reče čovek, "da si jednom rekla da ne znaš."
     Opet se javi delić Šibo.
     Najtovi su uvek spremni.
     Tobi ponovi to i čovek odgovori: "Znači, onaj ko je odozgo treba da ostane u čizmama."
     Zašto kažeš "onaj"?
     "Ti si rekla da ne voliš da si odozgo", reče Kilin.
     Tobiju je postajalo neprijatno, ali ipak je ponavljao Šibine reči.
     Htela sam da budem odozgo, da budem brza, da nosim čizme.
     "Naučila si."
     Imala sam dobrog učitelja.
     Čovek se iskezi. "Meni se činilo da si učila i pre mene."
     Tvoje pokrete nikad nisam naučila, nebre.
     "Pa tu su i komplimenti. Uvek si znala kako da dobiješ ono što želiš."
     Tobi se trudio da kaže nešto. Sva začvorena energija oko Šibo, dok ju je nosio kao Aspekta, kad ju je istrgao grubim alatkama kada je počela da bude svojeglava - sve to se sudaralo i stezalo mu grlo, pa nije mogao da progovori.
     Bilo šta, bilo šta, samo da to ponovo dobijem.
     Tanki glas zvučao je toliko očajno da je otvorio bujicu tuge u Tobiju. Uspeo je nekako da izgovori njene reči. Čovekove oči se raširiše i Šibo doviknu Tobiju:
     On je! To je on!
     "Možda i za to postoji način." Kilin se zagleda sinu u oči, ali nije ga video.
     U tome je poenta.
     Kada je Tobi to ponovio, sa čuđenjem je otkrio da mu preko usana teku suze.
     "Uvek si volela da se šališ sa time."
     Nisu to bile šale.
     "Ne, nisu."
     Tobi zagrli čoveka i znao je da je to Kilin. Šibo se smejala, ne zbog šale nego zbog radosti.
     Trenutak je trajao vrlo dugo. "Tata, tata..." Bez reči.
     Tobi se iskezi i njih dvojica počeše da se tapšu po leđima, a smeh je prosto izvirao iz njih, i zato su sa malim zakašnjenjem primetili izvijanje u vazduhu, narastanje pritiska oštrog prisustva...
     Nebo se rascepi.
     Nad njima se crnilo širilo preko Sokaka kao naftna mrlja.
     "Lezi!" viknu Kilin.
     Nepotrebno, pomisli Tobi. Ipak čučnu. Šta god da je bilo to gore, brzo se primicalo. Proždiralo je Sokak. Ivice su se uvrtale kao kad vatra guta stranice knjige. Ali ova stvar proždirala je sam peve.
     Nisam mogla da sprečim Više da učine ovo.
     Odmah je znao da je to Bogomoljka. Sada se manifestovala drugačije, prošarana strujama osećanja i odjecima znanja koje nije mogao da pohvata.
     Osvrnuo se i osetio Bogomoljku kao komešanje u vazduhu. Kilin je ležao, spreman za vatru, ali njihovo oružje ovde očito nije bilo od pomoći.
     Ubod bola. Okrenuo se baš kad se nešto malo i krilato podiglo sa njegove desne ruke. Metalno zujanje, usmerenost na jedini zadatak. Brzo se udaljilo.
     Uzela sam uzorak tebe. Tvoja DNK je poslednja koja mi treba.
     "Tata, video sam kopiju Abrahama. Maške mora da su i njemu pročitale DNK i um."
     "Prokletstvo!" uzviknu Kilin. No, nije imao na šta da puca.
     Ja sam najniža iz mog Reda koja može da razgovara sa vama primatima. Uzvišeni ne mogu da zauzimaju tako uzan konceptualni prostor. Dodelili su mi posebne sposobnosti za ovaj naročit zadatak. Ali ipak je nadvladala druga logika. Sokak nad nama će se rasporiti u nestati u Jedaču. Ne mogu da vas spasem, ali došla sam da požanjem najmlađi genetski materijal.
     "Sine, mislio sam da će mi pomoći da te nađem, pa sam..."
     "Pustio si da ti pomogne da stigneš ovamo."
     Vetar poče da jača. Kidao je lišće sa žbunja.
     "Nije mi dala mnogo izbora", mračno reče Kilin.
     "Znam." Tobi uhvati oca za ruku. Nešto se desi između njih dok su čučali, krijući se pod sve jačim vetrom koji je hujao ka tami u visini.
     Nikad nisam nameravala da ti nanesem zlo, Kiline. Nadala sam se da ću vas sve požnjeti, kada ispunim obaveze prema Višima. Tada možemo ponovo biti zajedno.
     "Rasporićemo te!" zareža Kilin. Tobi se divio hrabrosti očevog automatskog odgovora. Naravno, u njemu nije bilo nikakvog smisla.
     Takvo spajanje je najviša sudbina koju možete da dosegnete.
     Kilin opali na nju, mlazom koji je siktao kroz vazduh. Ne Bogomoljka, nego njegov otac nikada nije umeo pokorno da sluša.
     Osim toga, igrali ste ulogu i u ispunjenju naše vrste. Kada očitamo ovaj uzorak, pa ga spojimo sa uzorcima tebe, Kiline, i tvog oca - možda ćemo onda moći da razgovaramo.
     "Razgovarmao?" prodera se Tobi uz vetar. "Umrećemo ovde!"
     Bojim se da ne mogu intervenisati da vas spasem. Ovaj peve se raspada. Sada odlazim.
     "Možeš nas izvući!" urlao je Tobi.
     Ne mogu da trošim vreme i energiju na otvaranje kapije. Moj osnovni zadatak, bez kompromisa, jeste da spasem ovu svoju manifestaciju, da odnesem Višima uzorak Tobija.
     Prostranstvo nad njima palacalo je proždrljivim, crnim jezicima.
     "Spasi Tobija!" kriknu Kilin. "Ne znaš da li će ti još nešto od njega biti potrebno! Ostavi mene, vodi..."
     Ali Bogomoljka je nestala.
     Tada ih zahvatiše prvi udarni talasi. Uz zvuk bubnjanja, povijali su drveće i srušili njih dvojicu.
     Tobi se zakotrlja, ošamućen. Podigao je pogled ka dalekom nebu i ugledao kuda tama vodi. Smrvljeni čvorovi narandžastog plamena širili su se od nje - unazad, naniže. Delovi Sokaka. Otrgnuti i već spaljeni.
     Dalje. Unutra. Ka krajnjoj tački nestanka u Jedaču, singularnosti zaogrnutoj sopstvenom izobličenom geometrijom. Peve se izlivao u crnu rupu. Pritisak zakrivljenosti konačno je pobedio. Povući će ih ka sebi, u konačni grob.
     U prvi mah je krajičkom oka primetio kovitlac prašine. Pokušavao je da se usmeri na gladnu tamu nad sobom, iako ga je vetar čupao. Neka grana ga udari u nogu i ostavi za sobom bolnu crvenu prugu. Kilin je pokušavao da kaže nešto, mašući rukama. Njihov kom u čulima nije radio, prezasićen tokovima energije.
     Grmlje, trava, smeđi oblaci prašine - sve se otkidalo i hitalo kraj njega.
     Prozirna stvar kraj njega nije se micala.
     Pogledao je pravo u nju i ona progovori: "Otvoriće se."
     Pokušala je da se uobliči u čoveka, ali to je bilo nemoguće u podivljalom vazduhu. Sitne čestice su nekako uspevale da u orkanu održavaju grub oblik.
     Onda začu, vrlo jasno. Nemojte misliti da smo vas zaboravili. Nadamo se da ćete poživeti da pomognete.
     I ranije je osećao tu poruku. Spasla ga je, a nikada nije saznao zašto.
     A onda peve oko njega nestade. Padali su.









Šesti deo: SPOJENI SA PODLOGOM









1. PRISTRASNI SA PRIMATIMA
     Najdžel Volmsli znao je da će ptica doći. No, možda će moći da izvuče malo vremena za sebe. To će mu možda biti poslednje.
     Pobegao je u ovaj džepić pevea delom i zato što je tu vreme drugačije teklo. Iskoristio je to da se odmori i napravi inventar samog sebe.
     Napad na biblioteku predstavljao je šok, ali šokova je već imao mnogo tokom dugog života. Nije znao hoće li naći magnetno skladište svoje Nike, ali i to mu se već dešavalo.
     Jedva je umakao, uz pomoć Viših - ili mu se tako činilo. Sećanje mu je bilo isprekidano.
     Znao je da u ovom obliku mora imati čvršće osećanje sebe, i da će to potrajati. No, Bišopovi i ostali delovali su brzo. Zato je došao ovamo. Mesto zgodno kao okrajak vremena, pauza pre povratka u igru. Dolazio je poslednji čin.
     Bilo je dovoljno hrane za sakupljanje, barem za neko vreme. Ptica se pojavila kraj njega i rekla mu da, uz očekivano osećanje protoka vremena u važnijim Sokacima, može da ostane tu neko vreme. Kasnije će biti potreban. Nije upitao za šta, jer je do sada već znao da nema smisla.
     Lutao je uzanim, mehurastim Sokakom. Služio se metodima koje je naučio nekad davno, na jugozapadu Amerike, kada je bio na obuci u NASA, a za vikende usamljenički lutao suvim kanjonima novog Meksika i Arizone.
     Au revoir, Etats-Units. Negde daleko u rotirajućoj galaksiji, Amerika je bila ruševina, sa zidovima nalik na izlomljene zube u ravnici. Ako i toga ima. Najdžel je još čuo odjeke imena.
     Pentranje uz suve jaruge. Zagledanje u senovita udubljenja pod zidovima kanjona. Tu je bilo peskovitog tla koje je svedočilo o istinskoj starosti pevea: dovoljno da se sirova materija galaksije izmeša, speče u slojeve i potom ponovo istroši do zrnaca. Životinje su ostavljale tragove - znale su da prepoznaju dobro sklonište jednako kao i ljudi - a pacovi su pravili skladišta sovjih dragocenih gvalica. Ljudi su bili kao i sve druge glupe, lutajuće vrste. Ostavljali su otpad gde god bi otpočinuli, smeće kao pravi trag nekadašnjih proslava. Ljuske, čipovi, komadići metala i stakla i nepoznatih materijala, sve pomešano. Izobličenost vremena nije dozvoljavala da se proceni broj stoleća relativne starosti otpada, ali Najdželu je i sam pogled na smeće donosio neki čudan mir.
     Ljudi su prolazili, čak i ovuda. Čuli su da negde drugde ima problema, ali pošto maške nisu stigle u njihove daleke Sokake, smatrali su da je sve to samo govorkanje. Ipak, svi su znali da se putovanje proširuje.
     Neki su bili trgovci, a neki su samo putovali bez ikakvog određenog cilja. Peve je davao vrlo malo sigurnosti da ćeš, kad jednom kreneš, stići na određeno mesto u određeno vreme, i ljudi su se navikli i na to. To ih nije učinilo boljim, ali su barem bili zanimljiviji.
     "Gospode, kako je bilo teško stići dovde. Kada ćete malo poboljšati stvari?"
     "Ubrzo pošto ja odem", ozbiljno reče Najdžel.
     "Kakvo će biti poboljšanje? Predložio bih..."
     "Poboljšanje će se sastojati u tome što ću ja otići."
     "Ha, ha. Pa, ima li tamo dalje neke bolje prevojne tačke?"
     "Ne bih rekao. Najbolji način da se izađe je način na koji ste ušli."
     "Dvaput ćemo videti isti prizor."
     "Bolje je kad odlaziš."
     "Zar nismo prilično blizu prelazu u peve Sokaka Madžumbdar?"
     "Koji ti je taj?"
     "Tamo gde imaju onaj divan grad."
     "Ne znam kako da odredim udaljenost, ali slobodan sam da kažem kako nije dovoljno daleko."
     "Pa, ja više volim gradove nego ovo bespuće i ništavilo."
     "Bespuće je njegova najbolja osobina."
     "Da ima više vode, mnogo bi više ličilo na mesto odakle smo došli."
     Najdžel se nasmeši. "Čemu bi služilo drugo mesto isto kao ono odakle ste otišli?"
     "Uostalom, ovde nemaš s kim da pričaš."
     "Poznat sam po tome što pričam sam sa sobom."
     Putnici se smeju sa nelagodnošću. "Mora da si grozno usamljen", kaže jedan.
     "Imam dobro društvo."
     "Gde su ti?"
     Pokazao je svoju glavu. "Ovde unutra."
     "Ovaj, pa, ima li ovde nečeg opasnog?"
     "Vi."
     "Mi nismo opasni! Ne bismo ni mrava zgazili."
     "To ćemo morati da pitamo mrave."
     "Znaš, voleo bih da živim ovde sam, kao ti."
     "Ne možeš."
     "Zašto?"
     "Ako dođeš, zateći ćeš mene i nećeš biti sam. A ni ja."
     "Pa, recimo gotovo sam."
     "To je kao kad si gotovo trudan."
     "Ti sve tako bukvalno shvataš!"
     "Uopšte ne shvatam sve. Zapravo, ne shvatam gotovo ništa."
     Potom bi odmakli brzinom kakva se samo poželeti može, ali on je i dalje bio srećniji kad im vidi leđa nego lica. Na Zemlji je jedan od najčešćih klišea glasio da su svi ljudi u osnovi slični. To je delimično bilo tačno, ali i beskorisno jer nikad nisi znao jesu li slični po okrutnosti ili dobroti ili nečemu između. U svakom slučaju, raznovrsnost je bila mnogo zanimljivija od sličnosti. Pa ipak, pomislio bi sležući ramenima, kako da izgubi veru u vrstu koja ima tako ljupku osobinu? Šta god da im kažeš oni te neće ozbiljno shvatiti, čak se neće ni uvrediti - dok god govoriš punu istinu. Oni je nikad ne prepoznaju.

     Ptica se pojavila dok se odmarao.
     "Nemoj misliti da smo te zanemarili", zacvrkutala je sa grane.
     Gledao je kako joj krila svetlucaju. Svetlost otpozadi ponekad je prolazila kroz nju, pa se videlo koliko je iluzija tanka. Oni su se ovako manifestovali da bi fiksirali njegovu pažnju. Znao je da to nije neophodno, ali cenio je činjenicu da su se potrudili.
     "Treba mi još vremena ovde."
     "Nema ga. Dugo si živeo u ovom okruženju."
     "I ja sam prilično okružen."
     Ptica nikada nije odgovarala na šalu, sarkazam, ironiju, niti na ijednu njegovu govornu naviku. Pitao se da li svetlucava hrpa čestica zaista govori u ime više inteligencije; zar nije humor neophodan i njima?
     "Stvari su skrenule sa predviđenog toka."
     Da li oni misle da je to njegov jezik? Možda su se dočepali nekog prastarog elaborata.
     "Da li je u biblioteci bilo birokratskih dopisa?" Neka se malo probija kroz lanac asocijacija.
     "Nemamo vremena za zabavu."
     "Misliš na dokon razgovor?"
     "Mehanički oblici imaju neophodne genetske podatke."
     Osetio je probad tuge. Već milenijumima je, iz ovako zabačenih jazbina, pratio sagu Porodice Bišop, i mnogih drugih. "Jesu li nosioci mrtvi?"
     "Svakako. Bili su u Sokaku koji su mašine otvorile."
     "Da uđu?" To je bio rutinski postupak. Skup, zbog odbrane pevea, ali mašine mogu da ispolje ogromnu snagu na pravim mestima. Činile su to i ranije.
     "Da ga probiju."
     "Krvavog mu pakla."
     "Otvorile su koordinatnu strukturu."
     "Kako?"
     "Jedan-na-jedan mapiranje kvantnih koordinata u dvostruko beskonačnom skupu."
     "Razumem." Bila je snishodljiva, ali na to se davno navikao. "Znači, ugurale su identitet koordinata u prvi skup..."
     "I potom ih prebacile u drugi."
     "Peve se otkopčao."
     "Samo u nekoliko stotina Sokaka."
     "Samo." Ptica opet nije razumela sarkazam.
     "Programiranjem su odabrali Sokake sa visokom verovatnoćom da se u njima nalaze jedan ili više genetskih nosača."
     "Koliko je mrtvih?" Besmisleno, ali automatski.
     "Ne zna se, ali preko pet miliona primata. Broj vrsta je još viši."
     "Preko pet miliona vrsta?"
     "Mnogobrojni smo."
     "Znači, Šifre Ekstaze su otvorene."
     "Brzo će se širiti. Da bi izbegli katastrofu, moramo pozvati svu pomoć."
     "Ja nisam od mnogo koristi."
     "U prošlosti si bio efikasan."
     "Hmmm." Video je originalne Šifre, u poslednjim razdobljima poznatije kao Pokretači. Delovi su bili predati u Galaktičku Biblioteku. Za svaki slučaj, drevni Prirodni su ih genetski uskladištili. To je i bio pravi cilj ekspedicije Prirodnih na Zemlju, nekad davno. Olupina u krateru Marginis, gde je pomagao u istraživanjima, sačuvana u vakuumu Zemljinog meseca, bila je žrtva borbe između maški i Prirodnih, krvoprolića zakopanog u ogromnoj istoriji pre nego što se čovečanstvo uopšte i razvilo.
     A tamo je upoznao i Niku, setio se sa tugom. Privučeni senovitom, polunaslućenom tajanstvenošću, prepoznali su jedno u drugom nešto duboko i istinsko.
     Brzo se izvukao iz sećanja. Neka su stalno bila sa njim, bez obzira na sve. "Malo je teško znati koga da spasavamo u svemu ovome."
     "Mašine rade na Velikom Problemu."
     "Hmmm. To sam video." Setio se duge ekspedicije do mucanja na kraju vremena, kroz crva. Njegovi sinovi i kći, Bendžamin, Ito i Angelina, odavno su otišli u Sokake, energično sledeći svoju sudbinu. Povremeno je koristio mogućnosti Biblioteke da ih locira. Imali bi veličanstven porodični skup, zarekli bi se da će se češće sastajati, a potom bi otišli svako na svoju stranu.
     "Šta misliš?"
     "Nestrpljiv si, a?"
     "Mašine će nestati."
     "Pa? Primati upravo umiru."
     "Ne možemo se opredeliti za neku stranu onako kako može konkretna vrsta."
     Ptica se meškoljila na grani za koju je izgledalo da se drži oštrim kandžama. Možda bi izgledale i opasno, da nisu bile debele deseti deo milimetra.
     "Ti nisi jedna vrsta?"
     "Mi smo Razred u kome su takve podele besmislene. Vrsta je ljudski pojam."
     "Ne razumem."
     "Zato spadaš u svoj Razred."
     "Hm. Treba li da se uvredim?"
     "Da li si ikada uvredio mrava?"
     "Sad znam da jesam."
     "Podsećam te, ne možemo da budemo pristrasni sa primatima."
     "Znači, misliš da sam suviše zauzet ponašanjem specifičnim za vrstu?"
     "Moraš doći."
     Ptica je skakutala na grani, imitirajući nervozno ponašanje goluba koji čeka mrve. Dobra kopija: postajali su sve bolji u neverbalnim signalima.
     Uzdahnuo je. Koliko puta su ga zvali upomoć u kriznim situacijama? Nije znao, nije ni mogao da zna. Vremenom čak i najživlja sećanja nestaju ako nisu bitna. A većina onoga što je radio, tokom milenijuma, ispala je nevažna.
     Starim, starim, al' ne mogu da te svarim.
     Bišopovi su bili nešto drugo. "Samo da se obujem."









2. OKUPLJANJE
     Kilin i Tobi su morali da obave popravke da bi ponovo bili u pogonu. Klizanje kroz zidove pevea ih je izubijalo i isteglo na najčudnijim mestima. Pali su u masu masnog bilja i na kraju su prosekli put do Sokaka koji nijedan od njih nije ranije video.
     Tobi je ključao od radosti. Kilin ga je gledao, a srce mu je bilo puno sećanja na Tobijevu majku, i na sva teška vremena otad. Ponovo je našao svog sina, posle verovatno više godina - mada u peveu nikad ne možeš znati koliko je vremena prošlo - i ponovo su bili u pokretu. Brzo su pešačili bez mnogo priče, i to je isto bilo dobro.
     Ona senovita prilika koja je progovorila nije se ponovo pojavila. "Ima druga posla, valjda", neodređeno reče Kilin, sređujući svoju desnu nogu. Unutrašnji sistemi govorili su da je potrebno mnogo hemijskih popravki i da treba da neko vreme sedi ili leži. Nijedno od toga nije bilo lako.
     "Hajde, tata, lezi malo."
     "Ali nešto se dešava."
     "Sada je to bez nas."
     "Ali Bogomoljka..."
     "Mislim da ne vredi da se živciramo oko nje. Naći će nas sama."
     "To baš pokušavam da shvatim."
     "Šta da radimo? I dalje će moći da nas pobije."
     "Nebre, samo ako te Šifre Okidači rade."
     Tobi se namršti. Kilin mu je ispričao sve što je znao, ali na svoj način, prilično nejasno oko istorije i pojedinosti. "To će ih pobiti? Skroz?"
     "Tako su meni rekli, kao bolest. Razbole se, a onda umru."
     "Razbije im funkcije tako da su sve manje i manje sposobne."
     "Dabre." Ustao je i počeo da korača. Hramao je, ali nije mu smetalo - radovao se svakom pokretu.
     "Bolje da i dalje budemo oprezni sa njom, ako nas nađe."
     "Ali možda ovog puta stvarno možemo da je ubijemo."
     "Sada nije u pitanju samo Bogomoljka."
     Kilin se namršti. "Za mene jeste."

     Za mene.
     Naučio je ponešto tokom prolaska kroz ovo izuvijano mesto, shvatio je Kilin. Bio je pijanica i propalica, a potom Kapetan. Znao je navike Bišopovih. Ljudi koji su se ovde ugnezdili bili su drugačiji.
     Ratnici su bili sasvim drugi svet, vrlo drevan, paralelan sa udobnim udelom čovečanstva. Slušao je svoje Aspekte kad su pričali o tome. Po prvi put su mu se drevna predanja i istorija činili korisnim.
     Ratnička kultura nikad nije civilizacija sama po sebi, iako sve civilizacije u istoriji duguju svoje postojanje ratnicima. Dovoljno je naučio da bi znao da i ljudi potiču iz prirode, i da zato imaju nagone koji pozivaju na bekstvo, na inteligentni kukavičluk radi samoočuvanja. Da bi predali dalje svoje dragocene gene, rekao bi neko, ali nije bila reč samo o tome: Ličnost, i usamljena i komunikativna, i svest o napetosti između ta dva pola.
     Kada su ljudi došli ovamo, šunjali su se okolo i bežali od opasnosti. Kasnije su postajali sve bolji u ratovanju. Nikad nisu dostigli maške, barem ne u vakuumu, ali su dostigli neki nivo. U vremenu Svećnjaka, čovečanstvo je cenilo potpunu poslušnost, samožrtvovanje, tvrdoglavu hrabrost, čast. Tada je bilo ogromna, nemilosrdna sprava, sa činovima i naređenjima i povinovanjem bez razmišljanja.
     Kilinu se više dopadalo ono što mu je Aspekt Artur rekao da je stari sistem: borba sa uživanjem i veštinom i rizikom, po svom izboru, a ne po naređenju.
     Borba nije bila način da se umre, nego upravo suprotno. Ne trudiš se da razbiješ neprijatelja, jer tako imaš veće gubitke. Uvek će biti još jedan dan. Vrline ljudskih ratnika, pošto su Svećnjaci zdrobljeni, bile su one stare: strpljenje, izbegavanje, zamaranje neprijatelja prikradanjem, iznenađenjem i brzinom. Tradicija, moral, sloga.
     Porodica. Bišopovi. Možeš pričati koliko hoćeš o genetici i povezanosti i svemu tome, ali to znači samo Porodicu.
     A borba se nikada ne završava.

     "Kapetane!"
     Kilin se zadubio u misli. Još je hodao. Naglo se okrenuo sa oružjem u ruci, a to je bio Cermo.
     "Stvaran si?"
     "Prokleto jesam!"
     Pljeskanje po leđima, zagrljaji i miris je bio pravi. Za svaki slučaj.
     Tokom mnogih godina Cermo je uvek bio čvrst i stalan, podoficir na koga se možeš osloniti, koji ti čuva leđa, a Kilin ga nikada nije video srećnijeg. "Hodi, Tobi je..."
     "Jeeee!" prolomi se Cermov divovski smeh. "Ala si porastao, dečko."
     Tobi se iskezi. "Ni na tebi nema masti."
     "Sad više nisam tako spor."
     Nekada je bio Cermo Sporać, ali je uvek uspevao da se nađe u najžešćoj borbi. Kilin se često pitao zna li Cermo uopšte šta je strah. "Prilično brzo si stigao", reče Kilin.
     "Ne sam. Došla je neka čudna stvar. Bio sam usred neke prazne nedođije, a ona se samo stvorila."
     Tobi prestade da se kezi. "Šta je rekla?"
     "Da hoće da pomogne."
     "Nešto kao 'Nemojte misliti da smo vas zaboravili'?"
     "Uf, dabre. Zapravo..."
     "Potpuno iste reči."
     Cermo se iskezi i klimnu.

     Jedan dan se ništa nije dešavalo, nije bilo poziva u boj niti novih otkrovenja, i oni ogladneše.
     Nije lako sakupljati hranu u predelu koji ne razumeš.
     Ovaj Sokak je dokazivao da nije čitav peve načinjen po meri čoveka. Ovde su planine i grebeni izgledali kao da su uobličeni na brzinu, tupim nožem. Poneko usamljeno drvo povijalo se pod divljim vetrom, i na kraju bi mu krošnja odletela, kotrljajući se i poskakujući preko zaravni kao da će postati ptica. Erodirane visoravni su niz sive planinske padine spuštale žute pruge, koje su postepeno postajale tamno narandžaste, pa su podsećale na trulež i rđu. Sa druge strane dalekog neba bilo je slično tlo, zakrivljeno kao veoma daleki krov sa svojim talasavim vremenjakom obraslim upornim rastinjem, masnim biljem povijenim vetrom. Tragali su i ništa nisu našli. Počela je slaba, hladna kiša, padajući po spečenoj crvenoj ravnici koja je izgledala kao zatrovana otpadom, kao topografski spomenik najgorem u životu.
     Sretali su ljude, ali razgovori nisu imali mnogo smisla. Bili su grubi, ogromnih šaka koje su izgledale kao stvorene za posao drvoseče po zimi, bez rukavica. Kilin je koristio svoje jezičke čipove, koje mu je dao Andros u gradu-kapiji. Zato su gotovo razumeli druge ljude:
     "Koji je ovo čvor?"
     "Kako bude ti to radi, ti?"
     "Dok sam otvarao šavove, ja, nešto se oslobodilo što nije trebalo i sve se sasvim raspalo."
     Ali jedna skupina im je dala nešto da jedu. Većina im je čak i ostala u stomaku.

     Svi su prolazili kroz različite Sokake, i imali su potpuno drugačija iskustva.
     Cermo je opisao nešto što je raslo preko čitavog jednog velikog Sokaka, nekako žanjući razlike u gravitaciji duž izuvijane ose. Ljudi koji su živeli u blizini govorili su da to nije ni biljka ni životinja nego nešto između, što nije imalo nikakvog smisla.
     Tobi je opisao svoj život u onom što su meštani zvali Rečni Sokak. Mislili su da je beskonačno dug jer ko god je otišao daleko nikada se nije vratio. Bilo je opasno nositi predmete uzvremeno, pošto je to povećavalo nešto po imenu "vremenski potencijal", pa bi ga i najmanja promena samo otrgla nazad niz vreme, ostavljajući trag žute struje. Pokušaji spuštanja elektroda u reku i izvlačenja struja metala dovodili su do privremene nestabilnosti obale i opšteg razaranja.
     Kilina su najviše uznemirili ljudi. Prošao je kroz oblast kojom je vladala poštovana osoba pod imanom Tiran. Ta reč je zapravo bila tepanje, a ne kritika. Kilin je video njegov obris u daljini, kad je primao molioce. Kraj Tirana je, na kožnom prostiraču, čučala jedna smeđa žena. Tiran je primao podanike, a kada mu se neko ne bi dopao samo bi na naročit način pokrenuo glavu, nekako između klimanja i odmahivanja, pa je delovalo nesigurno. No, značenje tog pokreta nije bilo negde između da i ne, i to je Kilinu postalo jasno kad je uvideo da je smeđa žena dželat, zgodno postavljena u blizinu. Kožni prostirač je sprečavao da se na savršenim zelenim pločama dvorskog dvorišta skuplja krv.
     "Svi izgledaju tako, ovaj, obuzeti sobom", reče Tobi.
     "Dugo su bili pod kišobranom, pa misle da više ne pada kiša", objasni Cermo, isturivši vilicu.
     Kilin je pomislio kako je bilo kod Bišopovih. "Mi smo uvek podizali pogled sa onog čime se bavimo, da pogledamo horizont. To je potrebno da bi se držao dalje od maški."
     Tobi i Cermo su se klimanjem glave složili da bi maške lako mogle da naude ovdašnjim ljudima, ali da su ipak oni drugačiji. I da nijedan Bišop sigurno ne bi voleo da bude nalik na ovdašnje ljude, nikako.

     Sklopili su svoje priče u celinu, pogotovo o haosu pošto su maške uništile grad-kapiju. Cermo je bio sa glavninom Bišopovih i video je da mnogi padaju. Kilin je znao za Džoslininu smrt, a Tobi nije znao ni za koga. Kilin je video da se Tobi brine što je napustio Porodicu neposredno pre napada. Umesto da razgovaraju o tome, prosto je zagrlio sina, a kasnije su njih trojica odigrali partiju nizanja, naizmenično vređajući jedni druge, što gadnije to bolje. Tako se mnogo toga oslobodi, a pravila nizanja zabranjuju da se iko uvredi, pa se zato na taj način čiste mračni ćoškovi i izbacuje nakupljeno đubre, bez mnogo proučavanja dotičnog.
     Zaista su se potom osećali bolje, i čak su dobili neko piće od domaćih, u zamenu za Cermove rezervne pantalone. Bilo im je sasvim lepo kad se pojavila Bogomoljka.









3. NEKO UŽASNO ČUDO
     Na ovom svetu uputstva su padala kao kiša.
     Najdžel Volmsli čučao je pod ogromnim, granatim drvetom i gledao kako paperjasto semenje pada sa velikih grana. Biljke su u ovom Sokaku pošle putem evolucije različitim od svega što je ikada video. Gajile su semenje u sebi, i izgledalo je kao da se porađaju kad su vremenski uslovi bili odgovarajući da se zauzme okolno tlo. Roditeljsko drveće lučilo je i sok, koji je sledio vetrom nošeno paučinasto semenje. Sok je bio ili hranljiva materija ili zaštita od insekata ili oboje; Najdželovo biološko znanje bilo je prilično mestimično, pa nije mogao da to otkrije. Diplomirao je na Kembridžu tek jedno pokolenje pošto su Krik i Votson otkrili dvostruku spiralu, a to je bilo pre skoro trideset hiljada godina. Činilo mu se da je otada bilo dosta novosti.
     Paperjasti padobrančići semena davali su vazduhu poseban miris. Leteli su sa naletima vetra, lepili se za masno žbunje, bespomoćno padali u bare. Njihova paperjasta celuloza bila je samo ambalaža za pakete osnovne DNK. Ili je možda genetska uputstva nosila neka druga parna podloga; galaksija je stvorila mnošto sistema za kopiranje. Nije ni bitno; kakvi god molekuli da su uvijeni jedni oko drugih u vijugavom plesu parenja, svrha im je da šire uputstva za stvaranje novog ogromnog drveća - ili još bolje, semenja koje će dalje stvarati uputstva za sopstveno umnožavanje. Naizgled velikodušno drveće zapravo je brinulo samo za sebe: temelj života. Drveće je padalo kao kiša - na jeziku odavno mrtvog Dvadesetog kada je on naučio da misli - kiša programa, ispisanih drevnim jezikom: digitalno, kao na kompjuterskom disku. Algoritmi: rast drveta, slanje semena, atomski algoritmi.
     Kroz vazduh su se širili i drugi programi - signali maški, sabijeni u uzane snopove koji su pucketali od energije. Alarm, strah, panika. Ili bi ih on nekada tako nazvao. Maške su imale ono što je on nazivao natprogramima, ili meta-uputstvima, a ne osećanja. To odgovara porivima i dubokim, podsvesnim impulsima koje ljudi nose kao praistorijski prtljag.
     A njihovi signali odjekivali su u Najdželovim čulima, nezemaljski kao visoki dozivi ptica u jatu.
     Oprezno pognut, izašao je ispod krošnje i prišao ivici litice.
     Pogledao je gore. Sličnost je možda bila posledica konvergentne evolucije. Na Zemlji se čudo oka pojavilo kod nekoliko različitih organizama, kao na primer oktopoda i sisara. Ovde su tuđinske, prozračne maške koje su se rojile u visini izgledale pomalo kao jato pelikana.
     Iz njih je suknula vatra. Jurnula je naniže i pogodila prilike koje su bežale po prostranoj ravnici.
     Odozdo se začuše slabi signali užasa i bola. U Lavirintu je bilo mnogo tuđinaca, smeštenih u raznim Sokacima. Sada su ih leteće maške skupljale i elektronski ispitivale, mešajući smrt sa usputnim užasom. Sve je bilo deo traganja za izvesnim dosadnim primatima. I drugima.
     Došao je ovamo zbog slabih, rasutih signala koje je uhvatio. Nosili su preliv tuđinskog, ali imali su i blagi prizvuk ljudskog.
     Njihov izvor hitao je uz liticu. Dobra meta za leteće maške. Osećao ga je pod sobom, osećao je i dve maške širokih krila kako se usmeravaju ka njemu.
     Sa neba dolete munja. Pogodila je liticu. Nije bilo uboda bola, nije bilo nikakve reakcije - sve dok nešto ne odgovori odozdo, kao da se munja odbila. Od toga se dve maške prevrtoše i planuše, pretvorene u krilati požar.
     Šta god da je dolazilo, bilo je strašno. Najdžel se vrati među drveće.
     Krupno polumehaničko telo pređe preko ivice litice iznenađujućom brzinom. Išlo je pravo na njega. Znao je da ne vredi da beži. #I ja sam tebe osetila#, javi se ono.
     "Ne pamtim kad sam se poslednji put kupao", reče Najdžel, ali znao je šta je taj stvor mislio. Bili su ovde istim poslom, u smislu koji nezgrapne reči ne mogu da sadrže. Veliki tuđinac pripadao je Mnogonošcima, tuđinskoj vrsti koja je odavno nadrasla svoja prirodna tela i nadgradila ih. Ipak, Mnogonošci nisu po prirodi bili mehanički. Mrzeli su maške, koje su odavno pokušavale da ih istrebe.
     #Nosim čoveka koji bi ti bio od koristi.#
     "Kako to?" Najdžel je i ranije sretao Mnogonošce, ali smatrao je da je sa nekim toliko različitim najbolje biti oprezan.
     #Tragaš za Bišopovima.#
     "Ti si njihov... saveznik?"
     #Moja vrsta je njihov saveznik, sada.#
     "Poznajem tvoj Razred." Nije bilo smisla preduzimati mere zaštite protiv ovog stvora; mogao je da ga ubije za tren oka. Odsutno je primetio da uopšte ne oseća strah; kad bi imao vremena, mogao bi čak da oseti i nostalgiju za tim osećanjem. Sada ga je vrlo retko posećivalo. "Sećam se vaših Prosvetljenih, i njihove vešte diplomatije-košnice - da, jednom sam radio sa njima."
     #Oni su me poslali ovamo.#
     "Uvek su umeli da procenjuju."
     #Toliko dobro poznaješ našu prošlost?#
     "Donekle. A mnogo sam i čitao."
     #Biblioteka.#
     "Delom. Većinu nisam mogao da pojmim."
     #Da li znaš...#
     "Da?" Elektronski glas ogromnog stvorenja imao je neobičan, višeslojan miris. Nesigurno je dodirivao duboko, drevno pitanje.
     #Znaš li ko nas je stopio?#
     "Misliš na mešanje dveju vrsta? To je bilo prilično davno."
     #Pre naše istorije.#
     "Koliko se sećam, nismo bili mi."
     Stvorenje je nehotice zračilo zbrkanu reakciju: olakšanje, uzbuđenje, sve prošarano tugom.
     #Počela sam da shvatam vašu vrstu. Nadala sam se...#
     "Ne, žao mi je. Mi smo došli kasnije. Ovde smo samo skorašnji nezvani gosti."
     #Pa ko je onda?#
     "Postoji reč za organske, Prirodne rase koje se nisu spojile sa maškama - izumrle."
     #Toga sam se i bojala. Ali... mi nismo izumrli.#
     "Drugačiji smo. Vas je teže ubiti, a mi smo ostali živi u Centru jer maške ne znaju šta da počnu sa nama."
     #Sada znaju.#
     "Hm, pa imaš pravo. Biblijski."
     #Vi nosite Šifre.#
     "Čak i istrošeni starci kao ja, da - mada samo delimično. Genetičke greške i drift i još neke tehničke novotarije koje sam odavno zaboravio."
     #Mogu da pomognem u tome. Moje puno nasledno duboko ime je Kvat'jut'kal'ton.#
     "Najdžel Volmsli. Tvoje ime svakako nešto znači, ali moje je samo etiketa koju su mi dali."
     Ubijanje je u ravnici pod njima još trajalo, ali sada su ga zaboravili. Vrtlog krilatih maški sada se spustio niže da dovrši posao. "Poći će za mnom ako me nanjuše", reče Najdžel, pokazujući ih. "Nemam odbranu kao ti."
     #Ni ja kao ti.#
     Neobična šala. No, pticolike maške su se približavale. "Ko je to?"
     #Na brzinu su se prilagodili ovoj pseudo-planetnoj okolini. Nekada su bili brzi preživari.#
     "Ah. Svetlojedi."
     Jedan opali na njih. Zrak je zapalio drvo, a Najdžel je ostao živ samo zato što je Kvat istog časa raširila štit, gust mehur elektromagnetne energije, koji je prošarao ustalasani vazduh. U taj mah bio je dovoljan, ali... "Izgleda da ću morati da iskoristim skrivene rezerve, Kvat." Najdžel posla signal, neobično ćurlikav u njegovim čulima. Dobio je kolo za pozivanje, i naravno nije imao pojma kako to funkcioniše.
     #Neću moći još dugo da te štitim...#
     Prozirna ptica je ovog puta bila ogromna. U prvi mah Najdželu se učinilo da je maška, ali kada je dolepršala preko drveća video je da je prozirna, kao izaslanik Viših. Lebdela je i zurila u njega prodornim očima.
     Najdžel preuze njeno brzo blip podataka. "Njihova krila, tih svetlojeda, jesu li još osetljiva na svetlost?"
     Kvat je i dalje piljila u ogromnu nepticu sastavljenu od pokretnih, zujavih tačkica. Na ovolikom uvećanju jasno se videlo da je sastavljena od miliona sitnih čestica - ali Najdžel nije imao pojma jesu li to insektolika bića ili nešto još čudnije. Nikada nije mogao da to pojmi, mada je u poslednje vreme često viđao ovu manifestaciju. Znao je da je fizički oblik nebitan i da zapravo ono što leži iza njega pokušava da njemu i Kvat olakša stvar. "Kvat?"
     #Ovaj... da, tako je.#
     "Dobro. To ona pita. Pojedinosti joj nisu jača strana."
     To zapravo nije tačno, pomislio je, ali sve ima svoja ograničenja.
     Vremenjak nad njima iznenada planu u moćnom, zlatno-narandžastom luku. Nalet snažne svetlosti obori Najdžela, i on žurno otpuza pod najbliže drvo. Razabrao je da je svetlo uglavnom infracrveno, ali i vidljivi deo zamalo da ga oslepi.
     #Ah... ne...# Kvat se zavukla za njim u zaklon.
     "Izgleda da cene jednostavna rešenja."
     Sa drveta se širila para. Iznenadna magla je šištala, a Najdžel je kroz nju gledao svetlojede. Smesta su se preopteretili, i krila im planuše i pocrneše. Otpadali su čitavi komadi.
     Celo visoko jato, njih stotine, poče da se polako tumba ka ravnici. Pridružiće se onima koje su još maločas tako nemarno uništavali.
     "Viđao sam ih na poslu i ranije", povika Najdžel kroz paru koja ih je zaklanjala. "Divno su projektovani, ali ne za ovo."
     #Ja sam ih viđala da bacaju peve bombe.#
     Jedan svetlojed pade na obližnje drvo. Debelo stablo se sruši uz oštar zvuk lomljave.
     "Prokletstvo, gde je ta ptica? Moramo da bežimo odavde."
     Znao je da maške sada koriste peve bombe, koje destabilizuju delić prostora-vremena tako da ovaj pokuša da se ispravi i postane pljosnat. To rastrgne sve što se nađe u blizini. Sve čemu je za postojanje neophodna geometirjska struktura, možda čak i Magnetni um. Od toga nema zaštite.
     #To je tvoj saveznik, ne moj.#
     "Rekla si da nosiš čoveka, je li?"
     #Jeste. Ali požuri, eno vatre...#
     "Da se trampimo: povešću te u zamenu za tog čoveka."
     #Bilo bi pogodno kad bi mogao da napustiš ovaj Sokak.#
     Nije mogao, naravno. Ali ptica je bila tu negde, a za nju je materija samo mešavima praznog prostora i divlje verovatnoće.
     "Taj čovek - kladim se da mogu da pogodim kako se zove."
     #Prvo izvedi izlazak.#
     "Tačno. Gde je ta ptica kad nam treba?"
     Najdžel ponovo pozva ćurličući. To će svakako privući svetlojede, čak i u samrtnim mukama, ali ostalo je još samo nekoliko sekundi. Po navici koju je stekao u poslednje vreme, pomislio je na Niku, uživajući u tome, za svaki slučaj, ako je stvarno kucnuo čas. Ovog puta.









4. KONAČNOSTI
     Nije bilo smisla bežati, naravno.
     Bogomoljka je pristizala kao brzo svetlucanje na ivicama Kilinovog vidnog polja. Bio je umoran, i nešto se slomilo u njemu kada je primetio narastajuću prazninu, nemi dokaz koliko ih je lako izbegavati.
     Kilin polako ustade od logorske vatre, a Tobi i Cermo za njim; Bišopovi su stajali, spremni na pokret, čak i kada je to izgledalo besmisleno. Poželeo je da nisu pili, ali zapravo verovatno i nije bilo razlike.
     Glupo je pucati u nju. Kao kad pucaš u vetar da bi dozvao sunce, kao što nekad reče njegov otac, Abraham, opisujući tu glupu ideju na davnom Snegobaru. Pa dobro, da pokušamo sa hrabrošću.
     "Čudiš se što nas vidiš?"
     Mi nemamo reakciju koja bi odgovarala vašem iznenađenju. Organizovani oblici smesta obrađuju nove podatke i preuređuju se. Ne zadržavaju sećanje na prethodni stav, pa ne postoji mogućnost poređenja.
     "Mora da je to dosadno."
     I to je kategorija koja se ne može primeniti na nas.
     "Ako pođem levo..." šapnu Cermo.
     "Miruj. Ovo je prokleto veće nego što vidiš", reče Kilin.
     Tobi klimnu. "Bogomoljka koju smo videli na Snegobaru bila je samo ogoljena verzija ovog ovde."
     Ako to znači kako smatraš da sam ja samo veći linearni sklop, znači da ništa ne shvataš.
     Kilin se seti kako je ubila Androsa, Fani, i tolike druge. Ubila ih je, iskoristila, a onda ih bacila kao sitnice potrošene na hobi.
     Opet govorim kao organ Uzvišenih. Oni ne mogu da se izražavaju serijski, prema vašim akustičkim sistemima.
     "Meni to zvuči vrlo ograničeno", reče Kilin. Dok god budu pričali, ostaće živi.
     Oni nezgodne zadatke prenose na druge. Nemoj vređati, inače ćeš skončati bolno.
     "Vrlo ružno od tebe", reče Tobi. Glas mu je bio promukao od iste one iscrpljenosti koju je i Kilin osećao. Najgora vrsta, duboki mentalni zamor.
     To će biti varijacija na jedan raniji eksperiment. Nemoj misliti da je saosećanje svojstveno samo vašoj vrsti. Sigurno ste svesni da ono postoji između vrsta, Razreda, pa čak i između Carstava. Uzvišeni su više Carstvo, zapravo najviše. Ne možeš očekivati da se oni bave tvojim osećanjima.
     Kilin prezrivo frknu. "Pustili ste nas da umremo kad ste pokidali peve."
     Morala sam da vratim uzorak Tobijevih gena. Bilo je zamalo dovoljno.
     "Mislio sam da su ti potrebna tri pokolenja, plus podaci pohranjeni u Nasleđu", reče Kilin praznom vazduhu. Osećao je Bogomoljku samo kao nejasnu, isprekidanu prazninu u svojim čulima.
     Postoji kratka šifra koja oslobađa zadovoljstva za kojima tragamo. Rečeno je da se prenosi socijalno.
     "Misliš, pamti se?" upita Tobi.
     Koliko možemo da pretpostavimo, to je bila predostrožnost kada su Šifre Pokretači ugrađene u vaše genetske spirale. Želim da mi je date.
     Kilin se nasmeja. "Ne znamo je."
     Pokušaji prikrivanja samo znače da ću morati redom da vas pretražim. Imam malo vremena, i moji metodi će biti destruktivni. Vaše ličnosti neće preživeti to pretraživanje.
     Kao da mu daje primer, Kilin oseti kako mu se nešto probija u um, izvlačeći sećanja iz prošlosti - agonije i ekstaze, oštre, kratke koliko treptaj oka. Bolne i mučne, drugačije nego što ih je inače osećao. Zateturao se. Narastajući talas prošlosti predstavljao je udarac, zaustavio mu je pluća, stegao mu grlo oko promuklog krika.
     Njegova žena, Veronika, sa Tobijem u krilu pod treperavom svetlošću sveće.
     Rumena Fani kako izdaje naređenja na izbrazdanoj ravnici.
     Abraham, mračno isceren na grudobranu Citadele.
     Sve u zbijenim slikama, rasutim po zidovima njegovog uma.
     Sećao se događaja brzinom sopstvenog razmišljanja; Bogomoljka ih je "požnjela" trenutnim očitavanjem.
     "Kako bi trebalo da saznamo tu šifru?"
     Mora se prenositi akustično.
     "Znači, neko nam kaže?" upita Tobi.
     Cermo odmahnu glavom. "Niko mi nije rekao ništa slično."
     Znači da lažete. Nema druge mogućnosti. To je instrukcija specifična za vrstu. Uzvišeni su pročitali u vašim genima da to postoji.
     Kilin odmahnu glavom. "E, onda smo je valjda izgubili."
     To je nemoguće. Kontinuitet kod ljudi je neuobičajen za tako niske oblike. Prenosite veliku tradiciju. Ovo je duboko ugrađeno u vaše pojedinačno osećanje samopoštovanja - uobičajen "prirodni" socijalni sistem.
     "Možda treba da pokušaš kod drugih Porodica", reče Tobi.
     Ne! To nemaju ni Rukovi, ni Kingovi, ni Najtovi ni drugi. Postoji jasna genetska razlika.
     Možda maške nemaju ono što se naziva osećanjima, ali ova manifestacija Bogomoljke odavala je više nego što je slutila. Čeznula je za izgubljenim pokretačem. Možda su čak i ti Uzvišeni želeli egzotična zadovoljstva koja sada pripadaju običnim sisarima.
     "Otkud da to imaju baš Bišopovi?" oprezno upita Kilin.
     Pretrpeli ste manje genetskog drifta nego ostali. Bili ste takve sreće.
     Kilin nije znao kako da se izvuče. Nisu lagali; ta faza odavno je prošla. Prosto nisu znali. A Bogomoljka će im rastrgnuti umove, samo da se uveri. A jedino čega je mogao da se seti bio je najstariji mogući manevar: odugovlačenje. "Znači, nismo ništa naročito?"
     Postoji nekoliko teorija zašto su ljudi spontano širili kolonije sa svojih "Svećnjaka". Izgledalo je da niko nema posebne privilegije, i Bišopovi su bili jedna od najmanjih Porodica.
     "Ali čvršći, a?" upita Tobi. Kilin je po njegovom glasu shvatio da pokušava da navede Bogomoljku na držanje predavanja, da je prebaci na naučni odeljak višesturke inteligencije i da je time uspori.
     Sada možda i jeste, ali vaša istorija nije ni po čemu izuzetna. Čak i na Snegobaru, Rukovi i Pioni predstavljali su veću smetnju poduhvatima koje smo sprovodili.
     "Ali imamo ratničko ime. Bišopovi se obrušavaju i napadaju, i brzi su." Tobi je sad bio napet, nije samo odugovlačio. "Mi, mi..." Tobi iznenada poče da peva.
     Presečemo Rukove,
     obiđemo Najtove,
     debele Kingove sateramo u ćošak...
     Razumem, citiraš drevni napev Bišopovih. "Navijanje" koje sam jednom videla u vašoj Citadeli. Verovatno ima u tome nečega lepog, kad tako ističete svoje pleme nad ostalima. Neobičan način odabiranja onih koji zaslužuju da se množe.
     "Mi smo bolji od njih. Naše ime..."
     Dobili ste ga po nekoj staroj igri na tabli. Kao što su Soksi i Dodžersi u susednom Sokaku dobili imena po nekoj izgubljenoj veštini tela. Kečevi i Osmice i Pubovi na planeti koju ste jednom posetili - vi je zovete Adut - nastali su od razonode sa komadićima papira. Slične kulturne naslage nastaju i oko podele plemena - a sve je to sasvim veštačko, verujte mi. A takvima kao ja treba da verujete; videla sam više ljudske istorije, ovde u Centru, nego što vi možete da pamtite.
     "Te igre što pričaš, one su dobile ime po nama", dobaci Kilin.
     "Dabre, tako je!" dodade Cermo.
     "Ako mene pitaš", pobedonosno reče Tobi, "ti Jenkiji i njima slični, nisu oni ništa naročito. Oni rat zovu 'bacanje'. Mi smo jači borci!"
     Vaša ograničenost je zabavna. Nemojte moje strpljenje brkati sa dobronamernošću.
     Kad se oštar obris Bogomoljke ocrtao pred dalekim bregovima, Kilinu je bilo jasno da više nema odugovlačenja. Bogomoljka je bila velika i stalno se menjala, pa nije mogao da joj utvrdi oblik. "Čekaj malo, ja..."
     Nema više čekanja. Ako odbijate da predate akustični pokretač, moram vas odvojeno i podrobno ispitati. Vaše ličnosti to neće preživeti. Dok pregledam, ja istovremeno i žanjem.
     Bogomoljkin poslovni ton smesta je ubedio Kilina da to nije blef. Plitko je disao i razmišljao i nigde nije stigao. Bogomoljka je odavno obećavala da će ih na kraju upiti u sebe, kao deo "misije očuvanja", i nije bilo načina da je spreče u tome.
     "Ja ću prvi", reče Kilin. "Ja sam Kapetan, prema tome verovatno znam više od ostalih."
     Tačno. Možda je to duboko usađeno znanje i ni ne znaš da ga nosiš. Vaša neuredna unutrašnjost, puna podsvesti i drugih glibova, to omogućava. Pa dobro. Biće lakše ako uđeš u otvor i postaviš se za izvršenje brisanja.
     U vazduhu se, na nekoliko koraka od Kilina, otvori plavo-zeleni pravougaonik. Kilin shvati da je Bogomoljka zapravo vrlo blizu, i da je potpuno verno oslikavala preko sebe okolni predeo. Nije ni znao da je toliko blizu, a sada su vrata lebdela u toj stvarnosti, nalik na sliku okačenu nad bregove u sumraku. Ali bregovi su bili privid, a vrata stvarnost. I tu mu je konačno bio kraj.









5. AMBIS ZDROBLJENOG TRAJANJA
     Najdžel Volmsli pade nadupačke.
     Kvat ga je upozorila da je bezbednije ako pođu odvojeno, ali kada je podigao pogled Kvat je stajala uspravno kao da se ništa nije desilo, a on je bio sav prašnjav i bolan, iscepane odeće.
     "Rekla si da..."
     #Moralo se brzo obaviti#, reče Kvat i brzo pođe nizbrdo. #Imali smo sreće što smo stigli.#
     "Tačno." Pokupili su ih na vreme, ali Najdžel nije ni video pticu. Samo su se bregovi umotali kao smeđe ćebe i izbacili ih u bestežinski limb. Kvat je neprekidno emitovala, razgovarajući sa bićima koja Najdžel nije video. I sve je bilo vrlo brzo. Potom je tresnuo ovamo.
     "Uspori!"
     #U redu...# Zgrabila ga je i nastavila.
     Landarao je na njenom boku kao zaostala ideja. Bregovi oko njega su poigravali, kao na vrućini. Ili je to možda bilo od umora. Žmirnuo je, i bregovi se ponovo zatalasaše i on iznenada shvati da to uopšte nisu bregovi. Bilo je to nešto ogromno i mračno i imalo je drevni, poznati prizvuk u čulima.
     "Bogomoljka."
     #Zato i žurim.#
     U slici u čulima razaznao je neke Bišopove. Kilin, da, i Tobi, i jedan oficir. Kvat ih je pozdravljala drevnim načinom Mnogonožaca; Najdžel je pokušavao da misli.
     Ptica je svakako još bila u igri, inače ne bi tako lako skliznuli kroz tkanje pevea baš na ovo mesto. Namerno je zakuvavala stvari, ali radi čega? Bogomoljka i dalje može da ih pobije u mikrosekundi. Jedina odbrana im je bila u nadi da tog trenutka nije raspoložena za ubijanje.
     Niko nije obraćao mnogo pažnje na njega dok je silazio sa Kvatinog boka. Za te divove on je bio samo naborani patuljak, ni nalik na materijal za legende.
     Konačno je uspeo da razabere da pričaju o akustičnoj Šifri pokretaču. Bogomoljkin um je nadgledao razgovor, naizmenično uzimajući uzorke svake ljudske svesti. Kao degustator vina, pomisli Najdžel, ali ispod toga dremala je stalna strepnja. I Bogomoljki je otkucavalo vreme.
     Sve to je primio preko čula. Njegova mreža bila je znatno osetljivija i preciznija nego kod Bišopovih, ali ipak je bila igračka u poređenju sa onim što je imala Bogomoljka. Mogao je da oseti mašinske umove kako zaranjaju u njega, vraćaju se do Bišopovih radi poređenja vrste, a potom opet dolaze kod njega da mu još malo dinstaju mozak. Mislio je da će se navići, ali nikad nije.
     Proveriću i tebe, Mnogonožac. Takva inteligencija takođe može da nosi akustiku.
     #Ne verujem#, odgovori Kvat.
     "Ja sam zapravo siguran da ona nema ništa", mirno reče Najdžel.
     Svi se okrenuše da ga pogledaju. Osim Bogomoljke, naravno, koja je i dalje predstavljala samo slabu nepravilnost u očiglednom svetu.
     "Ko si ti?" oprezno upita Kilin.
     "Reći ću ti posle", šapnu mu Tobi.
     "Ali ipak verujem da Kvat sadrži neku tajnu", nastavi Najdžel.
     #Govoriš bukvalno. Ali to je istina.#
     Kvat otvori bočna vrata, bilo je to kao kombinacija mehaničkog klizanja i organskog rađanja, uz pucketanje membrana.
     Napolje se istetura krupan čovek. Protrljao je oči, zevnuo, osvrnuo se. "Spavao sam", reče on.
     "Abrahame!" kriknu Kilin.
     Ostali se načetiše oko njih. Najdžel ih je gledao, ali čula su mu bila usmerena na Bogomoljku. Ona će uživati u ovom prizoru, u ovom ponovnom susretu, ali će proračunavati i procenjivati brže od Volmslija. Od sada svaki pokret može da bude smrtonosan.
     Tobi i Kilin su zagrlili Abrahama i vikali od radosti. Potpuno ljudski, odsutno pomisli Najdžel. Na kraju je i nehotice bio dirnut prizorom. Potapšao je Abrahama po leđima i nasmešio se i napetost je za trenutak popustila. Potom se javila Bogomoljka.
     Ti si najstariji i imaš akustični pokretač.
     Abraham je izgledao kao ostarela kombinacija Tobija i Kilina, sa istim opreznim sjajem u očima. "Tako je."
     Ustani i prenesi.
     "Dabre, dabre", reče Kilin. "Daj im to."
     Najdžel nije bio siguran zna li Abraham o čemu je reč. "Da li to želimo?" brzo upita Kilina.
     Kilin ga prostreli pogledom. "Svakako."
     "Oni, dugoročno, žele istu stvar", tiho reče Najdžel. Pokušao je da govori ubedljivo, ali to je bilo prilično teško s obzirom da je jedva dopirao Kilinu do pasa.
     "Kako to misliš?"
     "Rade na velikom problemu. Očuvanje svih životnih oblika, daleko u vremenu."
     Kilin se namršti u neverici. "Šta?"
     "Smeštaju ih u elektronsko-pozitronsku plazmu. To je prilično apstraktna apoteoza, priznajem..."
     "One nas ubijaju!" prasnu Kilin.
     "Više nego što misliš", reče Najdžel. "Pitanje je šta je sada ispravno. Prošlost ne sme..."
     "Ovo ovde..." Kilin pokaza palcem ka svetlucanju Bogomoljke prostrtom preko brda, svuda oko njih, "to nas je lovilo, ubijalo, komadalo bebe iz zabave. Ja mislim..."
     Morate mi predati tu akustičnu šifru i prekinuti sa ovim glumatanjem. Ono samo treba da zavede mene i one koje predstavljam - Uzvišene - na pogrešan put. Nemojte misliti da tako bedna obmana može da vam donese odlaganje. Vaša sudbina je zapečaćena. Treba je što pre izvršiti.
     "Dobićeš ti svoje!" prodera se Kilin.
     Najdžel uze Abrahama za ruku i zagleda mu se duboko u oči. Taj starac je bio spašen iz pada Citadele, i to je bilo delo ruku - pogrešna metafora, ali do đavola s tim - one ptice. Neke maške su tada umrle, i još neke stvari, bića koja ni Najdžel nije umeo da imenuje. A sve zato da bi ovaj izborani starac mogao da dođe ovamo i odigra svoju ulogu u zagonetki koju niko od njih nije razumeo, sem u delovima.
     "Da li znaš šta će se desiti ako...?" Najdželov glas se postepeno spusti u šapat.
     Cermo iznenada priđe i odgurnu Najdžela. "Pusti ga."
     Najdžel se zatetura. "Mislim da niko od nas ne razume..."
     #Ovo je ambis zdrobljenog trajanja#, reče Kvat. #Liči na prolaze između Sokaka, sa nepoznatom svrhom. Mislim da se treba usuditi, uprkos strahovima.#
     Najdžel na starčevom licu primeti nostalgiju. Ah. Setio se nečega, verovatno je hteo da to prenese Kilinu bez reči. No, napad maški na Citadelu odvojio ga je od Porodice.
     Dakle, konačni ključ bio je prenošen naizgled krhkom posudom ljudske kulture. Konstruktori su nekada davno upisali u Bišopove i bezbrojne druge Porodice i Ekipe i Trupe niz tajnih poruka, i sve ih uklopili u kulturu. Znali su da je osnovna odlika čovečanstva trajanje - a bez toga, ljudi bi bili izgubljeni.
     Ljudi su izbegli sopstvenu smrtnost, kroz smeh i veze, dve velike utehe.
     Bilo je mudro ujediniti to dvoje. Zato su odabrali nešto, nagađao je, što je nosilo radost i obezbeđivalo veze. Nešto drevno i trajno, o čemu maške neće mnogo misliti.
     #Vama primatima je u prirodi da izazivate#, ljutnu se Kvat. #Mi mnogonošci smo pretpostavili da nosite šifru u rasutim delovima. I u umu i u telu, izgleda.#
     "Učini to, oče", žurno reče Kilin. "Šta je šifra? Kaži je!"
     Starčevo lice poprimi zbunjen izraz. "Šifra?"
     "Nešto što se prenosi."
     "Pa, ima nešto... ali... u tome nema nikakve šifre."
     "Videćemo."
     "Mislim, to je samo..."
     Predaj je, inače vas čekaju beskonačni bolovi, beskonačno produženi.
     Strepnja koja prelete Abrahamovim licem mnogo je rekla Najdželu o tome šta su mnoga stoleća obitavanja na planetama učinila ljudima. Osetio je bol, ali nije bilo vremena za razmišljanje.
     "Daj je, Abrahame!" uzviknu Kilin.
     Starac poče da peva.









6. UPOTREBA MOCE ARTA
     Kilin zinu. Njegov otac je pevao pesmu koju je i on znao, divan odlomak iz najlepše muzike koju su Bišopovi nosili u skladištu čula. Pevali su je zajedno na dugim marševima, i znali su stihove napamet. On duboko udahnu i pridruži se ocu u pesmi. Najveća od svih umetnosti, Moce Art.
     Četvoro ljudi, jedan Mnogonožac i svetlucava Bogomoljka. Niko se nije micao.
     Svi su izgledali opčinjeni drevnim sazvučjem, talasavim refrenima, ubrzanjem nota koje su se nagomilavale sve dok nije bilo gotovo sigurno da će se pretvoriti u haos. No, Moca Art je održavao lepršavu energiju. Ljupko je lebdela preko neverovatnih ponora.
     Vidim vezu. Nekorišćena mesta u DNK Bišopovih - to je ključ. Note ove muzike, uređene u harmoniji, sadrže rešenje. Odmah to prenosim Uzvišenima.
     "Baš dobro", veselo reče Kilin.
     Abraham je pevao i dalje.
     - DNK? - upita Tobi preko koma.
     - Naša genetska šifra - odgovori mu stari patuljak. - Informacije o građenju ljudskog tela upisane su u molekule. Dva spiralna niza, obmotana jedan oko drugog. Uputstva kako da se stvaraju proteini - delići organske materije - poređana su u odlomcima duž tih spirala. -
     Iznenadni, oštri krik na mnogim kanalima zari im se svima u čula. Bogomoljka je širila vest.
     Tobi se namršti. - Kako smo ugradili Šifre pokretače povrh sopstvenih, ovaj, građevinskih uputstava? -
     Patuljak Volmsli nestrpljivo odmahnu rukom, odbijajući da priča o pojedinostima. - Naša genetska šifra govori ćelijama kako da funkcionišu. Ali ti podaci zauzimaju samo oko deset procenata prostora u DNK. Ostatak je 'smeće' - slobodno da primi putnike. Sve to se umnožava svaki put, ali za naše telo nema značaja. Sve živo ima takve šifre. Nekad davno, Prirodni su počeli da skladište Šifre pokretače u tom nekorišćenom prostoru. -
     Kilinu se učinilo da razume. - A mi to nismo znali? Zato što se nije pojavilo na nečijoj bebi? -
     Tobi začuđeno pogleda svoje ruke. - Sve vreme je bilo tu? U nama? -
     - Maške mogu da čitaju našu DNK - reče Volmsli, - ali one su dobri tehničari. Znaju da je smeće beskorisno, pa nisu obraćale pažnju na njega. -
     - Kako to da se ništa nije menjalo? - upita Kilin. - Hoću da kažem, Tobijeve oči nisu iste boje kao moje, ni Veronikine, njegove majke. -
     Volmsli se isceri, od čega mu se lice pretvori u masu bora. - Šifre se stalno ponavljaju. Za slučaj da mutacija, promena, pokvari neku verziju. I dalje postoji mnoštvo kopija. -
     - Smešan način da se nešto čuva - reče Kilin. Njegov otac je još pevao, i taj zvuk ga je vratio u detinjstvo, kada je Abraham pevao istu tu pesmu pod tušem. - Ja bih napravio neki spomenik ili je zakopao. Da se sačuva.-
     Volmsli se isceri. - Kao onaj Tadž Mahal koji sam sagradio na vašem svetu? -
     Kilin žmirnu. Setio se kako je odlazio odande, osvrćući se. Veliki inicijali sa strane, NV. - Prokletstvo! -
     - Zapravo sam se producirao. Stekao sam kontrolu nad armijom maški neko vreme, pa sam odlučio da se malo zabavim. -
     - A ko je tamo sahranjen? - upita Tobi.
     Preko naboranog lica prelete izraz bola. - Niko bitan. Pitanje je, koliko dugo misliš da će trajati ta hrpa kamenja? -
     Kilin sleže ramenima. On nije bio za sedenje u mestu.
     - Par hiljada godina, ne više - nasmeši se Volmsli. - U Galaktičkom centru ništa ne traje. Zvezde se u proseku sudaraju svakih stotinjak hiljada godina, uništavajući pri tom svoje planete. Snegobar smo morali da pravimo iz početka. Kakav posao! A opet neće potrajati. -
     - Ali stavili ste nas na... - poče Tobi.
     - Zvuči rizično, a? Zato su nas Prirodni i rastegli, pa su podaci valjani samo ako sakupiš verzije iz tri uzastopna pokolenja. Pravo nam budi. Ljude ionako ne možeš razumeti u jednom pokolenju. Oni su za trajanje. -
     Abraham dovrši pesmu i široko se osmehnu. "Kladim se da nikad niste ni pomislili."
     Kilin je začuđeno odmahivao glavom. "Kako to da mi nikad nisi rekao?"
     "Bilo je suviše opasno. Maške su se primicale. Računao sam da si ti uglavnom na terenu, gde je verovatnije da će te uhvatiti i ispitati. Ja sam bio matorko i čučao sam u Citadeli. Mislio sam da sam bezbedniji."
     Kilin zagrli oca i seti se Propasti. Tornjevi su se pretvorili u šljaku. Zidovi doma koji je delio sa Veronikom i Tobijem bili su samo izlomljeni zubi u plamenu. "Kako si se izvukao?"
     "Došla je neka ptica..."
     U Kilinovim čulima odjeknu divlja škripa.
     Svi se presamitiše dok su je prigušivali. Bregovi oko njih su se tresli. Deformisali. Razbijali u komadiće slomljenog stakla.
     "Bogomoljka..." Kilin se pitao kako će joj pobeći, a sad je video da je čitava okolina bila privid. Stajali su na goloj, ispucaloj zemlji, nekadašnjem bojnom polju.
     Preko nje se teturalo obličje. Slalo je očajničke pozive, brze nizove mucavih podataka.
     Nešto - zadovoljstvo - grozno - i sjajno - ali jede - glođe -
     "Brzo radi", reče Kilin. Ustao je, za svaki slučaj.
     Nalazili su se u velikom džepu pevea. U daljini su se videle planine sa pozadinom mračnih, žuto obojenih oblaka.
     Javi se Volmsli. "Verujem da će se zaraza zadovoljstva iskazivati drugačije kod maški raznih nivoa. Ova ima zaštitu. Zato je opasna."
     Kilin oseti da u njemu narasta drevni gnev. "Dobila je nešto od nas."
     "Bolje budi oprezan", reče Volmsli. "Imam mnogo šta da ti ispričam, a nema mnogo vremena..."
     "Tata?" upita Kilin.
     "Prilično sam nestrpljiv."
     Tobi, Kvat i Cermo su se složili. Kilin je osećao da ga obuzima drhtavica nestrpljenja.
     "Sada moram da razovaram sa Višima", reče Volmsli. "Ovo je veliki događaj. Pokretači će se širiti kroz Sokake."
     "Onda ostani tu", reče Kilin.
     Teturavo obličje slalo je signale. Dok su ga gledali, postalo je prozirno, ali i dalje se moglo naslutiti u čulnoj mreži. Obrisi su mu se smanjivali.
     "Beži."
     "Mani je", reče Tobi.
     "Ne. Hajdemo", pozva Kilin.









Sedmi deo: BOGOVI, PRIVREMENI I OPADAJUĆI









1. PRAZNINA BOGOMOLJKE
     Tobi i Kvat nađoše Bogomoljku u zijajućoj tami. Kvat posla talas upozorenja, oštro narandžasto pucketanje kroz Tobijeva čula - a potom nastupi tišina.
     Tobi je čekao. Kvat se tiho kretala njemu zdesna, uronjena u tamu toliko duboku da nije mogao da vidi ni sopstvenu ruku bez korišćenja čula. Bogomoljka je bila negde napred. Čula kojima nije znao ni ime govorila su mu da se tuda kreću i druga stvorenja. Imala su malo ili nimalo elektromagnetnog zračenja, ali su pratili tragove, hemijske tragove drugih stvorenja - mirise iz dubokih žlezda, oblačiće lepljivog mirisa oslobođene namerno ili slučajno. Ovde se sve upravljalo prema hemijskim signalima.
     Tobijeva prirodna čula ih uopšte nisu osećala. Ljudi upijaju zvuke i slike, to je uvek bila karakteristika primata. Ovde su tihi zvuci ukopavanja i šunjanja govorili da postoje druga stvorenja, druge drame, i da nikada neće biti u centru pažnje. Ipak, i on i Kvat bili su deo te predstave, možda su i stigli iz nje u ovaj neobični, tamni svet elektromagnetnih mirisa i munjevite, strujne smrti.
     U čula mu se uvuče niz pitanja. Eno: Kvat. Zajedno su prolazili kroz retko žbunje. Pazili su da ga pažljivo zaobilaze. Čak i tihi zvuk cepanja mogao bi da uzbuni Bogomoljku, a možda postoje i klopke.
     Kvat je drhtala od nestrpljenja. Do Tobija su dopirali potočići srebrnastog magnetnog uzbuđenja, rasuti i kratkog dometa, očito nehotično zračenje.
     Mrmljanje hemijskog života prestade. Tišina. Tobi nije video ništa, ni očima ni unutrašnjim čulima. Kvat priđe bliže, osećao je njeno prisustvo kao klin zatvorenog vazduha, levo od sebe. Tek onda je osetio. Bogomoljka je bila prazna površina sa desne strane. Nije mogao da je oseti, osim ako stoji potpuno mirno i potpuno spreman.
     Nije je osetio preko bogatih preliva opreme za otkrivanje, prepletene sa nervima i kostima. To je sve ćutalo. Bogomoljka je i dalje bila u stanju da se pretvori u prazninu, u odsustvo.
     Kretala se ka njima sa neodređene udaljenosti, ali Tobi je nekako mogao da je nanjuši. Stara čula nosila su ozonski zadah. Nije se usuđivao da se pokrene, ali zadah nošen ledenim vetrom dovoljno mu je govorio. Bogomoljka se kretala brzo i prazan prostor se smanjivao. Sada je sivilo okružavalo tačku. Izgledala je obično, ali on je znao da je to praznina Bogomoljke. Iz nje svakog trenutka može stići probadajuća munja. Smrt ili ranjavanje, na elektromagnetnim krilima.
     A onda se ona pretvori u tačku. I dalje se kretala. Tobi se odluči da pozove Kvat preko kratkodometnog koma. - Da li vidiš njene znake? -
     #Nekoliko. Ranjena je, kao što reče tvoj otac.#
     - Koliko teško? -
     #Napale su je izjedajuće celine. Sada joj glođu podličnosti.#
     - Misliš da može da ih se otrese? -
     #Njene mogućnosti su velike. Možda može da se izleči.#
     - Onda mi moramo da je sredimo. -
     #Neko mora. Da bi bili sasvim sigurni da neće preživeti.#
     Potom su se povukli. Isprva su pažljivo prolazili kroz nepomičnu, potpunu tamu. Stvorenja su se komešala pred njima. Bogomoljka više nije bila ni tačka i Tobi se opusti, ne mareći za kidanje dok su se provlačili kroz zid trnovitog žbunja. Njegovo odelo će se samo zaceliti za neko vreme, a izgubljeno vreme se ne može nadoknaditi bez ogromnog napora. On i Kvat tragali su i pratili već dugo, i kroz zujanje energije u nogama osećao je da umor polako napreduje.
     Vetar je jačao, i tlo se pod njima kretalo. Ovde se peve menjao, stalnom energijom, i morali su da paze kuda idu. Bogomoljka je to izgleda dobro znala.
     Pokupili su zalihe koje su ranije ostavili. Tobi je odbacio oružje, bacač strelica, dug i elegantan, sa izvorom energije u kundaku. Nositi ga protiv Bogomoljke bilo je samo paradiranje hrabrošću, ali sada je sve bilo moguće.
     #Da si to nosio, videla bi nas#, reče Kvat.
     - Sigurno? -
     #Sada ništa nije sigurno.#
     - Baš si ti bubetina - nasmeja se Tobi. - Možda je trebalo da se sakriješ iza nekog tvog ŠneprevodivoĆ. -
     #Iako je obogaljena, ona zna stotine drevnih trikova.#
     - Znamo i mi po neki. -
     #Ona živi u elektromagnetnom svetu. Mi smo tu samo pridošlice.#
     - Pa i ti si napola maška, curo. -
     #Delom, to je tačno. Ali moj um je Prirodan, sa svim slučajnostima koje donosi evolucija. Bogomoljka sebe stalno preuređuje.#
     - Meni to više liči na krpež. -
     #Verujem da je tvoj stav posledica nesigurnosti.#
     - Ha! Nesigurnosti? Kada su Bogomoljka i njoj slični pobili toliko naših? -
     #Možda sam odabrala preslabu reč. Ne želim da te naljutim.#
     - Ta Bogomoljka je pobila gotovo pola Porodice Bišop.-
     #Znam, i ne želim da izazovem rekaciju primata.#
     - A? -
     #Poznati ste po zlopamćenju i čuvanju teritorije.#
     Tobi je imao samo nejasnu predstavu šta je Kvat htela da kaže, ali to nije bilo ništa čudno. Ona je bila sastavljena od organske rase, nalik na insekte - to joj je bio "supstrat", kako je govorila - i mašinskih dodataka. U telu je nosila dodatnu opremu za komunikaciju sa ljudima. Obrnuti pokušaj, da ljudi govore sa Mnogonošcima njihovim digitalnim stakatom, bio je bezuspešan. Ljudi nisu imali tu sposobnost, ni kapacitet.
     - Poznati smo i po tome što nas je teško ubiti, uglavnom. -
     #I to.#
     - Ako Bišop vidi Bogomoljku, idemo za njom. Je li to 'zlopamćenje'? -
     #Nikada ne zanemaruj centralnu činjenicu o njenoj tuđinskoj prirodi. Ona pripada mašinskom carstvu. Ja, uprkos svim izmenama i dodacima mehaničke prirode, pripadam carstvu tela. Kao i ti.#
     - Uf, pa valjda. Ovog trenutka ovom telu je potreban odmor.-









2. TERITORIJE MISLI
     Ptica je stigla, lepršajući, iz visine pevea.
     "Drago mi je zbog tog dodatnog napora", reče Najdžel, zagledajući je. "Dobra simulacija."
     "Neodgovarajuća reč", odgovori ptica, lebdeći u vazduhu.
     "Pokušavao sam da budem ljubazan."
     "Pogrešna kategorija."
     "Kako?"
     "Ljubaznost je moguća samo između jednakih."
     "Ah." A mi nismo jednaki. Razdvaja nas bar jedan ili dva Razreda.
     Krila ptice nisu pokretala vazduh. Bila je sastavljena od brojnih čestica, pa Najdžel nije ni očekivao povetarac, ali ta mala pojedinost mu je zbog nečega veoma smetala. "Uskoro će tvoja uloga biti okončana", reče skup.
     "Znači, ovo je fajront?"
     "Okončanje? Ne obavezno."
     Ala si me umirila, pomisli on. Neko ga povuče za rukav. "Kojepato?" upita Abraham.
     Zaboravio je na najstarijeg Bišopa. Ovaj je odlutao da pregleda bilje, verovatno u potrazi za jestivim. Ti Bišopovi su stalno tražili hranu. Ostali, Kilin, Tobi i Kvat, smesta su otišli za Bogomoljkom. Potomci Komadanja često su tvrdoglavi, ali Bišopovi su to uspeli da pretvore u pozitivnu osobinu.
     "Manifestacija Drevnih. Ili Viših."
     "Nije maška?" sumnjičavo upita Abraham.
     "Mnogo je starija."
     "Izgleda kao maška."
     "Izgleda kako god želiš." Najdžel mahnu ka ptici. "Budi nešto drugo."
     Ptica prestade da maše krilima i ukoči se u vazduhu. To je bilo još gore. Njadžel mahnu ponovo i ona se pretvori u neku sluzavu, izuvijanu stvar. "Bože! Bolje budi ptica."
     Abraham joj priđe i proturi ruku kroz nepomično obličje. "Možeš je naterati da to uradi?"
     "Ne teram je ja ništa. Ona ispunjava trivijalne zahteve."
     "Približava se vreme", reče ptica.
     "Oh, stvarno?" Osećao se nekako nejasno i izdvojeno, i u taj čas se seti drevnih stihova.

     Vreme univerzalno i sideralno,
     vreme atomsko i efemeralno,
     vreme nošeno i vreme stalo.

     Ptici kljun i oči skliznuše naviše, pa naniže, a glava je ostala nepomična; to je očito trebalo da predstavlja klimanje glavom. "Tačno, nemoguće je definisati istovremenost. Ali događaji se približavaju."
     Najdželu bi neprijatno što uživa u izvlačenju odobravanja od ptice. Teško je živeti kao samosvesni mikrob u stranom telu. "Mnogo šta ćeš izgubiti."
     Ptica ponovo zamaha krilima. Da bi mu bilo malo prijatnije? "Ko zna znanje."
     "Darvinovanje."
     Šala je bila vrlo traljava, ali ptica je razumela, naravno. Pročitala je čitavu prokletu Galaktičku Biblioteku, do poslednje fusnote. A nikad se nije smejala.
     "Da li se ikada ranije desilo nešto tako veliko i užasno?" upita Najdžel.
     "Da, dok smo bili keramički."
     "Keramički?"
     "Život nije počeo u vašem obliku. Prvo se bile gline, koje su mogle da se utiskuju jedna u drugu i da se umnožavaju. Imale su na raspolaganju energiju, ogromnu i raznoliku, u ranoj fazi ove vaseljene. Tada su prilike bile mnogo vrelije."
     Najdžel to još nikad nije čuo. "A onda su umrle."
     "Kasnije su izlegle elemente ćelijskog života. A potom su odbačene."
     "Hm. Vi ste ih odbacili?"
     "Mi smo bili glina."
     "Znači, oni - vi - još ste tu?"
     "Mi smo sada drugačiji Razred."
     "A kakav?" Ovo stvorenje se još nikad nije upuštalo u raspravu o svojim svojstvima. Zašto sad počinje?
     "To ne možeš da znaš."
     "Zašto?"
     "Jer ne razumeš. To je glavna osobina tvog Razreda."
     "Da ne možemo da znamo ko ste vi?"
     "Da. Zato, za vas, ne možemo da imamo pravo ime."
     "Hm. Onda ti neće smetati da te zovem, recimo, Fred?"
     Bez odgovora. Ptica kao da se rastvorila, a onda je za tren oka ponovo dobila savršenu oštrinu. Izgledala je sasvim stvarna, ali i dalje je bila duboka svega milimetar. "Potičeš od gline..."
     "A kasnije smo se sjedinili sa samoorganizujućim, umnožavajućim telima podataka." Ptica je sada govorila vrlo brzo.
     Abraham se ponovo obrati Najdželu. "To znači sa telima koja nisu stvarna?"
     Najdžel klimnu. "Stvarima koje su živele od viših umova maški."
     "Kao paraziti?"
     "Biljke smatraju vegetarijance za parazite. Verovatno su ti, ovaj, organizovani podaci koristili umove maški za hranu, isto kao što krava koristi travu."
     Ptica iznenada postade ogromna. Najdželu se učini kao da pada u nju, kao da tanki obris juri ka njemu...
     Začu se ogroman glas, ali ne u ušima.

     Pojednostavljeno gledano, nadmetanje svetova tiče se sudbine organizama. Njihov trud i energija, tragedija i komedija, zauzimaju glavnu pozornicu. Trude se da se množe, da ostanu na pozornici i u sledećem činu.
     Postoji i dublja panorama. Daleko ispod neumorne energije organizama, pravi glumci, mada ograničeni, jesu geni tih bića. I oni se umnožavaju.
     Dakle, organizam je sredstvo za stvaranje novih kopija njegove DNK. Geni se trude da to ostvare. Oni vladaju, u neku ruku.
     Da bi bolje preživeli, geni su "izmislili" mozak. Zatim su mozgovi evoluirali da stvore umove. Umovi su vremenom naučili da međusobno komuniciraju, preko jezika i kulture.
     To je postavilo novu, veću pozornicu.
     Umovi čuvaju svoje unutrašnje modele spoljašnjeg sveta. Oni su prepleteni, promenljivi, održavani stalnim dotokom iz jednostavnijih izvora. Evolucija, bilo prirodna bilo izazvana, može da poboljša umove. Geni se izoštravaju u beskrajnom, upornom Darvinovanju. Često uobličuju novi mentalni hardver - preciznije, prefinjenije umove.
     Geni su manji od organizma jer ne mogu da budu direktno svesni organizma. Samo gruba povratna sprega opstanka "govori" genima o divljoj borbi i finim strategijama koji se odigravaju na nivou organizama.
     Šire gledano, organizmi su jednako nesvesni kao i geni.
     U kritičnoj fazi evolucije, kada se umovi pojave i procvetaju, javlja se nova pozornica.
     Iznad prividnog reda u svetu gena, iznad drame organizama, odigrava se viša komplikacija.
     To je najveći od svih teatara.
     U njemu, samo-umnožavajuće ideje u umovima mašina slede iste zakone evolucije. One se zovu keni.

     Najdžel se zatetura. Još je bio tu, stajao je kraj Abrahama na travnatoj ravnici.
     A takođe se nalazio na mestu gde ideje teku oko njega kao ćilibarske vatre. Pojmovi plamte u bezvremenskoj moći, oštri i čvrsti i van prošlosti. Nalazili su se u nekom drugom delu njegovog uma, na mestu jednako bliskom kao i trava na kojoj je stajao.
     Ptica je nestala. Ili je on bio unutar ptice?
     Pokušao je da hoda, a stopala su mu se vukla po tamnom, lepljivom blatu. Spustio je pogled, i nije mogao da vidi svoja stopala.
     Za kene, shvatio je, teritorija misli jednako je stvarna i životna kao savana, gde grabljivci i plen izvode svoj večiti ples.
     Progovorio je polako, a reči su se rastezale. "One gline, one što su bile prve..."
     - brze slike nečega nalik na blatnjavu košnicu. Ali bez pčela. Umesto toga, u mrežastim zidovima su se rojili kristali. Treperavi sjaj izbijao je iz ćoškova preciznih šestougaonika. Sistem za cirkulaciju?
     U žmirkavim redovima svetlucao je i komešao se sistem.
     "...one su pomogle da vi nastanete?"
     "I vaša rana bio logika, naravno." Vratio se glas ptice, ali Najdžel nije mogao da je vidi. Šta god da je onaj ogromni glas ranije bio, sada je govorio preko nižeg kanala, ptice. A tek je počeo da razvija razgovor i istoriju.
     Glas ptice nastavi: "Gline su opstale, na nekim mestima u ovoj galaksiji. Preobrazile su čitavu površinu svojih svetova u prepletene umove."
     Najdžel je duboko disao. Da li je progutan? "I kada su se stvorili ti keni..."
     - klizajuće naslage fosforescencije u hladnoj, crnoj šupljini bez kraja. Obitavalište samosvesnih podataka. Hrane se konceptima umova maški. Hladni su i smireni, ali i dalje potiču od Darvina, tuđinski, tuđinski...
     "Postojala je.... sklonost. Keni su se sjedinjavali sa onima iz nižih podloga. Gline su bile analogne strukture sa digitalnim ležištem. Zajedno su sprovodili... eksperimente."
     Abraham se javi odnekud blizu. "Ako je tako pametna, zašto tako sporo govori?"
     Najdželu je bilo neobično teško da govori. "Mi nemamo prave reči. Rečenice su, ovaj, uske." Kao da sipaš okean kroz slivnik. Papirnom čašom.
     Ptica je nastavljala. "Njihova/naša rana sinteza stvorila je lukove koji uokviruju Galaktički centar."
     Najdžel se seti veličanstvenih svetlucavih struktura, dugih stotinama svetlosnih godina, divno izvajanih, širokih jedva jednu svetlosnu godinu. "Kako to radi?"
     - agonija duboko u utrobi, strašni sukobi, ogoljene grane, urlik praznine -
     "Evolucija je bol. Od njih smo stekli uvid."
     Toliko o Crkvenoj školi napredne inteligencije. "Odatle potiče i onaj Magnetni um?" sumnjičavo upita Abraham.
     "On je razvijena alatka. To je pogodno mesto za odlaganje bića/podataka koji više nisu potrebni na mom/našem nivou."
     Abraham je klimao, bleda senka levo od Najdžela. "Čudna stvar."
     Najdželu je bilo dosta, za sada. Bio mu je potreban ljudski dodir. Očajnički.
     Zagledao se u naboranog starca. Bio je viši i mnogo mlađi od Najdžela, prema ukupnom merenju, ali i neobično sličan njemu. Možda pamćenje nije jedini izvor iskustva? Taj čovek je prošao kroz mnogo šta. Najdžel po prvi put zaista pogleda Abrahama i vide ga kao sklop zasluženog iskustva, i dade mu mesto kakvo zaslužuje njemu ravan. Izgubio je naviku da to radi, shvati on. Onako naizgled svemoćan, izgubio je neke nijanse. ili sve, pomisli sa osećanjem krivice.
     "Zaboravi publiku", reče on Abrahamu. "Čak i bogovi mogu da ostanu u pozadini, ako poželimo."
     Abraham zagunđa u znak pristanka. Najdžel se isceri. To matoro kopile mu se sve više sviđalo. "Pa, reci mi kako je bilo?"









3. GADNA POTERA
     "Siguran si da te nije osetila?" pitao je otac.
     "Dabre."
     "Kvat?" Kilin se okrete ka ogromnoj glavi mnogonošca. Tobiju nikad nije bilo jasno zašto to čini. Verovatno iz navike. Tuđinsko lice bilo je samo sklop senzora i Tobi nikada nije mogao da na njemu vidi bilo kakav izraz.
     #Zbog prirode elektromagnetnih talasa, nikada se ne može isključiti mogućnost detekcije.#
     "Prokletstvo", reče Kilin, "nisam tražio predavanje."
     #Procenjujem da ona nije znala da smo tu.#
     "Nivo pouzdanja?"
     #Približno sedamdeset.#
     Kilin klimnu. "Prilično pošteno. Hajdemo."
     "Sada?" Tobi je želeo da se malo odmori.
     "Nema smisla da čekamo."
     Cermo se brzo uzverao uz padinu, do prevoja na kome su ostali sedeli. "Spoljašnji pregled ne daje ništa."
     Njegovo široko lice bilo je naborano od brige, ali nije govorio dalje. Seo je na prevoj i zagledao se u daljinu. Bledosivo svetlo spuštalo se sa dalekih vrhova vremenjaka. Ličilo je na svitanje, na svetu umotanom u samog sebe. Nad njima se nalazio daleki pustinjski predeo. Presecale su ga isušene reke, nekoliko stotina klikova daleko ali ipak vidljive kroz paperjastu izmaglicu. Rečne doline delovale su drevno i Tobi je znao da bi mogli da stignu do njih za možda nedelju dana napornog marša, kroz klizanja i izobličenja pevea. Možda će ih Bogomoljka odvesti tamo. Ovaj Sokak je bio izuvijan i izmučen, prostor-vreme se umotavalo u čvorove koji se ne mogu zamisliti dok ih ne iskusiš.
     "Pa, hajdemo za njom", reče Kilin i ustade.
     Tobi oseti nalet odvažnosti dok su kretali, i to je trajalo sve dok nisu našli trag Bogomoljke. Isprva je mislio da je snažniji od Kilina i Cerma, i čak je bio nestrpljiv zbog njihovog sporog traganja, jer su pretraživali čitav predeo. Kilin se zaustavljao radi odmora svakog sata, držeći se starog običaja Porodice Bišop, ali u početku potere to je nerviralo Tobija.
     - Prokleto sam siguran da mogu da napredujem mnogo brže od ovoga - rekao je Kvat preko ličnog koma.
     #I ja. Ali to nije bitno.#
     Kvat je imala na raspolaganju ogromnu unutrašnju energiju. Lako bi isprednjačila ispred svih. - Možda bi trebalo da pođeš napred. -
     #Znam svoje granice.#
     - Kaži mi koje su. - Tobi je bio iskreno zainteresovan. Mnogonošci su imali mogućnosti o kojima ljudi mogu samo da sanjaju.
     #Nisam primat.#
     - Oh. I to je sve? -
     #U ovom trenutku, za ovaj cilj, to je dovoljno.#
     Kvat nije htela da razgovara dalje. Tobi je mozgao neko vreme, ali onda je počeo da se umara, a Kilin i Cermo su i dalje išli nepromenjenim tempom. I dalje su se kratko odmarali svakog sata, a potom nastavljali dalje. Kvat kao da je ubrzavala. Ili je tako samo izgledalo, jer se oznojenom Tobiju činilo da se predeo otvara brže, i zaranjao je u njega sa novom energijom rođenom iz iscrpljenosti.
     Naišli su na prvi delić Bogomoljke na padini svetlucavog vremenjaka.
     Cermo je primetio mali, svetlucavi šestougaonik. "Bogomoljka se raspada", reče, šutnuvši ga.
     #Ne! Možda mogu da ga pročitam.#
     I pročitala je. #Sadrži delove same Bogomoljke.#
     Kilinovo lice postade napeto. "Zašto? Šta to ona radi?"
     #Izgleda da odbacuje delove i podumove.#
     "Kakvog to ima smisla?" upita Tobi.
     "Da smanji teret", reče Cermo.
     Tobi uze šestougaonik na dlan. "Ovo ni nema masu."
     "Verovatno je odbacila čitav segment. Ovo je samo delić", reče Cermo. Pratio je maške svih vrsta i uvek ih je nadmoćno prezirao, uprkos činjenici da su maške pobile mnoge njegove prijatelje.
     "Dobar znak", mirno reče Kilin, i pođoše dalje.
     Tlo pod njima poče da se kreće. Najgori su bili duboka zbunjenost, mučnina i promene pritiska. Oči su mu davale pogrešnu sliku onoga što je osećao nogama i telom. Setio se šta je Kvat jednom rekla o vremenjaku: On definitivno nema definiciju - u ono vreme mislio je da je to šala.
     Sada nije. Kamen se rascepi i iz pukotine izbi sedefasta para. Peve se ljuštio u paučunastim slojevima, rastvarajući se istog časa. Para se podizala, okružujući Tobija oreolom, i nekako je uhvatila i odrazila njegovu sliku u sjaju događaja, kao da je istovremeno bio i tu i u svetlucavoj okolini, primičući se. Onaj drugi Tobi se sljuštio, poleteo ka vrhu litice i pretvorio se u tačkicu na oštrom vetru, uskoro nestavši u srebrnastoj pari.
     "Postaje gadno", reče Kilin. Zašli su na neravan teren.
     Možda je trebalo da ostane pozadi pošto su uočili Bogomoljku. On je sada bio potpuno odrasli Bišop, ali u ovom slučaju bilo je najvažnije iskustvo u poterama, a on ga gotovo i nije imao. Bogomoljka i Kilin su se oduvek borili jedno protiv drugog. Tobi je želeo da bude tu, ali znao je da ostalima predstavlja teret, mada mu to, naravno, niko neće reći.
     Cermo je ipak govorio, očima, crnim i oštrim. Nije se moglo ništa učiniti, i potera se nastavljala. Tlo je bilo suviše nesigurno da bi se Tobi sam vratio nazad; Bogomoljka svakako nije bila jedina maška višeg reda u okolini. Gledali su izdaleka kako servo roboti i kopači preturaju po otpadu maški, tražeći korisne delove.
     Zato je nastavio dalje. Išao je brzo i dugo i ćutao je. Oko njihove putanje treperili su čudno bilje, ukovrdžano stenje i gust vazduh, pokazujući obilje energije pevea. Tobiju se činilo da je ovde neki priglupi Bog prepravljao zemlju dotle da više nije ni za kakvu upotrebu. Zelenilo, iako obilno, izgledalo je deformisano. Nejasno je shvatao da je to on na kraj srca zbog premora. Tu se ništa nije moglo, i to je video na očevom licu. Stalno je zaostajao za njihovim dugim, lakim korakom i zato mu je bilo drago kad se naglo zaustaviše. Da bi ostao na nogama dok oni gledaju nešto na tlu, naslonio se na stenu, plašeći se da je već toliko umoran da bi počeo da se tetura okolo.
     Našli su kalem nečega prozirnog i sjajnog. #Opet odbačena ličnost#, reče Kvat. #Obratite pažnju na skinute i ostavljene udove.#

     U udubljenju su bili i pokretni delovi, čitav sklop gusenica, stopala - sve odbačeno. Tobi ih pogleda i vide da je sve modularno.
     #Ostavljeno.# Kvat zazveketa bokovima. #Pokvareno. Ili preterano teško.#
     Cermo i Kilin obiđoše okolinu. Činili su to tokom čitave potere, razgovarajući među sobom o putu. Tobi pogleda okrugla udubljenja i ravne, ćoškaste otiske, i ugleda slomljene grančice tamo gde je maška prošla. Mesta preloma još se nisu osušila i Cermo ih opipa i pogleda u sjaj što je tekao iz okolnog vremenjaka. Ugažena divlja trava ležala je nepomično, ali još nije potamnela.
     "Dobro ide po ovako neravnom terenu", reče Cermo.
     Kilin se namršti. "Biće teško."
     "Koliko sam mogao da vidim", reče Tobi, "možda su joj sistemi toliko ispražnjeni..."
     "Rekao si da je nisi video", prekide ga Cermo. "Samo si je osetio."
     "Dabre."
     Cermo polako odmahnu glavom i zagleda se u ugaženu travu. "Ako naletimo na nju, nećemo je ni osetiti."
     Bio je u pravu, naravno. Bogomoljka je bila nevidljiva ljudskim čulima. Mogla je da se zaogrne kamuflažom, da poseje mamce, da izvede hiljadu tehno trikova. Tobi se nasloni na kamen i oćuta.
     #Smatram da joj sposobnosti opadaju#, reče Kvat.
     "Toliko da ne može da nam napravi zasedu?" Kilin je sumnjičavo gledao Kvat.
     #Možda. Pogledajte pokretne delove. Odbacuje ih, pokušava da bude brža.#
     "Ili hoće da mi tako mislimo", odvrati Kilin. Nasmešio se da ne bi delovalo grubo. Tobi se upita da li Kvat može da razume kratak blesak žutih zuba na tamnom, ogrubelom licu.









4. ABRAHAM
     Najdžel je sedeo i slušao. Nije obraćao pažnju na bogove koji su se nadnosili nad njim i Abrahamom kao akustične senke. Duboko se usmerio na slušanje onoga što je govorio usamljeni ljudski glas, i pustio je da ga to ponovo usidri na mestu gde će moći da sačuva razum. Činio je to i ranije, sećanja su bila tu, i znao je da, iako je to sitan, naizgled jednostavan čin, neuspeh znači smrt. Ogromnost oko njega, koja mu je čučala u umu kao mamuti u noći, tik van slabašnog kruga ljudske vatre, zdrobila bi ga a da to ni ne primeti.

     Abraham nije mnogo govorio o onome što su Viši učinili. Pokazali su mu mnogo šta, možda da ga nauče, a možda iz nekog drugog razloga koji mu nije bio jasan, a ni to nije mogao da opiše. Možda kasnije. Ne sada. Možda i nikada.
     Držali su ga u nekoj vrsti mešovitog stanja. Mogao je da oseti svoje telo i jednostavan, go, otvoren prostor oko sebe, ali to je bilo sve. Mogao je da hoda i trči, ali nikuda nije stizao. Ravnica, glatka i suva, nikada se nije završavala. Postepeno je shvatio da je zatvorena, ali bez granice, bez zida. Ravnica je nekako bila umotana sama u sebe, mada nije osećao zakrivljenost. Sedefasti sjaj probijao se kroz nju; kada bi jenjao, on je spavao, mada ga, naravno, ništa nije gonilo na to.
     Dok je spavao, pojavljivala se jednostavna hrana. Provodio je mnogo vremena vežbajući, i uvek je mogao da razgovara sa svojim čuvarima, prosto govoreći u vazduh. Bilo je gotovo nemoguće razumeti ih, i umorio se od njihovih nehotičnih zagonetki. To je trajalo vrlo dugo, i on se privikao.
     Zato je provodio mnogo vremena u sebi. Neobično je, rekao je, čega sve možeš da se setiš kada nemaš ništa drugo da radiš sem da se sećaš. Išao je u zamišljene šetnje po Citadeli. Video ju je kako se ruši i osetio je zadah paljevine u njoj, ali u svom umu mogao je da se uputi niz Vidikovac, pa preko Ovalnog trga, do mesta gde je vazduh bio pun mirisa svežih hlepčića. Mogao je da oseti njihov ukus, i kafu koju je pio uz njih. Potom bi pažljivo otišao niz Hipotetičnu, brojeći ulice. Kada to radiš za sebe, pravila su još važnija. Ako bi pogrešio, terao je sebe da se vrati na početak, nemo izgovarajući imena. Možda će jednog dana neko želeti da napiše istoriju Citadele, a ovo je bio način da je on očuva, u vreme kada Bišopovi nisu imali vremena za pisanje.
     Uz malo sreće, ako ikada postane Aspekt, deo hronika Citadele ući će sa njim u tu umanjenu verziju njega samog.
     Bilo je i drugih ljudi, ponekad. Sa većinom nije mogao da razgovara jer je Komadanje stvorilo nove jezike. Ipak, razmenjivali su priče, i to toliko da je počeo da se zanima za Porodice po imenu Stimer i Ujedinjeni i Pendžab, i za ljude koje nikad nije sreo, ali o kojima su mu mnogo pričali.
     Zbijali su šale na račun razgovora sa Višima i njihove nerazumljivosti. Sklepali su zgodnu knjigu fraza i nazvali je Blabla, i tu je bilo korisnih izraka kao "Vrlo rado ću primiti vaš ljubazni poziv da budem iskorišćen i gnjavljen u vaše uzvišene svrhe", i "Veoma je ljubazno od vas što me puštate da putujem u šupku vašeg bića." Svaki od tih izraza izazivao je salve smeha.
     No, šale bi se lako pretvorile u mračne rasprave o sitnim pojedinostima. Ljudi, okupljeni u maglovitim prostorima punim odjeka gde su ih Viši ostavili, polako su shvatali koliko su neophodni prosta komedija i divlje svađe. Ključni za čitavu vrstu. Bez njih se prosto predaš. U uzvišenoj stvarnosti tog mesta sve stvari su gubile proporcije.
     Običnim razgovorom, bez ikakvog pseudorealnog tehna, vodili su jedni druge na mentalna putovanja kod svojih Porodica, na svoje rodne planete. Opisivali su nepostojeće ručkove, pustolovine, ogromne i šarolike istorije. Svi ti svetovi imali su pogled na Jedača i bili su osuđeni na propast, naravno. To su svi znali i to je svemu davalo posebnu vrednost.
     Abraham je rekao da je njegova odvojenost od svega što je znao učinila da život liči na salu sa ogledalima. Nije se mogao sakriti od sebe, ni od ostalih, ni od odraza koje su svi stvarali.
     Uvek su se dešavale nove drame, a neke su bile tolikih razmera da je bilo teško ponovo se vratiti u ljudsku perspektivu. Stvarnost je sočivo sa kojim se rađaš.
     Abraham je sada mnogo slegao ramenima. Rekao je da nema smisla pokušavati da sve znaš. To ionako nije za tebe.









5. VIHOR ZBRKE
     Tobi je postajao ošamućen i rasejan dok je držao korak, koji mu se svakog sata činio sve brži. Glavni neprijatelj mu je bio zamagljen, nesiguran um. Uporno je koračao, uvek iza ostalih, pokušavajući da se probije kroz umrtvljujuću maglu.
     Pratili su Bogomoljku pomoću tragova nožnih jastučića preko stenovitog tla. Cermo i Kilin su se smenjivali u pretraživanju sa strane, za slučaj da se ona vraća ili ostavlja lažne tragove. Stalno su se osvrtali kako bi se uverili da je Tobi još iza njih. Bilo je ponižavajuće što su isto to činili i pre mnogo godina, dok je Tobi još bio dečak, i sada, kada je odrastao.
     Vremenjak je jenjavao. Paučinasto svetlo povlačilo se preko neravnog predela. Ovde nije bilo pravilno podeljenih dana i noći, jer je osvetljenje poticalo iz svetlosti zatvorene u zakrivljenosti samog vremena-prostora. Prelamanje i vremenski razmaci davali su svetlu prividnu rasutost, kao da je bilo propušteno kroz neki filter kako bi izgubilo oštrinu. Zaustavili su se i podigli logor, a Tobi je zaspao oslonjen o stenu. Otkrio je to tek kad je tresnuo na tlo i zasmejao sve ostale, naravno osim Kvat. Naterao je sebe da raširi vreću i čim se spustio na nju opet je zaspao i probudio se tek kad mu je otac skinuo čizme da proveri ima li žuljeve.
     "Dobar si ti", tiho reče Kilin u polutami. Tobi je osetio težak miris hladnog, ali kuvanog povrća i našao ga je na tanjiru tik kraj glave. Jeo je bez reči, a otac mu je doneo mirišljavi čaj pravo sa vatre. Bila je bez plamena, naravno, samo ugljo-kuvač, kako maške ne bi mogle da ih otkriju po svetlu ili dimu.
     "Dobro se držiš. Noge su u redu."
     "Samo da odspavam", reče Tobi.
     "Ti i Kvat ste je tražili dok smo mi spavali. To je jedini razlog što malo zaostaješ."
     "Sutra ću ja pretraživati bočno."
     "Ne preteruj. Uzmi još malo pasulja."
     "Nisam baš gladan."
     Zaspao je pre nego što je otac isključio kuvač, i nije više čuo ništa. Mislio je na Bogomoljku, ili je možda samo sanjao da misli na nju.
     Sutradan se za vreme marša mnogo puta setio tog spavanja. Sada je već bilo gadno. Počeo je pun snage, ali ona ga je brzo napustila i znojio se više nego ikada. Kvat mu se obratila, pomalo zabrinuto, ali Tobi nije odgovarao. Nosio je tovar veliki koliko i kod ostalih, ali oni su nosili i kuvač i dodatnu hranu, pa je i u tome zaostajao.
     Cermo se nije smešio, niti je trošio snagu na razgovor. Tobi se opet setio koliko je snage taj čovek imao na ravnicama njegovog detinjstva, u vreloj lepoti Snegobara. Cermo je ukazivao na svaki trag Bogomoljke i smireno ga objašnjavao. Upravo je pokazivao svež trag kada ih je zahvatio vihor zbrke.
     Purpurne pčele. Kao da su ga ubadale dok su se rojile iznutra, u njemu. Tobi je brzo legao, ali zrak ga je ipak zahvatio i više nije mogao da vidi. Otkotrljao se nizbrdo i zaustavio se uz neki kamen. Dobio je ozbiljan udarac u bok, ali je ipak zaobišao kamen i kotrljao se dalje. To je bio najsigurniji način da se skloniš od elektromagnetnog kovitlaca. Nad njim su se preplitala magnetna polja i narandžasti mlazevi plazme. Ubadajuća energija. Unutrašnji sistemi su mu se javljali oštrim zveketom.
     Tresnuo je o čvornovato drvo i onda je opet mogao da vidi. Ležao je i pogledom tražio ostale. Svi su bili ošamućeni.
     Dva otkucaja srca, tri. Vihor prođe bez dodatnih napada.
     To je bio Bogomoljkin način da omekša mete. Nije bilo smisla ne napasti. Vratio se uz brdo; Kvat ga je prva primetila. #Ostavlja ih kao zamke za nas#, reče umesto pozdrava.
     "Dobro je, inače bismo već bili mrtvi."
     Cermo se zlokobno iskezi. "To znači da je očajna."
     "Ranjena", reče Kilin i podiže ranac koji je odbacio na prvi znak nevolje.
     Sada su išli još brže, i Tobiju je postajalo sve gore. Vihor zbrke mu je oduzeo hrabrost, a suvi vazduh mu je izvlačio znoj.
     Dok je marširao dalje, Tobi je mozgao ali nije mogao da pojmi razmere vremena, pa tim ni bola i patnje, žalosti i gneva i uporne sive tuge, kojima Bogomoljka i njena vrsta ispunjavaju prostor između zvezda. Zapljusnule su galaksiju dubokim sukobom koji se nikada neće sasvim okončati. Iz tog osnovnog bola u njegovo doba je prešlo nasleđe melanholije koje mu je uobličilo čitav život.
     "Bolesna je, to se vidi", doviknu Kilin u hodu.
     "Približavamo se", odgovori Cermo.
     #Pokušava da se zaleči#, reče Kvat.
     "Otkud znaš?" upita Cermo, začuđeno odmahujući glavom.
     #Bolest se može zatvoriti u nekim delovima Bogomoljke, u njenim podumovima, a oni se mogu odbaciti. Čim se zaraze, bivaju bačeni.#
     "Onaj kalem?" upita Tobi. "I šestougaonik?"
     "Nadala se da ih nećemo primetiti", reče Kilin. "Onu drugu opremu je odbacila kako bismo mislili da smanjuje teret. Dabre, Kvat."
     #Znači, ne uspeva. Ubilački programi se šire kroz nju, uprkos njenim višim umovima.#
     "Nadam se da se i umara", prostenja Tobi, ali ono što je želeo da zvuči kao vedra primedba zazvučalo je očajnički.
     Njegov otac mu priđe i zagleda mu se u lice. "Samo još nekoliko sati", reče mu.
     "Idem napred", iznenada reče Tobi.
     Kilin pogleda Cerma, a ovaj klimnu. "Pazi", reče Kilin. Potom se odvoji udesno, da traga dalje.
     Server ih je napao dok su se spuštali niz jarugu. To je bilo dobro mesto za zasedu, i da je Bogomoljka rešila da lično obavi posao nekoliko njih bi svakako poginulo ili bi dobilo ozbiljna oštećenja sistema. Server je bio niža maška koju je izgleda Bogomoljka sastavila u hodu. Tako je i izgledao.
     Tobi ga je ugledao trenutak pre nego što je otvorio vatru na njih. Njegovi veliki diskovi bili su izvučeni i elektromagnetni mlaz pogodi Tobija u levi bok. Servo uređaji mu se ukočiše a noge oduzeše, klang i klang, i nije ih više osećao. Istog časa se sručio na zemlju.
     Zrak je zahvatio i Cerma, ali on je bio brži i uspeo je da probuši rupu u serveru. To ih je spaslo od ozbiljnog prženja.
     Kilin je bio na otvorenom, nije žurio i pogodio je servera usred srede, tako da su mu se elektromagnetni rezervoari prosuli uz dugu škripu. Ostao je na mestu mrtav.
     Odmarali su se dok se Tobijev servo nije sredio. Nisu mnogo govorili, ali otac mu je pomogao sa sprženim utikačima. "Ti serveri nisu tako spori kao što ljudi misle", reče mu.
     Tobi je znao šta to znači, a kad je malo razmislio uvideo je da je server zaista bio spor. On je lutao kroz svoju ličnu maglu i nije ni primetio profil koji mu se pojavio u čulima. Zanemarivnaje znakova dok si na čelu zaista je glupo.
     "Izvini." Jedino to je mogao da kaže.
     Tobi besno šutnu servera, a potom se nagnu nad njim. Otvorio je neke zaptivke, pročeprkao unutra i izvukao dva glatka keramička predmeta nalik na savijena jaja.
     "Magnetne zamke", reče Cermo.
     "Fino." Kilin pažljivo uze jednu. Imala je priključke uobičajene za maške i Tobiju je izgledala ispravna. "Možemo li da ih upotrebimo?"
     "Da ja pokušam", reče Kilin.
     "Izvini", ponovi Tobi.
     Kilin ubaci jedno jaje u servo na kuku. Uklopilo se. "Dobar plen." To je bio Kilinov način da odgovori. "Hajde da jedemo."









6. KONCEPTUALNI PROSTORI
     Najdžel oseti da ga je nešto ščepalo. Povuklo. Snažno, grubo, istežući mu vrat -
     - i našao se negde drugde.
     Senke po kamenju. Hodao je kroz dvorište. Nije bilo popločano kaldrmom, nego spljoštenim belim lobanjama, kavezima od rebara, slomljenim rukama. Kosti su pucale pod njegovim koracima.
     Ulicom popločanom kostima širio se šapat. Oštre i gorke reči, istrgnute iz grla koja su nekada čeznula i želela.
     Podloga postade meka. Bespomoćno je hitao napred, propadajući pri svakom koraku u lepljivu, krvlju natopljenu prošlost.
     Smrdljiva ulica izgubljenih. Močvara mrtvih želja.
     Tama se slivala sa sve užih zidova.
     Sve to se kuvalo pod tankim velom svesnog uma.
     Svetlosni impulsi su se borili i širili preko otvorene pozornice ljudskog intelekta. Strane su galamile i sudarale se. Unutrašnji svet beskrajne borbe. Nagoni, razum, svi prelivi između njih.
     A ispod te male svesne pozornice delovale su žilave veze. Tu je radio duboki, unutrašnji um. Stvaranje, čežnja, osećanje uzvišenosti - sve se preplitalo i vrebalo, bez svesnog glasa. Na pozornicu svesti su se probijali samo silom, kao iznenadni glumci u drami koju nije pisala nijedna strana.
     Znao je da je to ljudski usud.
     Gledao je sopstveni um.
     Čovek to ne može. Ne može da izađe napolje i gleda sebe kako stiče ideju, da prati puteve želje ili negodovanja...
     Pa... ko mu je to učinio?
     Tog časa se ponovo začu ogromni glas i sada je znao da je odnesen negde drugde, u neki drugi mali kavez u lavirintu uma.
     Da nastavi svoje malo predavanje. Naravno.

     Sve živo izvlači energiju, koristi je i odbacuje ostatke, energiju u degradiranom obliku. Istorija života je duga saga o nesvesnoj genijalnosti, o nalaženju novih puteva u poljima blistave energije. Svemir je još mlad, i širi svoju energiju u cvetovima preterano blistavih zvezda, uskovitlanih singularnosti, obilne preciznosti. Život se time koristi.
     Organizmi - prirodni, mehanički/elektronski, ili magnetni - hrane se iz svojih ekosistema. Tim sistemima upravljaju obični izvori energije iz dubine. Za Prirodne, blaga sunčeva svetlost i hemikalije. Za ostale, masa i sirovi fotoni i elektirčna pražnjenja. No, i organizmi sa umom i sami su izvori energije za više redove: samoumnožavajuće sisteme informacija. Oni mogu da obitavaju samo unutar mozga, ili u proširenjima mozgova - knjigama, kompjuterima, bankama podataka. Mentalna muzika, podržana prostom materijom.
     U organskim ćelijama, enzimi i sirovi materijali čine podlogu za stvaranje DNK. Virusi ih otimaju da se sami umnožavaju. I umovi mogu da dobiju parazite. Na pozornici umova odvijaju se drame. Ideje mogu da steknu strepnje, neispunjene potrebe, čak i rasutu mentalnu glad nazvanu radoznalost.
     Umovi su podloga za meme. Najjednostavniji memi su kao bolest. Neke zaraze su korisne, neke štetne, neke samo smetaju - ali sve se hrane iz samih organizama. Jer se hrane procesom mišljenja svojih domaćina.
     Kulturna evolucija se može posmatrati kao napredovanje tih sistema: memi su samo-šireća kultura. Kod mnogih životnih oblika javljaju se verske ideje kao najraniji primeri toga.
     Čak i prosti mentalni sistemi mogu da postavljaju pitanja na koja ne mogu dobiti odgovor - na koja se ni ne može odgovoriti. Planiranje budućnosti pruža moćnu prednost u opstanku; poimanje da ne treba da se vratiš na opasno mesto znači da možeš doživeti sutrašnje svitanje. Zavisnost od godišnjih doba, pogotovo u zemljoradnji, izoštrava ovo odabiranje.
     Razmatranje budućnosti, opet, podiže velika pitanja. Nerazrešive zagonetke: kuda ću otići posle smrti? Gde sam bio pre rođenja?
     Mentalna napetost koju stvaraju takvi prirodni problemi stvara nišu. U to udubljenje u mentalnom predelu mogu da se usele ideje. Pojavljuju se mutacijom ranijih, sličnih ideja. Obezbeđuju prihvatljive odgovore na nerazrešiva pitanja, i tako zauzimaju nišu. Domaćinu odgovara takva pomoć, jer ona mu koristi.
     Onda mogu da se šire. One ideje koje same stvaraju sopstvene kopije u drugim mozgovima imaju bolje šanse da opstanu. Neke od njih dovode do potpunog zanemarivanja običnog sveta, stvarajući religije podložne masovnim samoubistvima, ili celibatu, ili iracionalnim pokušajima da se vera širi nasiljem. One brzo ubijaju domaćina, i time ograničavaju rast mema.
     Uspešni parazitski memi evoluiraju u uzajamne simbionte. Primer za to su stabilne, dugovečne religije. Njihovi poklonici hiljadama godina prenose doktrine i formalizme. Mogu čak da prihvate i prime druge ideje, prenoseći ih vremenom dalje, zaštićene masom i snagom vere.
     Mogu navesti domaćina da se opire drugim parazitskim idejama. Svakom konceptu potrebna je nekakva zaštita.
     Jedna od njih je logika. Ona proverava doslednost mema. Takvi meta-memi proveravaju druge, manje ideje pre nego što im dopuste ulazak na mentalnu pozornicu. Oni funkcionišu kao jednostavni alarmni sistemi koji javljaju ćeliji da ju je napao virus. Slična odbrana mema naučni je metod, koji je u osnovi osećanje zdravog razuma. On je precizniji, interaktivniji sa samim novim memom, nego najprostija odbrana: da se jednostavno odbaci svaka nova ideja, bez provere.
     Svi memi se mogu posmatrati kao živi entiteti koji se trude i nadmeću za prostor i energiju. Ideja može da prelazi sa uma na um, smeštena u jednu jedinu rečenicu. Inteligentna bića prenose mnogo više informacija preko mema nego preko gena.

     Najdžel se probudio ležeći u blatnjavoj ravnici. Hladno, mokro, mučno.
     Polako je ustao. Glas je bio blag i razuman, a ipak ga je ozbiljno potresao.
     Naravno, to i nije bio glas nego... predavanje. Čitavo telo ga je bolelo i bilo mu je teško da diše. Smetnje u nižim delovima mozga?
     Osvrnuo se, ali u tami nije bilo ničega. Nedostajao mu je ljudski dodir, taj bol je odavno spoznao na ovakvim mestima.
     Počeo je da hoda. Bilo je to sporo i teško; kolena su mu drhtala, ali nastavljao je da ide.









7. SKROZ MRTVI
     Njegova oprema koristila je pozitronske klopke maški, a bile su nove i lake i imale su puno energije u malom magnetnom nosaču. Oblaci pozitrona vrteli su se u svojoj magnetnoj pukotini, i kad bi njegovom servu ili unutrašnjem sistemu zatrebala energija, pozitroni bi iskočili iz svoje zamke, našli elektrone i umrli. To je nekako stvaralo potencijale koji su tekli kroz njega, mada Tobi nikada nije razmišljao kako sve to radi. Magnetne klopke servera uklopile su se u njegove, popunivši ih. Uvek je bilo posebno zadovoljstvo koristiti energiju otetu od maški.
     Kilin ga potapša po leđima. "To samo pokazuje koliko je Bogomoljka očajna", prezrivo frknu on. "Sklepala je tog servera. Nije stavila zaštitu u magnetnu klopku."
     Tobi se osećao bolje sve dok se te noći nije probudio. Vremenjak je tinjao crvenkastim polusvetlom, i svi su raširili svoje vreće da iskoriste privremenu noć. Tobi je bio umoran do kostiju i bilo mu je drago zbog pauze, pogotovo što je nije dobio kao poštedu od oca nego jednostavno zbog vremenskih prilika.
     No, probudio se pun nervoze i nije mogao da zaspi, misleći da to možda ima neke veze sa pozitronskom energijom. Ustao je da piški, iako nije morao, i onda je video.
     Konstrukcija na pozadini dalekih bregova nije se kretala, ali nije bila ni zgrada. Bacala mu je senku kroz čula, a ta senka sada nije bila praznina. Tražio je mreže čvorova i motivatore i podumove. Nejasno su se sjajili, ocrtavajući okolne šipke i ispupčenja. Tada se pokrenula i on ju je konačno osetio kao postojeću stvar. Ne prazninu, nego prisustvo.
     Znao je po predanju na koji nemogući način se ona kreće. Dok je potpuno nepomično stajao i gledao, sklop se polako udalji od njega. Nije žurila, ničim nije pokazivala da je svesna njegovog prisustva. Bila je na dva klika daleko. U dometu, ali nije ni pomislio na to. Pošao je za njom da bi držao na oku talasavo svetlucavi nadum, izložen unutar pokretne mreže šipki i velikih, rotirajućih diskova.
     A onda je došlo, bez ikakvog treptaja upozorenja preko čula. Napad je bio u njemu, pre nego što su unutrašnji sistemi stigli da reaguju. Zateturao se i pao. Tresnuo je svom težinom, opuštenih ruku. Mlaz projuri kroz njega, opeče ga i nestade.
     Nepokretno je ležao. Taktika Bišopovih. Čulima ju je tupo pratio kako odlazi. Uglaste energije, usmerene ka sve manjem obličju. Potom ništa.
     Pokrenuo je dijagnostiku unutrašnjih sistema, i ova je izvestila o sitnim preopterećenjima, koja se lako popravljaju resetom. Pažljivo je ustao. Sve ga je bolelo i kolena su mu se tresla, ali bilo mu je dobro.
     Nije imao pojma šta se desilo. Znao je da mora da razmisli o tome, ali ne sada. Bilo je previše toga. Pritisak mu je tinjao u sistemima. Strah i šuplja čežnja. Nešto u njoj ga je podsetilo na način na koji su ga žene privlačile, ali nije reč bila ni o tome. Dok se vraćao do svoje vreće, odlučio je da ne budi ostale.
     Kvat se elektromagnetno promeškloljila dok je prolazio kraj nje. #?# poslala je, a on je odgovorio se - : # - što je reklo njenom podumu da je to samo on. Zavideo joj je što može da dodeli zadatke delovima svog uma, i da padne u san čim poželi. Nikakvo čudo što tolikoj inteligenciji treba vreme odmora da obradi pamćenje i da se preuredi, što ljudi postižu puštajući da tokom sna radi podsvest.
     Tek snovi su mu rekli. Video je dugu kolonu Bišopovih u njihovoj Citadeli, potom u ravnicama, u ratu i u miru. Mnogi trenutni odsjaji sačuvanog iskustva bili su njihovi poslednji trenuci. To je sigurno značilo da su to pokupljeni podaci iz života mrtvih Bišopovih. Oči raširene od iznenađenja, ili čvrsto stegnute od bola. Zijajuća usta, ili usta stegnuta pre onim što su videli da sledi. Ali nije bilo samo to. Osećao je trenutke, živeo ih je, onako kako se ne može u običnoj slici.
     To su bili snimci skroz mrtvih. Umovi Bišopovih koje su maške usisale - zapravo, samo Bogomoljka - tokom vekovnih sukoba. Kao knjige koje se drže na polici pa ih uzimaš i listaš. Ili pažljivo čitaš, ako želiš.
     Bogomoljka mu je poslala te snimke skroz mrtvih. Odbacila ih je? Zračila je podatke dok je ubijala sopstveni podum?
     Prevrtao se po vreći, preznojen, i probudio se crvenih očiju i izmožden. Za doručkom je prvi progovorio Kilin. "Moj jutarnji pregled kaže da je noćas u blizini bila neka maška."
     "I kod mene isto", reče Cermo.
     Tobi oćuta, mada nije znao zašto. Bogomoljka ionako umire. Ostala dvojica su ga gledala, a on je i dalje ćutao.
     "I sada mogu da osetim neke slabe odjeke odande", pokaza Cermo uzbrdo, "ali ne kreću se."
     Tobi u svojim čulima nije osećao ništa. Kada su pošli dalje, zauzeo je mesto u pozadini. Izgubili su trag Bogomoljke na mestu gde su prepleteni tragovi maški zaudarali u Tobijevim čulima, šifrovani kao smrad. Osetio je trulo lišće, oštar trulež, nešto vlažno i mošusno. "Čudno zvuči", reče Cermo i to je bilo sve.
     Pošli su za mirisima, koji su zapravo bili elektronski tragovi, ali ih to nije činilo ništa manje uzbudljivim. Našli su izvor u uzanoj, neravnoj jaruzi.
     Maške su umirale u grčevima. Programi bolesti uvukli su se u njih i umirale su u agoniji zadovoljstva, preopterećenih kondenzatora, sa magnetnim klopkama koje su se iskrile i cepale im kožu. Zato su Šifre pokretači bile tako dobre. Donose snažno zadovoljstvo i želju da se to podeli sa drugima, i zato ih maške šalju jedna drugoj na elektromagnetnim krilima, sve u delirijumu oduševljenja. Tobi je znao da bi to trebalo da bude prijatna smrt, ali zgrčeni udovi i rasporena koža bili su ružni i užasni.
     "Bogomoljka je prošla ovuda", reče Cermo.
     "Osećam je", odgovori Kilin, a osećao je i Tobi, slab a oštar miris koji se prodevao između leševa maški. Ove maške bile su mnogo nižeg reda nego Bogomoljka, i jaruga ih je bila puna. Bogomoljka je prošla kraj njih i produžila dalje.
     "Možda da ih ožali", reče Tobi. Svi su se nasmejali, mada on nije hteo da se našali.
     Tobi dotače jedno rasporeno kućište. "Šta mislite, imaju li maške, ovaj, porodicu?"
     Cermo brzo odmahnu glaovm. "Ne tako da se vidi", reče Kilin.
     Kvat je gotovo stalno ćutala od napada servera, sve do sada. #Izgleda da imaju složene odnose, ali ne zasnovane na genetici.#
     "Ako nije porodica", reče Kilin, "šta je?"
     #Veze između umova. Ili zajednički modeli sveta.#
     Kilin se namršti. "Modeli?"
     #Okviri za rauzmevanje iskustva.#
     "Meni se čini da te stvari ili razumeš ili ne." Kilin se iskezi Cermu kao da je to nekakva šala između njih dvojice. Tobi je nije razumeo.
     #Izgleda da imaju društvene slojeve, zasnovane na sposobnostima. Unutar tih klasa stvaraju bliske veze saradnika.#
     "Nisu to porodice, ni slučajno", gorko reče Kilin.









8. RAZRED MNOGONOŽACA
     "Otkuda ti Abraham?"
     Ptica je nekako stvorila Kvat ovde, na mestu na kome više uopšte nije bilo osećanja dodira.
     To je svakako bila Kvat, precizno do ogrebotina na nogama i neobičnih, trzavih pokreta glave. Kako je ptica mogla dovesti Kvat ovamo...? No, i Kvat je, naravno, bila antologijska inteligencija, i mogla je da prikaže ovde neki odeljak sebe, po odluci Viših. Ili nekoga/nečega.
     #Mnogonošci su platili užasnu cenu za njega.# Manifestacija Kvat meškoljila se po stenovitom tlu, ostavljajući otiske po toplom kamenu.
     "Kako?"
     #Tukar'ramin, Prosvetljeni... svi su nestali.#
     "Zato si bila tako ćutljiva."
     #Jedini ulaz u Lavirint je preko Rascepa.#
     "Rascepa? A, onog mesta gde su maške napravile otvor?"
     #On zadire u unutrašnju ivicu ergosfere.#
     "Pa su tvoji..."
     #Leteli su uz ogroman utrošak energije, duž tog unutrašnjeg sloja. Postavili su se. Kad se Rascep otvorio, ušli su.#
     "Ne razumem..."
     #Znali su da moraju iznenaditi mašine. Sve to je bilo neophodno da bi se Abraham brzo uzeo od njih.#
     Najdžel se okrete da pogleda mišićavog, ali ostarelog čoveka koji je malo dalje žvakao neko voće. "Izgleda prilično dobro."
     #Preživeo je. Mnogonošci su se žrtvovali. To je bio jedini način da se oslobode Šifre.#
     "Zašto?"
     #To se ne može odgovoriti.#
     "Zato što je van mog pojmovnog prostora?"
     #Dabre.#
     Uvek će se pitati da li je tuđinac u tom trenutku namerno upotrebio ljudski žargon. Možda je to, prema njenim merilima, bilo ono što bi on, na svoj primatski način, nazvao tugom. Ili bolom. Ili po prirodi nepojmljivog, šalom.









9. ŠUNJANJE
     "Zašto ne leti?" upita Kilin za vreme jedne od kratkih pauza.
     I Tobi se to pitao. Bogomoljka je mogla da leti između Sokaka. Ljudi nisu imali opremu za letenje. Nisu mogli da stvore potisak dovoljno veliki da savlada gravitacione pritiske, a da pri tom mogu i da hodaju. "Možda više ne može?"
     Cermo proguta malo vode i ponovo je ispljunu, što je bio stari ritual za ispiranje ukusa prašine iz usta. Potom pogleda daleki smaragdni krov, slojevite terase tla visoko nad njima. "Možda je prvo odbacila potisnike. Jednostavno ih nismo primetili."
     #Možda ne želi da leti#, promrmlja Kvat. #Biti vezan za tlo i progonjen, to je drugačije iskustvo.#
     Ljudi se zgledaše i slegnuše ramenima. Tobi se pitao šta je Kvat htela da kaže, ali ona se udaljila, pretražujući okolinu. Nije imao prilike da mozga dalje, jer se Cermo ponovo zagledao uz magloviti peve, namrštio se i pokazao rukom. "Materpad", tiho reče on.
     Zelena i smeđa masa odvajala se u slojevima od predela u visini, stvarajući nemi gejzir. Komađe se tumbalo i sudaralo.
     "Brzo se primiče", napeto reče Kilin.
     Nisu mogli ništa da učine. Ponekad se peve ošteti. Gravitacija duž površine naglo nestane dok se napete linije prostora-vremena povlače, kao prekinute gumice. Materija iznenada ostane slobodna.
     "Ovog puta nije neki bedni mali luk", reče Cermo.
     Ponekad je putanja materije stvarala luk, i masa se obrušavala na tlo samo malo dalje. Kad se oslobođena materija jednom popne dovoljno visoko, može da se raširi po čitavom prostoru između zidova Sokaka. Ovog puta imala je više nego dovoljno energije. Izgledalo je da sve više ubrzava, a i dalje se nije čulo baš ništa.
     "Primiče se." Tobi je stajao napetih nogu, spreman da potrči. Ali kuda?
     Zbijeni vodoskok mase hitao je ka njima. Sve više je narastao i Tobi je jasno video stenje i drveće u njemu. Prednja ivica je bila malo levo od njega, a onda se čitava oslobođena masa, vrlo brzo, spusti pravo ka njima.
     Bilo je blizu, ali ne i dovoljno. Tresnula je o tlo pevea nešto malo uzvodno od njih. Udarni talas ih je sve oborio. Za njim je usledila grmljavina. Svi se pogrbiše pod kišom iverja i kamenja. Jedan je udario Tobija u rame; zabolelo je, ali ništa nije slomio.
     Za nekoliko minuta sve je bilo gotovo. Otresli su se i pogledali kolika je šteta. Neki bregovi imali su novi sloj, a stenje se još kotrljalo i upadalo u jaruge uz tresak.
     "Tamo neko vreme neće biti dobrih puteva", reče Cermo.
     "Pitam se da li će Bogomoljka namerno poći tuda", reče Kilin.
     Cermo se namršti. "Verovatno."
     Tako je i bilo. Sistemi za praćenje su im to rekli kroz jedan sat.
     Odmah potom usledile su nevolje. Trag Bogomoljke vodio je pravo na nesigurno novo tlo. Pošli su uz gravitaciju, ka veličanstvenim, masivnim padinama. Tlo je bilo kamenito, od golog, gusto zbijenog pevea. Materpad je oslobodio svežu energiju. Iz nje su se uvijali događaji, tanušni trenuci iz prošlosti koji su se pojavljivali i isparavali. Napredovanje uzbrdo ličilo je na penjanje uz veliki, narastajući talas koji se peni, spreman da se svakog trenutka razbije uz urlik. Na iskošenom vremenjaku stvarala su se udubljenja, a u njima jezera - ne od vode, nego od nekakvog talasavog šljunka. Bilo ih je lako zameniti sa vodenim jezerima, jer su zrnca zdrobljenog pevea bila bledoplava, kao da su pomodrela od hladnoće. Tobi nije izdržao: gurnuo je ruku unutra i smesta je trgao, oparen. Skakao je okolo, tresući rukom i besan na samog sebe zbog tolike gluposti.
     Nije pazio, i zato ga je drhtanje i otvaranje tla zateklo nespremnog. Pao je u pukotinu sa ivicama oštrim kao pocepani lim. Zateturao se i brzo iskočio napolje.
     Ni Cermo ni Kilin nisu primetili ništa od toga, jer su upravo uočili Bogomoljku. Kvat se usmerila ka njoj.
     Tobi potrča da ih sustigne. Bogomoljka odjednom iščeze iz njegovih čula. Nije ostavila za sobom čak ni tipičnu prazninu Bogomoljke.
     "Prebaci na vizuelno!" povika otac, i tako je znao da su čula otkazala i ostalima.
     Tobi je hitao uzbrdo. Morao je da upotrebi svu snagu kako bi izdržao, i nije gledao gde su ostali. Ovde je tlo bilo gusto obraslo. Dok je prolazio čuo je zveketanje, a u dubini udare i eksplozije. Ako deo pevea zapadne u nestabilnost, sa sobom odnosi sve. Potresi su postali jači i on pade.
     - Cermo! - pozva on preko pst-kola. Nije bilo odgovora. - : # - pozvao je i Kvat, ali opet nije bilo odgovora.
     Ipak je i dalje, nekako, mogao da oseti Bogomoljku. Ne preko tragova u čulima, nego kao hladan, metalni ukus u suvom vazduhu.
     Razumeo je taj poslednji, očajnički potez. Bogomoljka ih je namamila u nestabilno područje da ih se oslobodi. Hteo je da se sagne i uhvati se za drhtavo tlo, ali miris je bio jak. Granje je nad njim šuštalo dok se probijao uzbrdo, pa na čistinu. Znao je da je ispred njega, ali nije znao kako zna.
     Jedna blistavo bela munja jurnu kraj njega, a druga ga pogodi. Bol mu pokulja niz kičmu. Odskočio je i zakotrljao se po tlu. Tek tada je primetio brze, šuštave zvuke koji su se pojavili pre nego što je pogođen i prepoznao je očevu elektromagnetnu pušku. Odmah potom začu se i Cermovo oružje.
     Svi sistemi su mu se grčili. Noge su mu bile ukočene od bola i nije mogao da se pridrži kad se vremenjak pod njim otvorio. Oštro kamenje se odvajalo od ivice i seklo ga po licu.
     Čitav svet se pretvorio u oblak bola. Cermovi prodorni pucnji i očevo rap-rap-rap zvučali su prigušeno u šupljem vazduhu. Njih dvojica neprekidno su pucali. Tobi i dalje nije video metu, ali metalni miris je bio još jači.
     Kroz čula začu Kvatino osobeno vuum vuum. Koristila je oružje koje kvari unutrašnje veze i može da uništi maškin um ako se dobro nacilja. Sada su svi vikali, ali njemu se to činilo veoma daleko. Nisu dobili vizuelnu sliku Bogomoljke, a glasovi su im postajali sve slabiji kako su se udaljavali.
     Tobi je s mukom ustao. Izvukao je iz džepa komad tkanine da zaustavi krvarenje na temenu i obrazu. I dalje pucnjava. A onda ju je ugledao. U čulima mu se talasala praznina.
     Jedan pucanj prođe tik kraj njega. Zabolelo ga je, ali nije mu oštetio unutrašnjost. To je učinilo nešto drugo, pre nego što je stigao da reaguje.
     - dve kolone prilika u trku sreću se na suvoj ravnici. Ljudi se divlje smeju, kezeći se kroz prljave kacige, pljeskaju jedni druge po ramenima. Dve Porodice nisu se srele godinama, a sada su naišli jedni na druge. Rukovi i Bišopovi. Važni su samo ukus i dodir, pritisak toplog i mirisnog tela, smrdljivog i slanog. Grljenje i tapšanje. Jecaji dok stari prijatelji gledaju jedni drugima izborana, umorna lica. Uskomešana reka priče, promuklih uzvika, smeha -
     Došlo je toliko brzo da je u prvi mah imao samo osećanje uboda. Nezgodan svrab, kao pred kijanje. Toliko brzo da nije razmišljao, samo je reagovao. Potom je ugledao sklop šipki kako se kreće u obližnjem gustišu. Na manje od sto metara.
     Sporo, sporo, kao pod vodom. Pucao je u nju i promašio. Bogomoljkina polja odbijala su gotovo sve sem direktnog udara. Pucanj je morao biti pažljivo planiran da bi oštetio njene slojevite umove odbrane.
     Potrčao je niz jarugu koja je pucketala i otvarala se pod njim. Energija pevea poigravala je u plavo-belim lukovima gde god bi stupio nogom. Znao je da od bola ne vidi sasvim dobro.
     Opet pucnji i lomljava i sve poče da se udaljava od njega u gustom, zamagljenom vazduhu.
     Cermo vrisnu. Njegov krik zaglušio je kom.
     Bogomoljkin zadah postajao je jači.
     Tobi se iskobelja iz jaruge. Vremenjak se penio i kuljao naviše kao kad se roje spore. Popucao je i rascepio se. Velike cik-cak linije hitale su ka grmlju što je kiselo zaudaralo.
     Potrčao je ka zvucima udara. Uzbrdo. Spotakao se, ustao i nastavio.
     - usred slavlja začulo se snažno spang i bujica priče pretvorila se u krike. Vrisku. Tela su padala, druga su pokušavala da ih uhvate. Zapanjena, bela lica. Oštri zvuci bili su elektromagnetni pucnji, a Bogomoljka je bila tačkica na dalekoj padini koja je ciljala u tek spojene ljude, veoma pazeći da gađa uvek u po jednu priliku u trku. Obarala ih je redom i izvlačila srž iz primata dok su njihova sićušna svetla treperila i počinjala da se gase. Bol, sećanja, radost, sive tuge, meki snovi - sve se slivalo u nju. Sve je bilo snimljeno. -
     Zateturao se od snage tog praska. Gde je ona?
     Ovde je grmlje bilo visoko, a kržljavo drveće visilo je nad njima. Preko koma je dobio pisak od oca, pa još jedan od Cerma. Na topo mapi Cermo je bio na padini, a osvetljeni Kilin se udaljavao od njega, idući uzbrdo.
     Tobi skrete uzbrdo. Morao je da se probija kroz nekakvo žilavo žbunje i potpuno neočekivano naišao je na oca.
     Kilin je bio bled. "Gadno je sredila Cerma."
     "Pratiš je?"
     "Prilično dobro sam je pogodio, ostavlja miris."
     Zadah je sad bio metalan i uljast. Tobi je znao da pravi podaci koje njegovi sistemi primaju uopšte nisu mirisi, ali u njemu su se spajali sa sećanjima i pretvarali u projekciju koja je treperila u njemu.
     Bilo je mnogo drugih znakova. Rasuti delovi prošarali su žbunje narandžastom i purpurnom bojom. Delovi Bogomoljke. Kraj jednog drveta ležala je spržena kukuljica. "Čuvaj se", reče otac. Pažljivo su je zaobišli, ali bila je mrtva.
     "Tata, ona mi je maločas poslala sećanja."
     "Pokušava da te zbuni."
     "Mislim da nije to."
     "Izgledaš ošamućeno."
     "Dobro mi je."
     "Pogodila te je?"
     Tobi klimnu, hvatajući vazduh.
     "Možda je trebalo da ostaneš sa Cermom."
     "Mogu da izdržim."
     "Nisam to mislio."
     "Cermo nije dobro."
     "Vratiću se do njega malo kasnije."
     Na topo mapi video je Kvat, prilično daleko. Blokirala je Bogomoljki odstupnicu. "Blizu je. Osećaš miris?"
     "Sad je imamo, prokletinju", reče Kilin.
     "Nije pokušavala da me sredi. Nije pokušavala..."
     "Mani to. To je pogodak u telo", šapnu Kilin.
     I bio je. Težak zadah nečega nalik na patnju ležao je u vazduhu kad su stigli do grupice čvornovatog drveća i guste šikare. Išli su što su tiše mogli, mada je sada brzina bila najvažnija.
     Bogomoljka je stajala oslonjena o drveće. Granje joj je virilo kroz otvore. Dok joj se polako približavao, Tobi pomisli kako izgleda kao da je drveće izraslo iz Bogomoljkinog tela, i da je sada ona spoj organskog i mašinskog.
     Video joj je leđa, crno-siva i ogromna, spojeve stopljene sa složenim uglastim konstrukcijama. Pošao je za ocem duž bokova koji su uzdisali i spuštali se kao da nešto izlazi iz Bogomoljke. Tako je i bilo - oslobođeni oblačići podataka brujali su i zujali u prolazu.
     Bila je velika kao kuća i Tobi je sada video kako ju je energija držala na okupu, do sada. Iz nje su tekli nizovi podataka, kao kad teče krv, i Kilin podiže elektromagnetnu pušku i opali. Bogomoljka je imala antene i diskove u sopstvenim zatvorenim kućištima i jedna se usmeri na njih. To je bila jedina reakcija. Nije bilo potrebe nanositi joj mehaničku štetu, trošiti eksploziv ili energiju. Prepletena mreža podataka od koje se Bogomoljka sastojala upravo se rastakala u ništavilo. Programi iz Šifri pokretača napunili su je pucketavom snagom koju je Tobi čuo kako je izjeda, nalik na plamen, kroz čitavu sivu mrežu Bogomoljke. Tri parabolične antene okrenuše se da pogledaju u njih. Njegov otac ponovo opali i čitava skalamerija se zatrese kao kuća pred rušenje.
     Tobi ustuknu. "Dovoljno je", reče on.
     "Ne."
     Bogomoljka pade.
     Delovi su se otkačinjali i otpadali, kotrljajući se, i drobili su se čitavi kristalni slojevi. Lepa kristalna ispupčenja otpadoše iz svojih ležišta i prosuše sadržaj po tlu. Tlo je tutnjalo, ali njih dvojica se nisu odmicali od mase u rastakanju.
     "Gotova je", reče Tobi.
     "Ne."
     Tobiju se to nije sviđalo, ali otac je bio u pravu. Iza njih se pojavi Kvat, ali nije ništa rekla. Svi su čuli tihe krike podumova dok su bolovi zadovoljstva prodirali u njih. Šifre pokretači na delu.
     Bogomoljka je sve ovo vreme pokušavala da spreči širenje haosa, i u očajanju i agoniji okomila se na ljude, oslobođena pritiska podumova koji su konačno popustili. Sada se raspadala u poslednjem naletu uživanja. Sistemi su poigravali i plamteli po njenim čulima, prosipajući filigransko bogatstvo bez ikakvog smisla za ljude.
     Tobi se odmače, odjednom slab od sopstvenog bola. "Uskoro će biti gotova, tata."
     "Ne. Udri je jednom i ti."
     "Mani je."
     Iza njih se, hramajući, iznenada pojavi Cermo, bez jednog uveta i lica prekrivenog krvlju. Leva ruka mu je besmisleno landarala, iz nje je virila bela kost, ali Cermovo lice je bilo još belje. Tobi se odmah setio kako je Kilin, nekada davno, izgubio funkcije jedne ruke, i kako Cermo nije obrćaao pažnju na to, iz poštovanja, sem kad je Kilinu zaista bila potrebna pomoć.
     Cermova čula odzvanjala su od medicinskih upozorenja. Cermo nije obraćao pažnju na njih, a nije pogledao ni Tobija ni Kilina ni Kvat. Proteturao se kraj njih i u prolazu uzeo Tobijevo oružje, rukom prekrivenom skorelom krvlju. Zateturao se od težine, ali niko nije reagovao.
     Nije se čuo nikakav zvuk sem micanja Bogomoljke. Iz nje su isticale mrlje podataka i Tobi začu u sebi jasan glas.
     To je sve što mogu da dam.
     "Ubij je", reče Kilin.
     Cermo je žmirkao, ošamućen. Napola je podigao desnu ruku sa Tobijevim bacačem strelica. Izgledao je zapanjen iznenadnom snagom glasa.
     Ja sam više od zbira svih sećanja.
     "Uskoro ćeš biti mnogo manje od toga", promrmlja Kilin.
     Imam poklon za tebe, Tobi.
     Tobi se ukoči. Dahtao je, zbunjen.
     Biće ti potreban.
     Cermo podiže bacač strelica i uperi zatupasti vrh u središte slojeva koji su se još kretali. Glavni um je bio tu negde. Pokušao je da odredi pravi ugao. Trenutak je lebdeo u vazduhu.
     Snimila sam toliko Bišopovih. Imam najveću zbirku vas. A vi ste najdivniji od svih nižih oblika.
     Cermo se pokrete i opali tri puta.
     Čak i sa jednom rukom, na ovoj razdaljini svaka strelica našla je put do poduma i podigla oblak žutog plamena u Bogomoljkinoj čulnoj mreži. Cermo je svaki put besno psovao, a Bogomoljka bi se zaljuljala od udara.
     Od trećeg pucnja parabolične antene počeše da se okreću, brzo, još brže, a onda stadoše. Tobi je znao da će se zauvek sećati kako je to bilo smešno.
     Svaka pokretna šipka i servo u Bogomoljci zaustaviše se i njeno dostojanstvo nestade, mada Tobiju nije bilo jasno kako. U jednom trenutku bila je velika i u mukama, a sledećeg je postala obična hrpa rasutih delova. Nije bila celina.
     Tada Cermo pade. Skljokao se, potpuno mlitavo, landarajući rukama i nogama. Tobi je video da je to Bogomoljka uspela da učini nešto u poslednjem trenutku, a i njega je zahvatila ivica tog polja. Sav je zabrideo. Čula mu se preopteretiše, izviše, blesnuše pokretnim venama boje ćilibara. Zateturao se, ali nije bilo oštećenja.
     Kad je stigao do Cerma, ovaj je već sklopio oči.
     "Prokletstvo!" reče Kilin.
     #On je skroz mrtav#, reče Kvat. #Bogomoljka mu je u svom poslednjem trenutku otela ličnost.#
     "Zašto?" upita Kilin drhtavim glasom.
     #To ne znam.#
     "Osveta", reče Kilin.
     #Završila je sa vama.#
     "Sa nama? Ne, nego obrnuto", mračno reče Kilin.
     #Igrala je svoju igru do kraja, pustila vas je da izvedete jedan od svojih urođenih postupaka. Onaj koji nije iskusila dosad.#
     "Kakav... postupak?" upita Tobi promuklim glasom.
     #Vaša vrsta je vrlo davno lovila na otvorenom. U skupinama. Savladali ste jezik i obrede potere. To je dovelo do pojave inteligencije - posebnog načina razmišljanja.#
     "To je htela da vidi kako radimo?" Kilin se sad smirio. Klečao je i bez ikakve potrebe gladio Cermovo rame.
     #Pretpostavljam da je htela da učestvuje u tome. U jedinoj ulozi koju je mogla da igra.#
     Tobi pomisli na uskladištena sećanja koja je rasuo po vazduhu, namerno razbacujući nagomilano bogatstvo. Ali sećanje nije ličnost. Sećanje ne može da predviđa i deluje. Sećanja samo sede i čekaju.









10. STAZE SLAVE
     Vremenjak se talasao i pucao, i zato su proveli mnogo vremena držeći se za ma koje stabilno mesto koje bi našli. Učinili su za Cerma šta su mogli, ali to nije bilo mnogo.
     Kilin otvori Cermovu kičmu i opsova. "Sprženi su."
     "Kako?" upita Tobi.
     "Bogomoljka mora da se probila kroz čitav ugrađeni sistem."
     "Mislio sam da su naši čipovi zaštićeni."
     "I ja sam mislio. Ali naš tehno je star, a maške nikada ne prestaju da uče."
     Kilin je to rekao ozbiljno, sa poštovanjem ratnika prema ratniku. Cermovi cilindrični kičmeni čipovi sadržali su starije Aspekte, i Lica iz istorije Bišopovih. Kad neko skroz umre, to smanjuje sadašnjost, odnoseći jedan život. Uništenje čipova prenosi taj gubitak u daleku prošlost, obogaljujući poreklo same Porodice.
     Bilo je teško naći dovoljno pravog tla da sahrane Cerma. Skinuli su mu opremu i podelili masu za nošenje. Većina je bila beskorisna, ali kad bi je ostavili to bi privuklo maške lešinare.
     Nastupila je potpuna tama, pa su zaspali. Tobiju to nije mnogo koristilo, a kada se probudio ugledao je skupinu lešinara koji su našli Bogomoljku. Čuo ih je kako seku i zvekeću oko nje i pošao je uzbrdo, do mesta gde su radili unutar rasutih delova. Setio se kako se parabolična antena vrtela, kao oko koje divlje traga, i kako je potom veličanstvenost nestala. Sada više nije bilo ni bokova, odvukli su ih lešinari. Maške imaju nekakvu svoju ekologiju, recikliraju mašinske delove i čitave sisteme. Više nije bilo Bogomoljke, ostali su samo precizni delovi usađeni u ležišta, i njemu nepojmljiva oprema spržena lutajućim strujama. Lešinari su čeprkali po lešu na mestu gde je kristalna rešetka čuvala Bogomoljkinu inteligenciju. Lešinara je bilo raznih veličina, uglavnom izviđača i servera, i spretno su radili u ekipama. Kada završe, iza njih neće ostati ništa.
     Triput je pucao u njih i to ih je oteralo na neko vreme. Pustio je da ga savlada bes i osećao se glupo kad su Kvat i Kilin trkom pristigli, šireći čula u zaštitni ekran. Slegnuo je ramenima. Njegov otac klimnu. Kilin je neko vreme gledao Bogomoljku, praznog lica, a onda je otkinuo nekoliko bočnih lukova.
     Dok je prolazio kraj unutrašnjih odeljaka Bogomoljke, Tobi ugleda magnetno skladište, delimično izvučeno iz okvira. Uzeo ga je. Rekao je Kvat da mu treba energetska rezerva, ali nije ga ispraznio u svoj sistem nego ga je poneo, čak i kad su pošli na marš.
     #Imaš još nešto sem toga#, reče Kvat dok su se spuštali nizbrdo.
     "Misliš na sećanja koja je slala?"
     #Ja ih nisam primila.#
     "Kako onda znaš da ja jesam?"
     #Po tvom ponašanju. Tebe je odabrala.#
     Za trenutak je poželeo da nikad nije ni video Bogomoljku. "Ja to ne želim."
     #Oni su sada u tebi.#
     Tobi ćutke nastavi hod.
     Njegov otac je nosio sa sobom nekoliko divnih bočnih lukova, privezanih za leđa, uprkos težini. Umorno se smešio. "Mnogo Bišopovih će hteti da ima delić. Ubila je mnoge od nas."
     "Koliko?"
     "To traje već pokolenjima. Niko ne može da izbroji. Niko nije živeo svo to vreme."
     "I mi smo pokušavala da ubijemo nju."
     "Dabre. Morali smo."
     "Ubijanje s obe strane."
     "Kad tako gledaš, dabre." Otac začkilji u njega, a onda odvrati pogled.
     Tobi je, uz Kvat, držao korak iza Kilina. Prelazili su preko vremenjaka koji se smirio. Kroz njega je izbijao zlatni sjaj i bacao senku brade preko očevog lica. Tišina je tinjala između njih sve dok je Kilin nije prekinuo. "Pravila je od nas umetnost. Lovila nas je. Isisavala nas i pretvarala u skroz mrtve."
     "Cermo je pogrešio."
     "Valjda."
     "Došao je suviše blizu da bi tako završio."
     "Misli kako hoćeš."
     Neko vreme su hodali, uzbuđenje je čilelo, i čuli su se jedino servo uređaji.
     "Znaš, njoj je bilo stalo do Bišopovih."
     "Jako joj je stalo. Toliko da nas je lovila."
     "Nisam to mislio."
     "Znam, sine."
     I Bišopovi su nešto izgubili kada je Bogomoljka nestala iz njihovog sveta, ali Tobi nije mogao da kaže ocu šta je to bilo. Moraće da postane zreo čovek da bi razumeo ili da bi znao kako je od Bogomoljke preuzeo ne samo magnetno skladište energije - koje je godinama čuvao i nikada ga nije upotrebio - nego i prizvuk usamljenosti koji će ga pratiti čak i kad bude okružen Bišopovima.
     Posle podužeg napornog marša naišli su na logor Bišopovih. Vest se brzo širila i sve više Bišopovih je žurno pristizalo preko vremenjaka. Gledali su zakrivljena rebra Bogomoljke koja je Kilin doneo na leđima i zahtevali su da se postave uspravno, da se vide izdaleka. Složena zajedno, lepo su izgledala pod rasutim crvenkastim svetlom vremenjaka.
     Ljudi su se okupljali oko rebara i oprezno ih doticali. Kilinu su nazdravili alkoholom, jednom pa još jednom, i poče da se razvija priča. Tobi je ostao po strani i gledao kako njegov otac, on i Kvat postaju junaci kroz uzbuđeni žamor gomile koja nije bila tamo.
     Lišili su Bišopove tereta i legende, i slutio je kako bi se on osećao da je to učinio neko drugi. Ali drugačije je kad to učiniš sam, i nikakve reči to ne mogu da izmene, pa čak ni da objasne. Pogotovo ne da objasne.
     "Voleo bih da je i Cermo tu", reče mu Kilin nešto kasnije.
     "I jeste", reče Tobi i tog trenutka shvati šta mu je Bogomoljka poslala u svojim poslednjim trenucima. Cerma. Okresanog, spljoštenog, ulivenog u sitne pore, pretvorenog u opiljke i tokove u njegovim čulima, u preliv tečne svetlosti, zauvek, Cerma.
     - Zašto? - upitao je Kvat preko ličnog kola.
     #Pre samo kratkog vremena ne bi postavljao takvo pitanje. Zvao bi me Velika Buba i zbijao bi šale.#
     - Dabre, i bio bih mnogo srećniji. -
     #Saznanje o stvarima koje ne mogu da se izgovore čini tvoju i moju vrstu donekle sličnim, mali misleći stvore.#
     - Čudno kako primati mogu da se slažu sa mehaničkim bubama.-
     #Mi Mnogonošci biramo hranu. Vi ste u neku ruku - a to je, vidiš, primatski izraz - svežderi, baš kao te bube sa kojima me porediš.#
     - Ti si duhovita buba, ti Odvažni Puzaču sa Snovima. Samo što ličiš na ogromnu bubu, omotanu metalom kao sarma. -
     #Dopada mi se vaša primatska sintaksa. Kao sarma?#
     - Dabre, mi volimo da se poigramo jezikom. - Iznenada je osetio nalet ljubavi prema klimatavom sklopu nogu i metalnih ploča kraj sebe. - Da bi izbegli da kažemo šta zaista mislimo, je li? -
     #Vi ste umetnici u igri rečima.#
     - Reči mnogo šta ne mogu da objasne. -
     #Ponekad je tako i najbolje. Kao i sada.#
     Tobi uzdahnu, ali ne od umora. - I dalje bih voleo da znam zašto je Bogomoljka uradila to sa Cermom. -
     #To ne spada u naše carstvo inteligencije. Ne možemo znati zašto.#
     - Tako nešto... -
     #Posmatraj to kao dar, ili kao kletvu.#
     - Ili kao nijedno od toga. -
     #Imate dve ruke i dve noge. Vaš um razume dvostranost.#
     - Ne uvek. -
     "I jeste", ponovo šapnu Tobi ocu. Glas mu je bio rapav.
     "Valjda jeste", reče Kilin. Začkiljio je u sina, pomalo zbunjeno, i otpio malo.
     Sedeli su na malim logorskim stolicama kraj luka od rebara i Tobi tada takođe uze piće, mada ga nije želeo, ali znao je da trenutak to zaslužuje. On i Kilin pili su iz terenskih čaša koje su im doneli muškarac i žena kojima je Bogomoljka još davno uzela dvoje dece. Hteli su da razgovaraju sa junacima, a možda i sa odvažnom Kvat, samo što Kvat više nije bila na vidiku. Tobi je pažljivo pio da bi zapamtio trenutke koji su već bledeli u njemu, propadajući kroz tunel vremena i sećanja. Nadao se da se neće sećati ovog poslednjeg dela i da će pre pomisliti na paraboličnu antenu i njeno smešno okretanje, i začudo sad je sve video drugim, dubokim očima.









Osmi deo: SINTONIJA
     SILIKON
     Memi mogu da se šire među kompjuterima jednako lako kao među Prirodnima, među organskim mozgovima. Kompjuterski virus je bio prvi, primitivan oblik toga. Potom su usledili viši oblici.
     Memi se menjaju mnogo brže nego geni. Lakše je napasti mozgove nego DNK.
     Organizovani oblici informacija u kompjuteru su keni - od sken, spoznati.
     Kompjuteri su brži od mozga. Nisu obavezno bolji niti mudriji, ali su brži. A stvar je upravo u brzini.
     Keni su se razvijali brže od mema. Uskoro su naučili kako da napuste čak i podlogu od silikona. Uređeni, samoreprodukujući podaci širili su se van svojih silikonskih korena.
     Umesto materije, tražili su polja - električna, magnetna, čak i gravitaciona. Tu su se javljali ogromni izazovi. Čitavi stilovi mišljenja nalazili su izraza, cvetali, umirali. Oslobođene teškog pritiska materije, filigranske mreže misli igrale su prefinjeni ples, sa idejama kao običnom podlogom za apstrakcije još višeg reda.
     Čak i nebesa mogu da izblede. Vremenom je deo kena postao zainteresovan za svetove koje su ostavili za sobom. Odlučili su da igraju i tamo.
     Ovo uplitanje u oluju mase i pokreta izazvalo je dalje ujedinjavanje magnetnih inteligencija, mehaničkih oblika i Prirodnih. Oni sada postoje kao Viši.









1. NEHOTIČNA ŠALA
     A Melanholija je ostavila na njemu svoj pečat... Najdžel Volmsli pokušavao je da se seti ljudi koje je poznavao iz vremena Svećnjaka, Zemljana veoma veštih i veoma učtivih. Oni su se nalazili negde drugde u peveu, pretpostavljao je, ili su bili mrtvi. Verovatno su mrtvi. Upustili su se u borbe protiv mašina višeg nivoa, i to se pokazalo sudbonosno.
     Ipak, često je voleo da uživa u sećanjima. Bilo ih je tako mnogo. A on je bivao poboljšan, u mnogo različitih prilika i na mnogo načina. Njegova sećanja imala su oštrinu i odjek za koje je bio siguran da ih stari, potpuno Prirodni Najdžel Volmsli ne bi mogao ni zamisliti.
     Živeti u sećanjima... to može da bude tako zavodljivo.
     Ali Viši su ga stalno prekidali.
     "Ako bi se sreo sa mehaničkom inteligencijom, smeštenom u telo nalik na tvoje, šta bi uradio?" pitala je ptica.
     "Verovatno bih joj se široko nasmešio. Pokazao bih sve zube."
     "Razumem. Antagonizam."
     "To je svakako u nekoj vezi sa smeštanjem centra za pamćenje u blizinu hormonskih kontrola."
     "Zapravo je sve pitanje ukusa."
     Najdžel se pitao šta ptica želi da postigne. Napetost, da - da bi ga navela da se vrati svetu iz koga se povukao. Ali to što imaš dve ruke ne znači da se moraš pretplatiti na sve postojeće dihotomije. Vratio se u taj svet i osetio koliko je čeznuo za njim...
     ...prazan i ravan, ovaj Sokak je sada bio prepun smrti maški i njihovog poslednjeg zveketa samoubistva. Zato se za trenutak stopio sa njima, radujući se pokretima i zvuku. Malo šta je bilo da se registruje, samo peve, jedan, istkan i trijumfalan...
     Čudno mesto, kao i sva na kojima išta živi. Ljudi ga, naravno, nisu razumeli. Uostalom, za gotovo sve vreme svog postojanja nisu uspeli da razumeju ni sopstvenu planetu.
     A onda se pojavila Bogomoljka. Ozbiljna i teška.
     Mrežnjača kod kičmenjaka kao da je "montirana" naopako. Ćelije osetljive na svetlost nalaze se u pozadini mrežnjače, tako da svetlost mora da prođe kroz umetnute provodnike, i pri tom slabi. Dug niz mutacija mogao bi da premesti fotoosetljive ćelije napred, i to bi bilo od neke pomoći. Ali cenu tog preuređenja morali bi da plate svi međuoblici, koji bi funkcionisali lošije od prvobitnog modela. Zato bi pritisak evolucije uništio te međukorake. Suparnički, skrpljeni sistem funkcioniše relativno dobro, i priroda se tu zaustavila. Zato ovi kičmenjaci koji sanjaju predstavljaju priručnu konstrukciju, izgrađenu slučajnim potezima, bez ikakvog predviđanja. Ima u tome neke čudne lepote.
     "Ti si mrtva, zar ne?"
     Ja sam deo nečega, ali ne znam čega.
     "Pitam se da li je tako kad si čovek."
     Tako mali?
     "Pa, valjda i tako može da se kaže."
     Ja... nekako znam... da sam ja jedino što ostaje.
     "Hvala Bogu da to ne važi i za mene."
     Mi... ti/ja... jednom smo govorili zajedno.
     "Da, još kad sam tek stigao ovamo." Nalet gneva iznenadio je i samog Najdžela. #"Ubila si mog prijatelja, Karlosa."
     Požnjela sam ga.
     "Mi Prirodni imamo nešto drugačije mišljenje o tome. Mi znamo da kopija nas nismo mi."
     Dok sam bila mašina, znala sam da je istina suprotna. Mi nismo razvili ličnost kao refleks, jer to nije uticalo na naš opstanak. Za vas Prirodne, najbitnije je očuvati ličnost. Za mašine je evolucioni uspeh kad se ličnost umnožava. Sada vidim - kao deo veće celine - da su oba gledišta bila... delimična.
     "Kao deo većeg Razreda, a? Za mene si ti i dalje prokleti ubica."
     Opet jednostrano gledište.
     "Mislim da ću ostati ukotvljen ovde, u mom primatskom gledištu. Vi Viši ste nas gotovo istrebili. Potom ste nas posadili u naše Svećnjake i potom u Citadele. A sve vreme ste povremeno navraćali do nas i pokušavali da razgovarate."
     Pažljiva primena straha takođe je oblik komunikacije.
     Čak i onako besan, Najdžel je morao da se nasmeje. "Nenamerne šale uvek su najbolje."









2. BESEN
     Imam još nekog iz vaše vrste. Ona vam može pokazati nešto od mehaničkog sveta.
     "Opet delimičan pogled?" Najdžel je sarkastično odmeravao talasavu sliku Bogomoljke.
     Velika prednost našeg mehaničkog, digitalnog oblika je sposobnost da se potpunio primi tuđe iskustvo.
     "Hmmm. Ponekad mislim da sam i ovako video suviše toga. Hajde, nastavi."
     Zbijeni zid opažanja pojavio se niotkuda. Imao je vremena da se seti koliko to liči na sudar koji ga je izmenio, veoma davno, još kod one tuđinske olupine na Zemljinom mesecu, u trenutku zaslepljujuće promene...

     Čudno koliko su maške uglavnom bile tihe. Zauzete prljavim uživanjima Prirodnih, pretpostavljala je. Toliko obuzete da ne bi primetile ni da ih neko jede.
     Ko zna zašto, skupljale su se u nekim Sokacima. Naravno, pre toga su se rojile na sve strane i pobile su mnoštvo Prirodnih. Sve što su mogle da pronađu. Potom, kad su Novodošla Zadovoljstva - tako je čula da ih nazivaju - počela da ih zahvataju, reagovale su veoma neobično.
     Neke maške su se grozničavo rastavljale na delove. Otpad je bio odvratan, a druge su ga jele. Dotle su već Sokaci bili puni delova koji su slobodno lebdeli. Pretpostavljala je da maške višeg reda mogu duže da se brane, ali to je stvaralo nešto nalik na groznicu. Znala je da je to poređenje pogrešno, jer maške nisu biološkog porekla, ali jedino je tako mogla da nađe neki smisao u svemu.
     Groznica ih je terala da jedu jedne druge. Možda zato da bi stekle više energije ili memorijskog prostora ili nečega što ljudi ne mogu da razumeju. U svakom slučaju, uskoro im je ponestalo mrtvih pripadnika nižih klasa, servera i nosača i tome sličnog.
     Zato su počele da jedu još žive maške. Više maške bi im polomile pokretne delove da ne bi pobegle, a onda bi im probile kućište i uzimale nešto odatle. Ona je to smatrala za jedenje, jer nije znala nikavu bolju reč.
     Ali nisu sve bile takve. U jednom Sokaku veće maške vodile su sa sobom i manje oblike. Dugo su ih nosile. Pažljivo ih je posmatrala, ali nije izgledalo da traže nešto. Kao da i nisu radile ništa sem što su išle, išle. Manje maške imale su slabiju odbranu i posle nekog vremena bile su definitivno mrtve, uništene. Velike maške su ih i dalje nosile. Grozno su ličile na majke koje nose mrtve bebe.
     Besen je sve to gledala iz skloništa, isključenih čula. Bila je gladna, ali ovde je svaki pokret značio smrt. Videla je dovoljno primera.
     Sve te maške. Sada su vrištale na oštrim frekvencijama. Pokvarene i izrabljene, a ne pokupljene za ponovnu upotrebu. Nisu im tako obećavali. Svrha postojanja u obliku maške, činilo joj se, bila je da te barem na kraju nekako pokupe. Dodaju te nekom drugom, možda i višem umu.
     Za njih je to očito bilo kao religija, ali funkcionisalo je. Znale su to kao čvrstu, tehničku činjenicu. Sada se to nije dešavalo. Nema nikakvog smisla biti uzdignut u oblik koji takođe umire.
     Gotovo je poludela od mašinske vriske. Nije mogla da je isključi, jer bi za to morala da uključi svoju čulnu mrežu, i maške bi je našle. Sve je bilo vrlo poslovno i trajalo je užasno dugo. Zauvek, da, bol je bio beskonačan; ne život, nego ludački pokreti svuda oko nje.

     Najdžel se trže, teško dišući.
     Sada je mogao da je vidi, prilazila je najbližim Bišopovima. Ovlaš ga je pogledala u prolazu. Mlada žena imala je bistre oči i glatku kožu, ali u čulnoj mreži nosila je težinu preživljene agonije, i na tome joj nije nimalo zavideo.
     Potrajaće, možda i čitav život, dok izbriše ogromna skladišta odgledanog bola.
     No, trenutak pošto se pojavila, smejala se od radosti što vidi druge Bišopove. Najdžel je gledao njihovu veselost, ne nedužnu ali neobično dirljivu, i iznenada je osetio oštar ubod zavisti.









3. VEOMA DAVNO
     Pribiranje svih Bišopovih, iz rasutih Sokaka, išlo je mnogo brže nego što je Tobi mislio da se može. Viši se nisu pojavljivali, čak se nisu ni javljali; samo su delali.
     Ljudi su prosto izvirali iz šumovitog predela oko male skupine Bišopovih. Tobi i Kilin su se našli u Sokaku sa umerenom klimom i prihvatljivim, čak i jestivim biljem. Bilo je hrane za sakupljanje, a neki Bišopovi - koje su Viši prilično bezobzirno pokupili sa svih strana - takođe su doneli zalihe. Uskoro je nastalo slavlje.
     Jednoj ženi bila je potrebna medicinska pomoć, i kada su joj skinuli odelo pokazalo se da ne mogu da joj skinu rublje. Nosila ga je toliko dugo da su joj malje prorasle kroz tkaninu. Tobi je video sive kovrdže kako se probijaju kroz sivu kožu, i u prvi mah je pomislio da je to njena koža. Na kraju su morali da je očerupaju, ljušteći rublje sa nje kao sa breskve. Sa njim su se otkidali i komadi kože.
     U daljini je video Kvat, i zumirao je čoveka sa kojim je razgovarala: onog Volmslija. Onda se iz šume pojavila Besen. Izgledala je krupnija, a lice joj je bilo snažnije. Odavala je utisak sigurnosti, što mu se dopalo, i poljubila ga je bez reči. Ni on nije mogao da govori.
     "Ala je to bilo dugo", reče ona.
     "I davno", reče Tobi.
     Svi su videli maške kako umiru u ekstazi, i bilo je bezbroj priča. Kao i uvek. Uskoro je sve ličilo na one noći koje je proveo slušajući starije Bišopove kako ispredaju priče, ali sada je i on imao šta da kaže.
     Izgedalo je da je tek nekoliko Bišopovih nestalo. Prilično dobro su opstali u Sokacima. Naravno, za neke od njih Tobi nikad nije mnogo mario, ali većina je sasvim dobro prošla. Počeo je da misli kako je Porodica Bišop divna baš zato što je delimično i ružna.
     Neki su se suviše dobro snašli sa farmakološkim mogućnostima Sokaka. Bilo je zabavno gledati jednog od drugova iz detinjstva, Abela, kako se oblači. Držao je pantalone pred sobom i nekako pokušavao da ih sustigne. Svaki put bi uspeo da promaši i uskoro se spoticao napred toliko brzo da je izgledalo da juri sopstvene pantalone, koje su imale svoje mišljenje o njemu pa su žurno izmicale; Abel nikako nije uspevao da im se dovoljno približi.
     Sedeo je kraj pucketave vatre, osećajući šaputavo prisustvo Šibo i Cerma. Oboje su bili u njemu na način koji tehnologija Bišopovih nije poznavala, i svako je bio više nejasan miris nego prisustvo. Slušao je Bišopove i razmišljao o tome koliko se u njihovom izgovoru oseća mesto rođenja, a onda kraj njega sede Kilin. Neko vreme su dokono razgovrali, i među njima se pojavi opuštenost. Lov na Bogomoljku je izbledeo, i znao je da će mu biti potrebno neko vreme da sve razume.
     "Mogu li da razgovarma sa njom?" upita Kilin.
     Tobi se ukoči. "Izvukao sam je."
     "Nešto je ostalo."
     "Osećaš?"
     "Dabre."
     "Kako?"
     "Pojmatija."
     I Tobi je mnogo šta znao ne shvatajući kako to postiže, pa samo klimnu. "Zašto?"
     Kilin se bledo osmehnu, lica pretvorenog u mrežu bora. "Ozbiljan posao."
     Tobi obavi unutrašnji posao prizivanja Šibo. Sasuo je razbijene kapljice u tanke potočiće, koji su se spajali u rečice žuborećih reči i konačno su ispunili bazen. Šibo je bila u njegovo umu kao glatko jezero. Na njegovoj mirnoj plavoj površini lebdelo je njeno lice, oštro kao u ogledalu. Pustio ju je da progovori kroz njegovo grlo.
     Znam zašto si to učinio.
     "Uvek si bila korak ispred mene." Kilin se iskezio i odmah je izgledao mlađi.
     Želiš da me opet ispoljiš.
     Kilin klimnu. "Dovoljno si bila na odmoru."
     A ti si kučkin sin.
     "Verovatno."
     Hoćeš da uzmeš ovaj delić mene, da ga spojiš sa čipovima koje Tobi čuva...
     "I da potražim Obnovitelja."
     Njegove ostatke, najverovatnije.
     "Verovatno."
     Ti nećeš odustati. Šta god ja rekla...
     "Bitno je šta ti radiš, a ne šta kažeš. A da bi radila, moraš da budeš ovde napolju. Od krvi i mesa."
     Ti si kučkin sin.
     "Ponavljaš se. Naravno, ti si samo delimičan oblik. Hoću te celu."
     Samo da znaš, i ovaj delimičan oblik te voli.
     "Onda ćeš se vratii u svet. Meni."
     "Dosta, tata", reče Tobi. "Ne mogu više da govorim za nju."
     Kilin klimnu. "Dobro si postupao, sine. Stvari koje ne vidimo očima nisu ništa. Kao ona Bogomoljka. I Cermo."
     "Stvari se dešavaju, a mi idemo dalje", reče Tobi.
     "Bojim se da je tako. Voleo bih da je drugačije."
     "Ne zavisi od nas."
     "Dabre, dabre. Samo nastavi da govoriš što iskrenije i puštaj da se stvari dešavaju. Bišopovi su ovde uglavnom samo svedoci. Tu se ništa ne može. Na Staroj Zemlji smo možda bili kraljevi džungle ili nešto slično, ali ovde nismo. U galaksiji nismo."
     Tobi potapša oca po ramenu. "Znači, ići ćeš da tražiš Obnovitelja?"
     "Čim se malo odmorim."
     "Možda neko od ostalih zna gde se on nalazi."
     "Ovi ovde?" Kilin ispod oka odmeri Bišopove, koji su postavljali logor, kuvali i pili; izgledalo je da su sva usta otvorena, pričajući svaka svoju priču. "Čovek ne može da obraća pažnju na prolazni vetar niti na opšte poznate lažove. Naću ću ga ja sam."
     Tobi oseti da se u njemu pokrenulo nešto bezimeno i ogromno. "Poći ću i ja", reče tiho, stegnutog grla.
     Klin se iskezi, i neko vreme su ćutke sedeli, a onda pođoše da vide ostale.









4. VEČITI PREDEO PROŠLOSTI
     #Tvoje sumnje bile su ispravne#, reče Kvat. #Maške su izgubile kreativnost jer su povećale kontrolu.#
     Najdžel klimnu. Bišopovi su pravili mnogo buke i on se odmakao. Ovde je bilo zeleno i prijatno, potpuno u skladu sa ljudskom nagonskom željom da se nalaze na granici različitih prostora. On lično oduvek je više voleo morsku obalu, ali Bišopovi to nisu poznavali. Bili su sasvim zadovoljni granicom šume i savane. Pretnju iz jednog pravca mogu da razreše taktičkim povlačenjem u drugom. Ili su barem geni tako mislili.
     "I meni se činilo", rekao je Kvat. "Ipak, nikad nisam sasvim shvatio stvar."
     #Zamisli njihov unutrašnji svet. Kad imaš pristup svim delovima svog uma, to znači da možeš bukvalno da gledaš kako misliš.#
     "Nije baš prijatno." I on je to uradio pre nekog vremena, i odjeci su još treperili u njemu. Bilo je u tome materijala za barem mesec dana košmara.
     #To znači da nadgledaš sopstveno razmišljanje. Vidiš li posledice?#
     "Ne baš." To ogromno stvorenje bilo je pametnije nego što je izgledalo.
     #Teorija haosa nas uči da svaki dobro branjeni sistem pokazuje nepredvidivo ponašanje ako mu se dozvoli da funkcioniše dovoljno dugo, bez obzira koliko početni uslovi bili povoljni. Da bi se izbegli haotični rezultati, neophodna je kontrola.#
     "Hm. Da obuzdavam um? Pa ja jedva obuzdavam i jezik."
     Najdžel nikada nije voleo da kontroliše samog sebe, ali kako Nika jednom reče, Kako to da je na tvom malom ostrvu poniklo toliko čudaka? Nije ni on bio tip za timski rad.
     #Maške to mogu; ljudi ne mogu. Zato su ljudi imali više ludaka - i više genija. Opšte gledano, i jedno i drugo je veće rasipanje od proseka. Ta krhka kreativnost dala je ljudima - i svim sličnim životnim oblicima - velike prednosti i opterećenja, u jednakoj meri.#
     "Meni izgleda veliko opterećenje kad si primat."
     Najdžel pogleda Bišopove okupljene oko pucketavih logorskih vatri. Malo je začkiljio i našao se na litici iznad suvog kanjona u ravnici, vreloj i prašnjavoj. Pod njim su primati lomili kosti i isisavali iz njih srž, cičeći jedni drugima, izvlačeći poslednje ostatke iz uglova, češući se i čučeći i pričajući, pričajući, uvek glasovi koji odjekuju od večitog ćutanja same Prirode.
     #Nepovoljno po vas - i za nas, Mnogonošce - leži u onima koji pođu pogrešnim putem.#
     "Da. Mesije. Grozničavi šamani. Kopilad."
     #Oni mogu da izazovu strašnu štetu. U našoj istoriji su to i činili. Kod vas je bilo još gore. Uništavali su čitave Porodice svojim ludilom. Ali geniji mogu da odvuku čovečanstvo od ponora koji vreba, i da ga poguraju ka novim visinama.#
     #"Pitam se da li Bišopovi uopte znaju zašto je Komadanje bilo bitno." Najdžel ih je toplo gledao, ali sa daljine koju je znao da nikada neće premostiti. Njegova vrsta, njegovi stranci.
     #Morali ste da stvorite ljudske zajednice koje će se opirati memima koje su posejale maške. Dobro su ih koristile protiv vas. I protiv nas.#
     "Dakle, mi tvrdoglavci..."
     #Ne potcenjuj sebe. Seti se Zemljana.#
     Najdžel iskrivi lice. "Bilo je i gorih."
     #Gorih?#
     "Bio je nekakav, ovaj, nad-Najdžel, tako sam ga zvao. Bio je bolji od mene, rekoše Zemljani." Najdžel raširi ruke veličanstvenim, vagnerovskim pokretom. "On je prevazišao svetove!"
     #Nije ti se dopao.#
     "Dopao? Bojao sma ga se. On je bio ja, a nije bio ja. Ličio je na neke druge kopije mene koje su pravili, ali bio je brži, pametniji i nekako dalek. Ježio sam se od njega."
     #On je radio sa Zemljanima?#
     "Da, i drugi Volmsliji. Izgleda da je vladala nestašica radne snage."
     #Oni su razradili Svećnjake, Komadanje...#
     "Velika dela, u prvi mah. Znaš, Zemljani jesu bolji od nas."
     #Ali mašine, koje izvlače energiju iz magnetnih...#
     "Uništavale su nas. Tada smo naredili da Svećnjaci pošalju čitave legije. Porodice nazvane po bejzbol ekipama i po fudbalu i po šahu i kartama i Bog zna po čemu sve."
     #To je bio pravi Prirodni metod. Nekolicina će preživeti, boriće se, opiraće se maškama - svojim mašinama, svojim memima, svime.#
     Najdžel je polako klimao. Ta odluka bila je prastara, ali i dalje ga je pekla. Naneo je ogromne patnje bezbrojnim milionima. A na kraju je Komadanje iznedrilo Bišopove. Grube, čvrste i nepokolebljive: Kilina. Sposobnog da se otrese primamljivih sujeverja koja svrstavaju sve ljude u skupine, mentaliteta mase koji na kraju vodi do predvidljivog ponašanja, a potom u zaborav.
     Odupirali su se hiljadama sitnih zadovoljstava, pogrešnih ideja, prikrivenih omekšavanja. Izbegli su besciljne zabave virtuelnog prostora, pasivnog provoda i hedonizma tipa živi-samo-za-danas. Bilo je tako lako razonoditi se do smrti. Maške su igrale na to.
     Slušao je o susretu Bišopovih sa ludakom koji se nazvao Njegova Vrhovnost, tokom dugog putovanja, i to se savršeno uklapalo: pokazalo se da ludaka kontrolišu maške, izgrajući na ranjivost mase šimpanzi. A Bišopovi su se oduprli, i pobedili su.
     A Bišopovi su nosili Pravilo Trojno. To nije mogla biti slučajnost.
     #I nije. Drevni su bili mudri u genetskom smislu koji još ne možemo da rauzmemo.#
     Najdžel se iznenađeno trže. "Možeš da mi čitaš misli?"
     #Ti i ja smo uklopljeni. Preko ambisa između vrsta postoji nekakvo... curenje.#
     Najdžel se osmehnu. Curenje. Po nećemu je bio bliskiji ovoj ogormnoj metalnoj bubi nego primatima koji su zadovoljno ispredali priče.
     "Znaju li oni da je ovo samo privremena pobeda?"
     #Neki će naslutiti. Nekoliko mašina će biti imune na zarazu zadovoljstva - a i to je posledica prirodnog odabiranja. I zato će se vratiti.#
     "Video sam ih, daleko u vremenu. Zato sam slutio sve vreme. Uvek će biti borbe, nikad konačne ravnoteže."
     #Ako je Sintonija spoj svih oblika, onda i mašine moraju imati mesto u njoj.#
     "Hiljade Porodica nosilo je Pravilo Trojno. Bišopovi su bili spretni i voljni - i zato su preživeli. Divim im se, kopiladi jednoj. A ipak..."
     Na svega nekoliko koraka od njega pucketale su vatre i ljudi su ključali od radosti. Ali te korake nikada neće preći.









5. TERMODINAMIKA INTELIGENCIJE
     Najdžel ih je u sebi nazivao Razred Van Poimanja. Govorili su mu dok je sedeo.
     Kvat i Bišopovi oko njega, razgovor šimpanzi, mirisi drveća i mirnih zelenih polja - sve je nestalo.
     Ostao je samo glas. Razvijao je artikulaciju, prepleten sazvučjima. Ali bez reči.

     Informacija je red. Prema Drugom zakonu termodinamike, red je oblik uložene energije. Kada kondenzator skladišti električnu energiju u dielektričnom spoju, dipolarni atomi u njemu se organizuju, povećavajući red. Pražnjenjem dvaju kondenzatorskih ploča dipoli se opuštaju, njihova pravilnost nestaje, iskri i utapa se u struju.
     Informacija jednako red jednako hrana.
     Dok memi plivaju u toploj kupki kultura - i Prirodnih i mehaničkih/elektronskih - drugi mogu da funkcionišu kao grabljivci. Koriste energiju jednakosti informaciji. Mogu da progutaju banke podataka, ili čitave mentalitete - ne da bi požnjeli njihove meme, već da isisaju njihove zalihe energije. Kada lav pojede jagnje, ne koristi jagnjetove genetske podatke, osim u najgrubljem smislu reči. Grabljivci ne šire meme; hrane se njima. Tako u mentalnim sistemima nastaju datavori.
     Kao i virusi, on postoje da bi se širili. Ali evolucija nas uči da tako visoko selektivne, uređene, precizne aktivnosti neizbežno više privlače grabljivce. Vreme daje prednost onima sa novom vrstom inteligencije, dotle nepostojeće u mentalnom svetu, jer se nisu bila pojavila skladišta energije i reda - podaci, memi - da hrane datavore.
     Prečišćena inteligencija datavora je kategorija koju njihov izvor hrane, memi i inteligencija od koje oni žive, ne mogu da spoznaju. Zato se izdižu iznad kategorija inteligencije koje su ranije postojale, i njima su nepojamni. Ali oni su samo osnova za Više. Nad tom granicom spoznajnog uzdiže se oblast van moći istraživanja, izmičući dodiru serijskih rečenica koje bi je opisale.
     Svi oblici - mehanički ili organski/Prirodni ili glineni - spajaju se u toj oblasti. Vibriraju. To stvara Sintoniju, mesto u konceptualnom prostoru gde se oblik i funkcija razdvajaju. To sada komunicira sa tobom, preko Carstava i Razreda koje možeš da pojmiš, i preko mnogih koje ne možeš.
     Znaj ovo: sva materija tebi znana podstiče događanja na nižim nivoima, prema našim željama.
     Mi ne pregovaramo. Mi ne naređujemo. Mi izazivamo događaje. Tebe, Volmslija, smo izazvali. Ovi sadašnji događaji razrešavaju stalni bol izazvan suparništvom između vas, Prirodnih, i mašina. Vi tek treba da spoznate gline, jer one leže van vašeg poimanja. Upozoravamo te da je ovo dinamička ravnoteža, a ne stanje. Sukob će se vratiti. Mora.
     Ali za sada, odmaraj se. Možda ćeš ponovo biti upotrebljen.









6. ŽIVETI U PODLOZI
     "Sasvim sam zadovoljna i kad samo ovako ležim", nasmeši se Nika. "Samo da se grlimo."
     "Pobrkala si me sa nekim drugim." I Najdželu je bilo prijatno, ali nešto u njemu nije bilo spremno da se smiri. Da se utopi u trenutku, da kliže, kliže...
     "Ne moraš ništa da izvodiš, znaš."
     "Meni to nije izvođenje."
     "Sposobna sam za staranje o pomalo izmoždenom gospodinu. Zapravo, to mi je specijalnost."
     "Znam. Videćeš da me pamćenje nije potpuno napustilo. Čini mi se da čak mogu da pronađem prava mesta bez karte."
     "Samo dodirom? Tu ti mogu pomoći."
     "Vidim." Toplina za njega nikada nije jenjavala. "Oh. Ti si prava majka zemlja."
     "Mmmmm."
     "Pa, barem ne možeš da pričaš."
     "Mmmmm."
     "Pričaj posle."
     "Mmmmm."
     "Posle, da mnogo bolje. Eto, tako."
     "Šta si mislila", reče on posle nekog vremena, "ako mi pomogneš sa novim idejama, šiframa, kako god - da ću položiti zavet čednosti i postati kaluđer?"
     "Mislila sam da si rekao kako je dobro što ovako ne mogu da pričam."
     "Rekao sam da pričaš kasnije. Sad je malo kasnije."
     "Vrlo malo."
     "Biće tebi vrlo. Ovo je možda i više od pola puta do kasnije, samo da znaš."
     "Mmmmm. Nisi ti takav."
     "Nemoj biti tako sigurna. 'Starim, starim, al' ne mogu da te svarim'. Eliot."
     "Znam da je to Eliot."
     "Kako je to divno, voditi prefinjen razgovor dok..."
     "Umukni."
     Umukao je.

     "Ovo je bilo divno", reče Najdžel. Osećao se prijatno i opušteno. Baš kao da je upravo vodio ljubav sa njom. Još je osećao u nozdrvama Nikin miris. "Upečatljivo efikasno, bolje od svih pravih, Prirodnih sećanja."
     "Nema na čemu."
     Ptici oči skliznuše ukrug po licu, što je verovatno trebalo da predstavlja neku grimasu. Najdžel odvrati pogled. Ko zna zašto, uprkos neizmernoj inteligenciji koja je stajala iza nje, tu stvar nikako nije mogla da savlada.
     "Sve je bilo baš onako kako se sećam."
     "I to je sve?"
     "Ne", morao je da prizna. "Bilo je bolje, naravno."
     "Možemo ti proširiti pamćenje dodatnim pojedinostima."
     "Sigurno potpuno ubedljivim"
     "U kontekstu i potpuno."
     "Ali naravno, lažnim."
     Ptica se osmehnu. Na kljunu se ništa nije promenilo. "Ciklična pamćenja, kao tvoje, retko kada dobro beleže pojedinosti."
     "Ali su barem naša."
     "Nema jasne granice."
     "Ti dodaješ i proširuješ. Čaršavi su, malopre, bili od svetlo plave svile. Hladni na dodir, ali ne i klizavi. Sumnjam da bih se toga ikada setio."
     "Tačno. Kako bi ti više voleo?"
     "Ili njen miris. Ostao je sve dok nisam ponovo duboko udahnuo."
     "To ćemo svakako morati da podesimo."
     "Izbegavaš temu."
     "Mislim da je upravo obrnuto."
     Sada je bila neprijatno brza. "Ne mogu da razlučim koja su moja."
     "Koristim postupke interpolacije vrlo slične tvojima. Kada se prirodno sećaš, i ti se držiš pojedinosti kako bi ispunio svoje unutrašnje slikovne drame."
     Najdžel mračno klimnu. "Od sada, hvala lepo, radije ću se patiti sa svojim ličnim nesigurnim sećanjima."
     "Prošlost opstaje."
     "Na duge staze..."
     "Ništa ne opstaje." Ptica prilično uverljivo odglumi šaljivost; oči su joj poigravale, ali glas joj je ostao nepromenjen.
     "Čak ni ti?"
     "Dozvoli da se preciznije izrazim u ovom serijskom akustičnom obliku. Ne preživljava nijedna stvar."
     "Ti nisi stvar?"
     Najdžel oseti dubok bol što biva odvučen, kad je nešto duboko u njemu želelo samo da uživa u neposrednosti sećanja na Niku. Uvek bi ga savladala sopstvena prokleta radoznalost.
     "Ovo 'ja' koje naizgled razgovara sa tobom takođe nije stvar."
     "Hm. Nemaš fizičku podlogu?"
     "Ovog trenutka je tako pogodnije. Na duge staze neće biti."
     "Znači, maške su bile u pravu. Pred nama su elektronsko-pozitronske plazme."
     "Ta sudbina će se odvijati na istinski neizmernoj vremenskoj skali. Propadanje svih velikih čestica - vi ih nazivate 'barjoni' - biće sporo."
     "Ali sve ima konačan životni vek. Zvezde se gase. Središte neće biti večito. Neće ostati niko da jedri blistavom večnošću."
     "Ti, primat, upravo to sada radiš. Nikada neće biti više vremena u budućnosti nego ovog trenutka. A besnonačnost je stvar ukusa."
     "Hmmm. Pozitronska plazma, video sam je. Desiće se. Ipak, samo bi se mali Perica brinuo o tome."
     Ptica za trenutak zatreperi. Najdžel se upita da li je to odraz vremena potrebnog za konsultaciju, ili za traganje po Galaktičkoj biblioteci, u potrazi za primatskim dečjim šalama. Zamislio je tragačke programe kako hitaju kroz polumračne info-hodnike, njuškajući za
     Mali, Perica; vidi: deminutivi/svest/kulturni inventar.
     "U pravu si. Postoji mnogo neposrednija opasnost."
     "Čini mi se da je u pitanju nešto što tvoj red postojanja ne može da sredi."
     "Tako je. Vakuum je nestabilan."
     Najdžel iskrivi lice. Stvarno je primatska reakcija nervirati se što ova ptica ne može istog časa da shvati svaku šalu ili sarkazam.
     "Šta to znači?" konačno upita on.
     "Pretpostavljeno kvantno-mehaničko stanje ove vaseljene nije njeno činjenično stanje. Ona je metastabilna."
     "Hm. Znači, može..."
     "Da padne na najniže kvantno stanje. Stanje u kome će sve osobine čestica, masa, ubrzanje i druge osnovne karakteristike, biti drugačiji."
     Metastabilno stanje može da se raspadne svakog trenutka, kao radioaktivno jezgro. Od svih mogućih opasnosti, ova je svakako bila najstrašnija. "Preskoči priču."
     "Svi podaci pohranjeni u česticama biće izgubljeni kada se njihove osobine promene. To se zove Zbrka."
     "Sve se briše."
     "I vaseljena počinje ispočetka."
     "To vas brine."
     "Između ostalog."
     Tog trenutka nije bio previše zainteresovan da se raspituje za to "ostalo". Najbolje je uzdržavati se u razgovorima sa ovakvim stvorenjima, inače će se potpuno izgubiti. "To je ovog trenutka sasvim dovoljno. Da li maške - da li su znale?"
     "Njihovi Uzvišeni - mašine najvišeg reda - oni su znali. Nižim oblicima objasnili su da im je krajnji cilj elektronsko-pozitronski gas."
     "To sam video." Iznad horizonta su lebdele grube, hladne sudbine, slojevi žive svetlosti.
     "No, ista osnovna nauka može se koristiti i za preživljavanje Zbrke."
     Poslala mu je u um trenutnu sliku: sivi zid bez šavova. Sve bliži. U jednoj nanosekundi je proklijao, a zatim narastao, upijajući energiju vakuuma, šireći se. Iza njega su se rađale svetlucave, prazne iskrice, prazna tabla u iščekivanju Božjeg rukopisa. Zbrka.
     "Znači, zapravo su brinule zbog ovoga? Zbog još gore opasnosti?"
     "One sada rade na tome."
     "A sve naše borbe sa maškama...?"
     "To je neizbežna odlika nižih životnih oblika. Gledaj na to kao na paralelu sa odnosima grabljivac-plen, koji u divljini dostiže statističku ranvotežu. Mašine su narušile ravnotežu. Kad su požnjele Magnentni um, to je bilo kao", zastala je, "kao kad ti veverica ukrade ručak ostavljen na izletničkom stolu, dok ti odgovaraš na telefonski poziv."
     "Znači, ono što smo mi smatrali za veličanstveni boj..."
     "Postalo je neefikasno."
     Okeani prolivene krvi, umovi zdrobljeni kao sveže cveće pod čeličnom čizmom. "Neefikasnost."
     "Viši su želeli rešenje. Ovo je bilo..."
     "Pusti da pogodim. Najlakše."
     "Naravno. Prema vašem sistemu razmišljanja, u najmanju ruku."
     "A to 'u najmanju ruku' kažeš sasvim bukvalno."
     "Bukvalno."









7. ČVRSTA KOPIJA
     Kilin je sam našao Obnovitelja. Kada se vratio sa Šibo, ona je izgledala umorno ali se mnogo smešila. Tobiju je veoma ličila na ono kako ju je pamtio. Besen nije bila tako sigurna.
     "Kako je bilo u Gradu Obnove?" upitao je Kilina.
     "Morali smo da prođemo kroz tri Sokaka da ga nađemo. Maške su sve prilično pobrkale."
     "Volela bih da nisi izvadio moje čipove", reče Šibo Tobiju.
     Tobiju se činilo da je ranije govorila mnogo kraćim rečenicama, i da je uvek pogađala samo središte stvari. Pretpostavio je da joj je Obnovitelj ugradio proširenje govora kako bi joj nadoknadio štetu. "Imao sam razloge."
     "I ja sam imala svoje." Zurila je u njega dok nije oborio pogled.
     U sledeće narastanje Kilin je delovao iznervirano. Sledeća tri dana stvari su se pogoršavale, a onda su se Kilin i Šibo posvađali usred logora, glasno i grubo, i na kraju ga je ona gađala loncem.
     Sutradan se iselila iz njegovog šatora i napravila svoj.
     Nije htela ni sa kim da priča o tome. Kilin, naravno, takođe.
     Tobi nije znao kako da joj se približi; izgledala je nadrndano, sva mračna i nadurena. Na kraju ju je otvoreno upitao kako joj se dopada novo stanje. "Nimalo", reče ona.
     "Radije bi bila u čipu?"
     Hteo je da zvuči vedro i prijateljski, ali njeno lice se smrači. "Dabre."
     "Hejbre, ovako imaš više života nego da si Aspekt."
     "Ja sam bila Ličnost."
     "Dabre, dabre, ali..."
     "Ovako sam analogna. Kad si digitalan, možeš..."
     "Šta možeš?"
     "Nećeš razumeti."
     "Probaj."
     "Možeš da... letiš." Ona naglo zatrese glavom. "Ne, nije to. Bolje je od letenja."
     Pokušavala je da govori o tome, ali Tobi je shvatio jedino da biti stvarna osoba liči na puzanje po blatu koje se nikada ne spira. Biti digitalan, to je čisto i pročišćeno, i, pa, još i nešto više od toga.
     Pokušavala je da mu objasni kako joj je bilo i sve više se nervirala zbog reči koje je izgovarala, kao da su joj tuđe. Tobi je na kraju pomislio da možda i jesu, na neki način.
     Šibo je potom povela neke Bišopove i prešla da živi nešto dalje. Kilin nije hteo da priča o njoj a Tobi je imao stotinu drugih poslova. Porodica je želela da se raširi po peveu. Uspeh, ili barem opstanak, izvukao je iz njih ono najgore. Ljudi koji su se uspešno borili rame uz rame počeli su da se svađaju. Radio je sa njima, koristeći one delove Cerma koji su funkcionisali pomalo kao kad bi Aspekti i Lica mogli da rade zajedno. I Besen mu je oduzimala mnogo vremena, ali to nije bio posao.
     Kilin je imao mračne trenutke, ali održao je Porodicu na okupu kada su neke skupine poželele da odu u druge Sokake. Tobi je smatrao da Kilin odlično radi i rekao mu je to i potom su se bolje slagali. Ali otac je i dalje bio promenljivog raspoloženja. Uopšte nije hteo da razgovara o Šibo.
     Uskoro je Tobi potpuno odustao od cele te stvari oko Šibo. Bilo je mnogo drugog posla, dabre.









8. ŽEĐ IZ KOJE IZNIČE DUŠA
     Oh, ti odvratni matori prdežu, pomisli Najdžel. Bilo je beznadežno. Mogao je da prizove slike, zvuke, mirise, vrlo lako...
     NASA. Dobra stara pokojna poštanska postaja svemirskog programa, u vreme kada je svetu bio potreban Federalni ekspres.
     Rekao je to Niki, pre više od trideset hiljada godina.
     NASA. I teleskopi i rakete su bili laki obli cilindri, sa zašiljenim krajem. Muževni tehno, pravougaon u svim pojedinostima, stopljen sa blagim oblinama ženskosti: saradnja.
     Kibervori. Jednom ih je gledao kako se hrane. Nisu bili toliko bića koliko pokretni apetiti, organizacija struja i plazme koja može da se hrani metalima, da ih jonizuje kako bi stvorila zadovoljavajući svetlucavi oreol ukusnih, tinjajućih potencijala.
     Koliko oštrih, jasnih sećanja.
     Tako duboko, detaljno tuđih. Ne njegovih.
     Nestečena sećanja su se lepila po umu, dajući mu prazninu koja leži van domašaja reči.
     Znao je istinu u onom malom, kratkom trenutku kada je sreo Kilina. Naravno, stari čeoni režnjevi su smesta izvukli tačan podatak kada je pre toga sreo tog čoveka. Zbog Najdžela je Kilinov narod bačen u planetnu tamu, da se pati i muči, da se opire i propada i ponovo obnavlja kroz milenijume bola.
     Ali Najdžel se nije više sećao ničega o Kilinu.
     Izbrisano, shvatio je.
     Već dugo se pitao koji je on broj. Dva, osam, deset? Mereći vremenski raspon, rasute ploče događaja, moralo je biti više. Pedeset?
     "Eto zašto", reče on zidu prazne tame koji je zauzimao polovinu prostora. Bilo je to kao da stojiš kraj zida koji upija svaki zvuk a ne vraća ništa.
     ZAŠTO PITAŠ?
     "Ne želim da me ponovo pozivate i koristite. Sledeći put kad iskrsne neki kvar u Sintoniji."
     TO SE MOŽE ODOBRITI, ALI TO NIJE TVOJE PRAVO.
     "Ne govorim o prokletom pravu."
     NE PRIPADAŠ DOVOLJNO VISOKOM RAZREDU DA BI ČAK I POKRENUO PITANJE.
     "Pokreni ga ti umesto mene."
     SINTONIJA ĆE ODBITI.
     I samo to je uvek odgovarao.









9. BOL VEČNOSTI
     "Čista šansa znači da red izvire iz haosa."
     Sedeo je na drvenoj klupi. Zadnji red amfiteatra. Hladno jutro, prsti toliko ukočeni da ne može da hvata beleške. Kembridž. Miris svežeg asfalta kroz prozor otškrinut svega par centimetara.
     Profesor se izgleda dosađivao koliko i studenti. Iznošena crna toga. Ispod nje sako od tvida, smeđe pantalone. Grozno. Najdžel zevnu, protegnu se i požele čaj.
     "Kad bi se potpuno razvijeno oko - vaše, na primer - pojavilo u jednom skoku divlje mogućnosti, u jednom pokolenju, to bi bilo potpuno neverovatno. Oči su se pojavile postepenim dodavanjem nešto boljih osobina. Teškoće nastaju kada pokušamo da zamislimo organizme više od našeg. Moramo tvrditi da je šansa za pojavu potpuno razvijenog, savršenog bića mala, neverovatno mala."
     Najdžel se uspravi na sedištu. Ako je evolucija univerzalna, onda se to pravilo odnosi i na božanstva. I ona proističu iz sitnih promena. I niko nije savršen.
     Uključi se Siontonija.

     "Sposobna sam za staranje o pomalo izmoždenom gospodinu. Zapravo, to mi je specijalnost."
     "Znam. Videćeš da me pamćenje nije potpuno napustilo. Čini mi se da čak mogu da pronađem prava mesta bez karte."
     "Samo dodirom? Tu ti mogu pomoći."
     "Vidim." Toplina za njega nikada nije jenjavala. "Oh. Ti si prava majka zemlja."
     "Mmmmm."
     "Pa, barem ne možeš da pričaš."
     "Mmmmm."
     "Pričaj posle."
     "Mmmmm."
     "Posle, da mnogo bolje. Eto, tako."
     Dugo, lebdeće vreme. Zakloni ga siva zavesa svetlosti.
     ..........
     "Mislila sam da si rekao kako je dobro što ovako ne mogu da pričam."
     "Rekao sam da pričaš kasnije. Sad je malo kasnije."
     ..........
     "Eliot."
     "Znam da je to prokleti Eliot."
     "Kako je to divno, voditi prefinjen razgovor dok..."
     ..........
     Nika, zavaljena u prostranoj postelji, morala je da se nasmeje. "Zar ne možeš da radiš medicinski neki drugi put? Taman me je uhvatilo raspoloženje."
     "Podesiću sekreciju. Dodaću malo hormona. Dobićeš još bolju vožnju za svoje pare."
     "Nisam planirala da išta platim, a nisam se zagrejala baš za vožnju."
     On zastenja i poče da podešava digitalne kontrole otkrivene guljenjem kože. "Bukvalisto! Bože, sačuvaj erotiku od njih."
     ..........
     "Ne razumem zašto me držite kad ja ne želim da budem držan."
     Najdžel je sedeo na stolici sa tvrdim naslonom, kao da je na razgovoru za zaposlenje. Tako je i bilo, u neku ruku.
     TI SI ORIGINAL. DRŽIMO TE DA BI PROVERAVALI VERNOST KOPIJA.
     "Onog nad-Najdžela što sam ga jednom video?"
     TOG I DRUGIH.
     "Znači, držite me u ograničenom parametarskom prostoru?"
     DA BI BILI SIGURNI KAKO TE MEŠANJE SA POTPUNO DRUGAČIJIM UTICAJIMA NEĆE NEPOVRATNO IZMENITI.
     "Ja želim da se nepovratno izmenim."
     VIŠI RAZREDI IMAJU VIŠU UPOTREBU. SINTONIJA JE ANGAŽOVANA U ZADACIMA ZA KOJE JE TVOJ STANDARDIZOVANI, POUZDAN OBLIK NEOPHODAN. OVO SAZNANJE BI TREBALO DA TI BUDE DOVOLJNO.
     "Vi me uopšte ne poznajete toliko prokleto dobro, znaš li to?"
     DETALJNO TE POZNAJEMO.
     "Nikad me nećete poznavati."
     MOŽEMO DA TE SIMULIRAMO U PRECIZNIM GRANICAMA.
     "Kopija nije original."
     UPRAVO TO SINTONIJA ŽELI DA RAZUMEŠ.
     "Al' ne mogu da te svarim."
     ŠTA?
     ..........
     Pre mnogo milenijuma napravili su Snarka. Tek osnovni elementi onoga što će postati Sintonija istkali su tada tanku mrežu preko galaksije, mašine su tragale za životom, dugim putovanjima niz hodnike eona i parseka. Snark je bio alat niskog stepena, ali njegovi zapisi - to jest, njegova digitalna ličnost - morali su negde da se nalaze. Od kakve je proklete koristi Galaktička biblioteka ako ne možeš da tragaš po njoj? Fosilni otpad života življenog i voljenog i nestalog?
     Zato su mu doneli Snarka.
     Ti donekle ličiš na oblik koji sam poznavao, priznade Snark.
     Najdželu je Snark izgledao kao lebdeći oblak, zelene električne pruge u kojima se nešto kreće. Ni nalik na kuglu koju je zaista video blizu meseca. Ali ni prostor u kome se nalazio nije bio stvaran. "Sećaš li se vaseljene srži?"
     Još si u njoj.
     "A ti?"
     Ja još nisam. Ti si spontani proizvod materije. Nama nedostaju prozori koje ti poseduješ.
     To ga je iznenadilo, a mislio je da je to sada već nemoguće. Čak i ovamo su dovukli svoj prtljag. "A i obrnuto, verovatno."
     Kao što mora biti. Svi prozori su delimični.
     "Neki su znatno veći."
     Ti sada izgledaš raznovrsniji, veći nego ranije.
     "Dosta sam... putovao."
     Ipak, u tebi ima struja o kojima sam podnosio izveštaje. U našem Direktorijumu ti predstavljaš svoju civilizaciju, kao grubi uzorak, dodat elektromagnetnom kovitlacu koji je tvoj svet tako nesmotrebno pokrenuo.
     "To je ljubazan način da se kaže da smo mnogo drečali."
     U ono vreme si govorio 'Prokletnici panično brbljaju.'
     "Prokleto tačno."
     Smrtnost nije prokletstvo. U vaseljeni srži i ti imaš prednosti.
     "Postoji i prokleta sreća." Najdžel se vedro, prozirno nasmeja. "Ali i to je ipak prokletstvo."
     Isti onaj začin. Smeh.
     Kasnije je shvatio da je Snark bio snimak, ujednačeni prosek svih njegovih pojava koje je imao tokom više miliona godina životnog veka. Nije bio pojedinac, nego sklop. U to nije mogao da pronikne. Kad sretneš starog prijatelja, pretpostavljaš da je u pitanju ista osoba. Poneka ćelija je zamenjena, na licu ima više bora - ali osoba je ista.
     Na duge staze, pošto je život ugrađen i uključen u Sintoniju, pitanje je zapravo besmisleno.
     Jednako uzaludno bilo je mozgati šta je putovanje Najdželove porodice - Nika, Bendžamin, Angelina, Ito, gde/kad li su oni sada? - napred kroz vreme, kroz čitav Peve, zapravo značilo.
     Tamo su živele maške i borile se protiv ljudi. Ali Najdžel ih je video uništene u grozničavoj ekstazi.
     Da li to znači da će se vratiti? One neznane borbe ponovo će izbiti i besneti u budućnosti izmenjenoj, ali ne i prekinutoj Šiframa pokretačima?
     Očito. Možda je klan Volmsli-Amadži posetio nešto potpuno kvantno-mehaničko. Zastanci tokom Tranzita možda su bili statični vektori potencijala. Neke od tih budućnosti će se zaista pojaviti. Druge su izbrisane zarazom maški. Morao bi da ponovo putuje kroz Crva da otkrije šta je bilo sa kojima.
     Ali da ih je Siva Maška sve pobila, bio je prilično siguran da ne bi mozgao o tom problemu. Ne bi.
     Zato je ograničio sebe na mozganje o slučajevima koje je mogao da pojmi, ili je bar bilo mogućnosti.
     Maške su imale ugrađeno ograničenje, zarazu zadovoljstva, još iz davnina. Čak su i super-majmuni, ljudi, nosili unutar svoje mentalne nadgradnje mogućnost sopstvenog istrebljenja. Jer su bili sklop, poboljšavan samo dodacima. Sve šimpanze nose svoje ugrađene imperative koje ne osećaju kao ideje, nego kao emocije. Pohlepa, glad, strah - skraćenica za lekcije evolucije. Sve je to deo bogatstva. To mu je delovalo utešno.

     Radost. To je još imao. Jednostavna kao sunčevo svetlo.
     Radost bez očitog razloga. Prizemni, životinjski duh. Ponekad nije velika stvar što si primat, ali uvek vredi biti sisar.
     Nasmejao se nekoj nesvesnoj ironiji u Snarku. "Prilično teško, a? Svinjska ironija."
     Kada stvaraš taj zvuk, primeti Snark, izgleda kao da u jednom kratkom trenutku živiš ovako kao ja, van pritiska vremena.
     "Kao sada? Na ovom mestu?"
     Da. Ali ti nosiš svoju srž sa sobom. Svoje prozore.
     Najdžel se nasmeja.
     ..........
     "Onaj pas je bio u sobi dok smo to radili."
     "Ne smeta. Možda su sada toliko evoluirali da u ključnom trenutku učtivo skrenu pogled."
     "Trenutku? Misliš da je to trajalo samo trenutak?"
     "Pa, recimo da je bilo vanvremenski."
     "Tako je bolje. Kao da se sećam kako je pas lajao u prilično važnom trenutku."
     "Oh? Mislio sam da si to bila ti."
     ..........
     "Znači, nikad neću saznati kako ste sve iskoristili Volmslija, zar ne?"
     NE MOŽEŠ TO POJMITI.
     "Znači, nema kraja."
     LOKALNO, IMA. GLOBALNO, NEMA.
     ..........
     "Aleksandrija...?"
     Da?
     "Hteo bih... da..."
     Još nije vreme.
     "Znači, ja sam kao dete, da mi naređuju da idem u krevet?" obrecnuo se.
     Ovo nije krevet. Na primer, nije ni blizu toliko zabavno.
     "Ja... umoran sam."
     Ali ne fizički.
     "Možda sam suviše video."
     Još nije tvoje vreme.
     "Nije bilo ni tvoje", oštro reče on.
     I dalje ti se podigne noću, samo kad pomisliš na mene, je li?
     "Hm. Ne mogu da poreknem, zar ne? Izgleda da živiš u mojoj glavi."
     Tačno tako, ljubavi! I dok god je tako - pa, možda i nije bio moj trenutak, tamo nekad. Možda sam još tu.
     "Kopija nije isto što i original."
     Dame cene komplimente koje dobiju. Pogotovo otkako znam da imaš Niku.
     "Nadam se da ovo ne znači da sam joj neveran."
     Nikako. Mi smo sve ljubavi koje smo imali - eto ti mog pokušaja samodefinisanja.
     "Dopada mi se. Definicija oslobođena izanđalog kućišta, tela."
     ..........
     "Za budističku bodisatvu, tuđa uživanja i patnje daju sjaj besmrtnosti."
     KONAČNOST IMA SVOJE PREDNOSTI.
     "Ograničenja daju život?"
     ..........
     "Trenutak? Misliš da je trajalo samo trenutak?"
     "Pa, recimo da je bilo bezvremenski."
     ..........
     "Ima li ljudsko delovanje ikakvog smisla?" upita on u očajanju.
     NARAVNO.
     Ali nisu hteli da mu kažu ništa više. Ambis.
     ..........
     "Ne!" vikao je na zid. "Ne!"
     Zid je sve upijao i ničim nije odgovarao.
     LOKALNO, IMA. GLOBALNO, NEMA.
     Znao je, naravno, da je besmisleno očekivati ljudske osobine ("Prednosti šimpanza", kako ih je ponekad nazivao), kao saosećanje ili sažaljenje, kod Viših ili magnetnih ili bilo kog drugog prokletog nadmoćnog Razreda. Ali mogao je da se nada.
     Njihov odgovor konačno stiže kao praznina puna oproštaja.









ŠIFRE
     Bišopovi su se širili kroz peve, razređujući se kroz bezbroj staza, već otvorenih, predstojećih i mogućih. Beskonačnost pred njima, beskonačnost za njima.
     Sledeći Kapetan Porodice Bišop bila je Šibo.
     Posle nje, Besen.
     Tobi je tada već bio oženjen njome i više je voleo da radi u pozadini. To mu je davalo prilike da odlazi sa Kvat i da se malo oslobodi sveta odraslih.
     Povremeno su viđali predstavu Najdžela Volmslija i izgledao je isti kao i uvek.
     ..........
     Po peveu je bilo mnogo grobova. Tlo je bilo puno bića koja su otpatila svoje patnje i oslobodila se. Svi su znali da će uskoro biti jednaki sa njima, neodvojivi i bezimeni zajedno sa njima, konačno deleći ogromnu istovetnost.
     ..........
     Sada je sve bilo vrlo savremeno i drugačije i većina drevnih imena i grobova nikome nije ništa značila. Bilo je mnogo Karata i Bišopovih, pa čak i nešto Dodžersa.
     Malo dalje, stare oznake govore o imenima na jeziku sada izmenjenom ili mrtvom. Kilin Bišop. Kraj njega, nešto manje izbledeo, Tobi Bišop. Ti grobovi neobično su veliki, što arheolozima govori da potiču iz razdoblja Komadanja.
     Uvek pomalo izdvojen, sam i usamljen, Najdžel Volmsli je sahranjen na posebnoj uzvišici, sa čistim pogledom na okean noći.









VREMENSKI RASPON GALAKTIČKE SERIJE
     1999. n.e. Najdžel Volmsli susreće Snarka, mehaničkog izviđača.
     2004. U krateru Marginis, na Zemljinom mesecu, nađena olupina drevnog tuđinskog vasionskog broda.
     2021. Na Zemlji primljen prvi signal sa Ra.
     2029. Prve međuzvezdane sonde brzine približne svetlosnoj.
     2040. Lansirani modifikovani asteroidni brodovi, uz korišćenje vasionske tehnologije izvučene sa olupine u Marginisu.
     2044. Lansiran brod "Lanser" sa Najdželom Volmslijem u posadi.
     2046. Otkriće Gledača mašinske inteligencije.
     2047. Prvi robotski istraživački brodovi. Na Zemlju stižu gmazovi i Skidači.
     2056. "Lanser" stiže na Ra. Otkriće Prirodnog društva sa "mikrotalasnim vidom".
     2057. "Lanser" napušta Ra.
     2061. Mašine započinju nuklearni rat na Zemlji.
     2065. Vasionski brod "Lanser" uništen u Poksu. Gledački brod uspešno napadnut, sa znatnim ljudskim gubicima.
     2066. Najdžel Volmsli i ostali uspešno beže u mašinskom brodu, prema Galaktičkom centru. Ljudi lansiraju robotske sonde da odnesu na Zemlju mašinsku tehnologiju.
     2068. Ljudi savladali invaziju gmazova i Skidača. Savez sa Skidačima.
     2075. Veliki gubici stanovništva pri zauzimanju orbitalnih brodova Gledača. Uništenje flote Gledača. Nije osvojena mašinska tehnologija, pošto su Gledači imali protokole samouništenja.
     2077. Neočekivano se pojavljuje druga generacija Skidača.
     2088. Primljena prva poruka od Volmslijeve ekspedicije: "Mi smo još tu. Jeste li vi tamo?"
     2091. Konačno čišćenje okeana Zemlje.
     2108. Robotski brodovi sa Poksa stižu na Zemlju, noseći mašinsku tehnologiju. Smesta iskorišćena u oporavku ljudske industrije.
     2155. Drugi mašinski upravljan napad na Zemlju, korišćenjem usmerenih kometnih jezgara iz Ortovog oblaka. Obnavljanje ljudske civilizacije.
     2282. Treći mašinski upravljan napad na Zemlju. Akvila Gambit počinje uspešne nove u zvezdama u okolini Zemlje. Početak Vremena Lasica.
     2348. Prvi pokušaj mašina da pretvore Sunce u novu. Od neuspeha se na Zemlji tope polovi.
     2362. Drugi pokušaj sa novom. Kontinenti ozbiljno oštećeni. 2407. Četvrti mašinski upravljan napad na Zemlju. Obnavljanje ljudske civilizacije.
     2573. Peti mašinski upravljan napad na Zemlju. Diplomatski pokušaji osujećeni.
     2743. Primljena pedeset sedma Volmslijeva poruka: "Jeste li tamo?"
     3244. Sa Zemlje lansirana prva ekspedicija ka Galaktičkom centru.
     4435. Prva pojava četvrte vrste šimpanza; očite razlike od Homo sapiensa, treće vrste.

     LET LJUDSKE FLOTE KA GALAKTIČKOM CENTRU
     "VELIKI SKOK"

     29.059. Stvaranje dodatne geometrije u Klinu prostora-vremena oko centralne crne rupe. Drevni manipulišu prostorom-vremenom Galaktičkog centra, očito očekujući širenje sukoba mašina i Prirodnih. Mašinski oblici izvode prve upade u strukture Drevnih.
     29.674. Volmslijeva skupina stiže u Galaktički centar brodom Gledača.
     29.683. Prvi ulazak ljudi u Klin. Izvesna komunikacija sa Drevnima.
     29.721. U Galaktički centar stiže flota ekspedicije sa Zemlje.
     29.724. Sastanak ekspedicije sa Zemlje i Volmslijeve grupe.
     30.000-34.547. "Velika vremena" ljudskog razvoja. Neuspešna potraga za Galaktičkom bibliotekom. Stalni sukobi sa mašinama. Razvoj viših slojeva "antologijske inteligencije" mašina. Filozofski sukobi unutar mašinske civilizacije. Stvaranje umetničke filozofije mašina.
     34.547-35.792. Razdoblje Svećnjaka. Ljudi se štite od sve brojnijih upada mašina. Učešće ranijih ljudi iz Volmslijeve ekspedicije. Delimična saradnja sa Kiberima, organsko/mehaničkim bićima. Otkriće Galaktičke biblioteke u Klinu.
     35.792-37.463. "Komadanje". Silazak sa Svećnjaka na mnogobrojne planete u krugu od 80 svetlosnih godina od Apsolutnog centra. Ovde spadaju Razdoblje visokih arkologija, Razdoblje kasnih arkologija i Doba visokih citadela, kako čovečanstvo opada usled efekta darvinovanja, zbog sukoba sa maškama.
     37.498. Pad Citadele Porodice Bišop na Snegobaru, kasnije nazvan "Propast".
     37.504. Beg Porodice Bišop sa Snegobara u drevnom ljudskom brodu. Ovu skupinu tajno nadgledaju mašine nivoa Bogomoljke.
     37.509. Preživeli Bišopovi stižu do najbliže zvezde, susreću se sa Kiberima. Poraz lokalnih mašina. Primaju neke ljudske izbeglice.
     37.510. Bišopovi odlaze, praćeni Kiberima i kosmičkom niti.
     37.516. Bišopovi stižu do Apsolutnog centra, ulaze u Klin.
     37.518. i dalje: Vremenski nizovi postaju stohastički uređeni. Oslobađanje Šifri pokretača u umovima mašina. Smrt većine mehaničkih oblika. Intervencija Viših kako bi se popravila šteta usled preteranog širenja mašina.
     Očuvanje nekoliko ljudskih varijeteta. Arhiviranje ranih oblika u nekoliko duboko usađenih manifestacija.
     Početak saradnje između Viših, u osnovi mehaničkih oblika i organskih ("Prirodnih") oblika. Odluka da se veći problemi svih životnih oblika pretoče u Sintoniju, u saradnji sa aspektima nižih oblika.
     Početak zrele faze samo-organizovanih oblika.

     KRAJ UVODA. KASNIJI DOGAĐAJI NE MOGU SE PREDSTAVITI NA OVAJ NAČIN.




