


1.
     Bilo je to vreme stanke, vreme između setve i žetve, kada je vazduh težak i bruji od sopstvene spore, tople muzike. Ćilibarna polja zrelog žita, zaravnjena poput klizališta, pružala su se do ravnog obzorja i čekala kombajne koji su puzili od Teksasa do Dakota, nalik na insekte od obojenog metala. Prašnjavi putevi oivičeni telefonskim stubovima skretali su pod pravim uglom, precizno kao pod konac, na presecima koji su odvajali žito od zelenih polja mladog kukuruza.
     Farmeri su stajali na ivicama polja, kidali debele klasove žita i valjali zrna između prstiju, žmirkajući ka nebu bez oblačka. Žene farmera završile su sa sudovima od ručka pa stale da predahnu pre nego što se vrate u vrele kuhinje i započnu dugo popodne kuvanja, ponavljajući sve još jedanput, za večeru. Sad su sedele na verandama u senci i pokušavale da uhvate nepostojeće kretanje vazduha. Širile su okovratnike haljina i hladile vratove kartonskim lepezama sa naštampanim slikama u boji Isusovog srca koje krvari, s jedne strane, i reklamom Redvajnovog pogrebnog zavoda, sa druge.
     Onda su farmeri preneli pažnju s neba na put. Njihove žene prestale su da se hlade i nagnule se napred u stolicama. Deca su prekinula svoje obaveze i svoje igre, i rukama zaklonila oči od sunca. Zgledala su se i smešila; osećala su kako im se uzbuđenje napinje u grudima kao opruga sata.
     U to davno letnje popodne u južnom Kanzasu, kada je topao vazduh, nepomičan i zagušljiv, ležao kao teret, šest cirkuskih karavanskih kola teško se kretalo prašnjavim putem.
     Svaka kola teglio je par konja, neznatno povijenih glava i potkovanih kopita koja su se vukla po prašini pre nego što bi se podigla za još jedan gegav korak. Dok su se klatila, kola su škripala i ječala; tandrkala su i truckala kada bi drveni, gvožđem okovani, točkovi poskakivali preko rupa.
     Kola su bila pomalo pohabana, nekada žive boje bile su dvostruko zamućene: od sunca i od prašine; zlatna kićena slova, na bočnim stranama kola, iscifranim ornamentima obećavala su čarolije i čuda. Drndava, tandrkava i cijučuća, kola su se činila kao zbirka čudesa, neprekidan niz zapanjujućih iznenađenja.
     Vozači su zauzdali konje i karavan se, uz škripu, zaustavio da sačeka crni ford model-T, koji je u oblaku prašine stizao iz suprotnog smera. Automobil se sklonio s puta, u plitak jarak pun crvenih, žutih, narandžastih, smeđih, crnih i skerletnih cvetova indijanskih četkica, crnookih suzana i ruskih čičaka.
     Čovek koji je izišao iz kola bio je gizdavo obučen: tamnosivo sitnoprugasto odelo u dva reda i sedefastosivi fedora šešir. Luis Ortez imao je trideset dve godine, bio lep na neki mračan način i brižljivo negovao svoju više umišljenu nego istinsku sličnost s Rudolfom Valentinom. Nad njegovim punim usnama lebdeo je smešak, uvek spreman da se raširi, ali oči su mu bile hladne kao čelične lopte.
     Luis se zagleda u oči, živim bojama naslikane na predvodničkim kolima, i one mu uzvratiše pogled, žestoko, ispod čela gotovo rascepljenog na dve polovine spojem zalizaka što je štrčao nadole iz obojene crne kose. Usne su bile tanke, stroge i beskompromisne. Luis skrenu pogled ka drugim kolima, ka portretu naslikanom na njima, portretu prekrasnog bledog dečaka sa zlatnom koronom nacrtanom oko njegovih belih kovrdža, i podignutim rukama u beloj odori - lica predivnog i uznesenog.
     Smešak gotovo ozari njegovo lice.
     Prišao je stražnjoj strani prvih kola, podigao nogu na stepenik i belom maramicom obrisao crne lakovane cipele. Vrata karavanskih kola se otvoriše i jedan čovek izađe napolje. Bio je starija verzija svog portreta. Kosa mu nije bila tako zalizana ni tako crna, lice ne tako glatko ni čvrsto, ali usne su bile jednako odlučne. Nosio je crnu somotsku odoru i papuče, kao neki orijentalni alhemičar. Nervozno je mahnuo rukom ispred lica, da otera prašinu koja je lebdela, i ispitivački pogledao Luisa. Luis otrese prašinu sa maramice i smota je u džep na grudima. "Sve smo sredili", reče, bez traga latinskog naglaska koji bi se podrazumevao uz njegov izgled.
     "Podelio sam plakate trgovcima. Iznajmio sam prazan plac i dobio dozvolu od šerifa."
     Podigao je pogled ka starijem čoveku, žmirkajući prema suncu, i blago se nasmešio. "Samo jedna stvar bi mogla da predstavlja problem."
     Dugi čovek podiže jednu obrvu.
     "Bioskop", nastavi Luis, "prikazuje večeras njihov prvi zvučni film. Svi u gradu pričaju o tome."
     Stariji čovek napravi grimasu. "Uvek neki problemi. Bilo bi jako dobro kad bi taj bioskop izgoreo do temelja."
     "Nije potrebno ništa tako drastično."
     "Možda si u pravu", uzdahnu on. "Nezadovoljni lakrdijaši bi nas mogli optužiti. Ovo putovanje bilo je izuzetno naporno. Trebalo je da krenemo nazad, na istok, tamo su gradovi bliži jedan drugome."
     Luisova usta blago se trgnuše a drugi čovek se namršti. "Siguran sam da ćeš nešto smisliti, Luise. Ti si veoma mudar čovek."
     Luis se iskezi i lako nakloni glavom.
     "Koliko još ima do ove prerijske metropole?"
     "Do Haulija", odgovori Luis. "Oko deset milja. Dve milje ispred vas je mestašce po imenu Milers Korners. Tamo se možete odmoriti i napojiti konje. Hauli je osam milja dalje."
     Čovek slegnu ramenima s krajnjom ravnodušnošću. Luis se vrati do automobila, i dalje se smešeći. Drugi čovek je stajao na vratima karavanskih kola i posmatrao kako se automobil okreće da brekćući otklopara putem kojim je došao. Napravio je grimasu kada je video nov oblak prašine, vratio se unutra i zatvorio vrata. Kola su krenula.
     Otvorio je vrata na pregradi koja je kola delila napola, i zastao; naslonio se na okvir vrata. Trenutak je posmatrao bledog nagog dečaka koji je ležao na postelji, a zatim seo na ivicu pored njega. I dečak je ličio na onoga lice s portreta, mada je bio stariji, a znoj je ovlažio njegovo napeto lice. Bele kovrdže bile su mu zamršene, jastuk ispod njega vlažan. Ispod sklopljenih kapaka oči su mu se žustro pokretale.
     Čovek je spustio ruku na dečakov stomak i nagnuo se nad njega. "Anđele", blago reče on. "Moj lični predivni anđele." Ruka mu pođe uz dečakovo telo i zaustavi se, lagano oslonjena, na njegovom obrazu. "Hoćemo li da krenemo? Čeka nas još toliko toga."
     Dečakove rubinske oči su se otvorile, ali su gledale u prazno.









2.
     Tog petka je Hauli u Kanzasu dremao pod toplim suncem. Sat na tornju bele rokoko većnice dvaput je odzvonio, vrapci su se lenjo podigli i odmah potom vratili. Starci su sedeli na trgu ispred većnice na klupama u senci platana i pričali, pola zapamćene a pola izmišljene, priče o boljim vremenima, deljali štapove, mudrovali o vladi, predsedniku Huveru, komunistima, anarhistima, katolicima, Jevrejima, berzi i o ostalim stvarima o kojima su malo znali ili uopšte nisu imali pojma. Važno su klimali glavama i pljuvali tamne, mrke loptice duvanskog soka na suvu zemlju, predviđajući propast u svakom zamislivom obliku.
     Cvrčci su zvrjali na drveću; vazduh je treperio od njihovih glasova, ali to je bio tako uobičajen zvuk, zvuk toliko srođen sa letom da se gotovo nije ni primećivao. Dremljivi psi ležali su po drvenim trotoarima u jezercima senki, i dahtali u snu. Hauli je bio zaustavljeni smeđi list što lebdi na mirnoj površini toplog bazena.
     Na putu s istočne strane grada, tamo gde se trotoar završavao, pojavio se kamion. Starci koji su dremuckali ispod platana podigoše poglede. Kamion je prošao kroz grad i zaustavio se kod železničke stanice. Jedna žena u putnoj odeći, tamnoj i preteškoj za žegu, iziđe iz kamiona. Stavila je šešir i nabila ga, zatim je iz kamiona izvadila slamnatu putnu torbu. Rekla je nešto vozaču i ušla u stanicu. Kamion se okrenuo i vratio putem kojim je i došao.
     Tri devojke izišle su iz Mierove tekstilne radnje u začkiljile na svetlu. Mahnule su čoveku u kamionu. Sve tri imale su po osamnaest godina. Rouz i Evelin bile su rođene u Hauliju; Fransin nije bila, ali njen otac jeste, tako da je to, u stvari, bilo isto. Išle su zajedno u školu, od prvog do poslednjeg razreda, zajedno su maturirale, pre mesec dana, i znale su jedna o drugoj maltene svaki intimni detalj. Malo toga su imale zajedničkog, osim Haulija, ali njihove različitosti su se dopunjavale: bile su prijateljice gotovo otkad znaju za sebe.
     "Ola Mej opet ide u Kanzas Siti da vidi sestru", reče Rouz gledajući ženu koja je sad mirno sedela na klupi u stanici. "Čini mi se da je, otkad znam za sebe, njena sestra na samrti. Gospodin Gardner će pući kupujući vozne karte." Druge dve devojke nisu komentarisale. Kad su stigle do prodavnice i krenule da uđu, Fransin iznenada uperi prst i viknu: "Vidite!" Evelin i Rouz zastadoše i kroz muvama popljuvano staklo videše poster koji je tog jutra tamo pričvrstio Luis Ortez. Na svilenoj podlozi postera bila je preslikana ona ista slika sa predvodničkih cirkuskih kola. Na dnu su rukom bili ispisani datumi predstava u Hauliju.
     Evelin Bredli zadrhta od pogleda na zažarene oči koje su je sledile kud god se pomakla. Evelin je bila vitka i preplanula; 'Baster Braun' frizura oivičavala je njeno ovalno lice kestenjastom bojom. Oči su joj bile boje lešnika i nasmejane, ali lice je bilo ozbiljno. Oseti kako joj, začudo, prija jeza izazvana posterom. "Ma, zar je moguće?!" Fransin Latam ljupko zareža. Zbog proteze na zubima blago je šuškala dok je govorila.
     Doktor Latam bio je udovac i nije znao kako da se odnosi prema odrasloj kćeri. Zbog toga što se njenom ocu tako sviđalo, Fransis se još uvek češljala kao devojčica: crna kosa bila joj je pričvršćena nazad šnalom i puštenu gotovo do struka.
     "Ma, zar je moguće?! Zvučni film i predstava s nakazama u isto vreme. Kako ću da se odučim šta da gledam", zlovoljno reče ona.
     "Večeras idi na jedno, sutra na drugo", reče Rouz Vilet, izluđujuće razumno. Rouz je bila bucmasta, ružičasta i lepuškasta. Svetla kosa bila joj je kratko podšišana i zatalasana pomoću prstiju, na način koji nije priličio njenim godinama. Vrtela je suncobran, od čega su se rese na njemu podizale, želeći da Evelin i Rouz ozbiljnije shvate svoje mesto u društvu. Kao kćerke doktora i dobrostojećeg farmera, bile su odgovarajuće družbenice sudijinoj najmlađoj kćeri, ali Fransin je bila miš a od Evelin se moglo očekivati da istrči na ulicu i počne da igra bejzbol sa gomilom klinaca. A uz to, obe su smeđe kao nadničari. Rouz pomeri suncobran da zakloni sunčev zrak koji je pogađao njenu ispravno bledu ruku.
     "Ne mogu", zavapi Fransin. "Imam samo jedan dolar." Ona vrati pogled na poster i brzo promeni temu. "Hejverstokova putujuća predstava kuriorziteta i čuda. Šta to znači 'kuriorziteta'?"
     "Ne znam", frknu Rouz. "Vidi kako zovu starog što ima oči kao perlice: 'Kustos izgubljenih tajni predaka'. Brate, oni stvarno misle da smo gejaci", progunđa ona. "'Anđeo, čarobni dečak! Sirene! Nevidljiva žena!' Brate!"
     "Dolar ti je dovoljan, Fransin", reče Evelin blago se smešeći - znala je uzrok Fransinine dileme. "Film je četvrt dolara a predstava sa nakazama pedeset centi. To je samo sedamdeset pet."
     "Pa..." Fransin pogleda svoje 'Meri Džejn' cipelice, poigravajući se kravatom na mornarskoj bluzi. "Nemoj mi reći da je Bili opet švorc", s prezirom reče Rouz i napući usne ne bi li delovale nabubrelije. Fransin prkosno podiže pogled. "Pa, i ti i Harold uvek delite troškove."
     "Ali ja ne moram da plaćam njegov deo", uz uzdah objasni Rouz.
     "Ni ja ne moram uvek da platim Biliju!"
     "Hm!" uvređeno šmrknu Rouz i upade u prodavnicu.
     Tog toplog popodneva, u petak, Bouvenova prodavnica kolonijalne robe dremala je kao i ceo grad. Ventilatori na tavanici lenjo su kružili i pokretali vazduh, mešajući slatke mirise sladoleda od čokolade i vanile, sa soda-fontane, sa prijatno oštrim mirisima kamfora i pelina sa tezge s lekovima. Devojke su sele kraj soda-fontane na stolice prekrivene crvenom kožom. Fineas Bouven, stariji, stojeći iza tezge sa lekovima, mahnuo im je i nasmešio se.
     Soni Redvajn, koji je upravo maturirao, zajedno sa tri devojke, spustio je časopis koji je čitao i obrisao već besprekorno čistu mermernu tezgu. Sonijev otac i ujak bili su vlasnici Redvajnovog pogrebnog zavoda i ponudili su mu da tamo radi preko leta, ali on je odlučio, a da nije preterano morao da objašnjava zašto, da mu se više dopada ponuda gospodina Bouvena da, pre nego što na jesen ode u koledž, priprema, sipa i služi sodu. Uživao je u poslu i bio ponosan na blistavu tezgu sa nizovima pumpica za sirup i dve vodene mlaznice - jednu za soda-vodu a drugu za običnu, koje su se uzdizale u sredini, kao glave skladnih, dugovratih ptica. A imao je i priliku da često viđa prijatelje; praktično svako bi navratio bar jednom nedeljno.
     Nasmešio se devojkama. "Zdravo, dame. Šta ćemo?"
     "Trešnjin fosfat", reče Rouz.
     Fransin ponovi kao odjek.
     "Nek' bude tri", nasmeja se Evelin.
     Soni načini pića, razmahujući se, savršeno svestan pogleda devojaka na sebi. Bio je sve bolji, ako se on pita. Nije ništa prosuo već gotovo nedelju dana. Fransin je sedela na stolici, zamišljena, i lenjo se njihala s jedne na drugu stranu. "Mislim da ćemo ići u 'Mažestik'", reče ona. "Tako će mi ostati za kokice. Pored toga, tu je i Ronald Kolman."
     Gospodin Bouven zađe iza soda-fontane i zameša sebi bromo selcer presipajući penušavu tečnost iz jedne čaše u drugu. "Zdravo Rouz, Fransis, Evi", pozdravio ih je. "Devojke, šta ste rešile za popodne? Jeste li videle plakat u izlogu?"
     "Da", nasmeja se Evelin. "Taj plakat je i uzrok svim nevoljama."
     "O?" Gospodin Bouven podiže obrve. "Pokušavamo da pomognemo Fransin da se odluči da li da ide na zvučni ili na karneval", reče Rouz uz lukav smešak.
     Gospodin Bouven se popustljivo nasmeši. "Da, vidim da to treba pažljivo razmotriti." Izručio je popio bromo selcer, napravio grimasu, stresao se.
     Soni postavi ružičasta pića pred njih i obrisa tezgu marljivije nego što je to bilo potrebno jer se gospodin Bouven vratio svojim lekovima.
     "Već sam odlučila", reče Fransin i podiže vrh držača slamki. "Upravo sam vam rekla da sam odlučila da idem na film."
     Soni prestade da briše tezgu pravo ispred Evelin. Dvaput je pročistio grlo, četiri puta promenio izraz lica i rekao: "Evi.." Glas mu se slomio. Bacio je obazriv pogled na Rouz i Evelin.
     "Da, Soni?"
     "Ovaj... hoćeš li večeras sa mnom na bioskopsku predstavu?" bubnu on.
     Rouz i Fransin se pogledaše i prigušeno zakikotaše.
     Evelin ih ljutito pogleda, namrštena, Soni pocrvene.
     "Naravno, Soni. Bilo bi mi drago", reče Evelin i nasmeši mu se.
     Soni se široko osmehnu od olakšanja, klimnu joj i stade besomučno da trlja tezgu. Podiže onda pogled ka Fransin i Rouz, koje su se i dalje kezile. "I nećemo deliti troškove", veselo reče. "Ja častim." Iscerio se Rouz i Fransin i prešao na drugu stranu tezge. Evelin se nagnu nad svoj trešnjin fosfat da sakrije smešak. Rouz i Fransin se izbečiše Soniju u leđa.
     Vrata prodavnice se uz tresak otvoriše: udarila su o žičanu policu sa časopisima; ona limeno zazveča. Fineas Bouven, mlađi, dvanaestogodišnjak, ulete unutra. Gospodin Bouven podiže pogled i namršti se. Finijeva kosa bila je izbledela od sunca a telo mrko kao čokolada. Na sebi je imao samo stare široke kratke pantalone od rebrastog somota, izlizane i prašnjave. Gola stopala šljapkala su po podu od keramičkih pločica. Oči su mu iskrile i igrale od prigušene energije. Jedan kraj jard dugačkog komada šivaćeg konca bio mu je privezan za prst, drugi za nogu velikog metalnozelenog gundelja koji je glasno zujao dok je u uskim krugovima obletao oko Finijeve glave. Zakoračio je pod ventilator na tavanici, koji se okretao, i pustio da ga oblije hladan vetar. Vazduh koji se kretao prizemljio je gundelja na njegovu ruku.
     "Ćao, tata!" zapeva i započe da otpetljava insekta. "Ćao, Evi. Ćao, Fransin. Ćao, debela." Prišao je soda-fontani i ponovo lansirao gundelja.
     Rouz se okrenu na stolici i otrovno ga prostreli pogledom. Umorni gundelj slete na njenu ruku. Ona vrisnu i poskoči. Fini brzo povuče insekta iz opasne zone. "Fini, ti mali razroki majmune", zašišta ona.
     "Fineas", prekorno reče gospodin Bouven, "tako se ne razgovara. A ni ti nisi bolja, Rouz."
     "Ej, tata", zaječa Fini. "Moj stari gundelj ništa joj nije uradio. Kladim se da se Evi ne bi naljutila." Rouz se iskezi. "Gospodine Bouven, samo smo se šalili." Skočila je sa stolice i stegla Finija u medveđi zagrljaj. On se uzvrpoljio ali nije uspeo da se oslobodi njenog stiska. "U dubini duše mi se jedno drugom dopadamo." Gospodin Bouven nije mogao da vidi da ga je pošteno tresnula pesnicom u leđa. On konačno zakevta i otrgnu se. "Kad odeš na predstavu čudesa, Rouzi", reče on oholo, "postaraj se da se dobro zagledaš u Meduzu."
     "Prestani da me zoveš Rouzi", obrecnula se i ponovo sela na stolicu. "A mi nećemo ni ići na predstavu s nakazama. Ići ćemo na zvučni."
     Fini je bio zaprepašćen. Blenuo je u nju dok se peo na drugu stolicu - izvan njenog dohvata. "Jeste li vi lude ili nešto s vama nije u redu? Radije ćete na stari glupi film nego na nevidljivu ženu." On zaječa. "Devojke!"
     Rouz mu uputi gadljivu grimasu. "Ako se dobro sećam, ceo prošli mesec si blebetao kako treba videti taj glupi stari film."
     "Ali to je bilo pre!"
     "Osim toga, nevidljivu ženu ne možeš ni da vidiš", zaključi Rouz.
     "O, da, možeš", reče Fini pokušavajući da na nju prenese čaroliju svega toga. "Možeš da je vidiš ako znaš kako da gledaš. Rouz, ti ne znaš kako da gledaš."
     "Fini", pozva ga gospodin Bouven, držeći malu vrećicu od papira. "Odnesi ovaj lek staroj gospođici Saliven."
     Fini skliznu sa stolice. "I Elektro, Čovek-Munja. On mašući rukama skida munje s neba i jede ih, a nikada ne oprlji kosu."
     Gospodin Bouven pruži mu vrećicu. "Nosi je pravo tamo i nemoj da bazaš. Majka hoće da te vidi kući."
     Fini nije prekidao tiradu. "I Mala sirena, koja je poslednja sirena na Zemlji, ali to je u redu, jer ona nikad neće umreti. I Minotaur koji je ljut što su mu uništili lavirint. I Mali Tim, i Henrijeta, i Čarobni Dečak koji može sve... i Kustos koji je bio mudar da pronađe sve ove predivne ljude i dovoljno mudar da ih ubedi da sa nama podele svoje tajne. Nije li to potpuno fantazmagorično? Konačno se nešto dešava u ovom starom gradu!"
     Istrčao je kroz vrata, ponovo zatresavši stalak sa časopisima. "Majke mi. Konačno se nešto dešava!" vikao je dok je kloparao preko drvenog trotoara i iskakao na ulicu.
     "Fini!" viknu njegov otac. "Šta sam ti rekao..." Nije završio; samo je uzdahnuo, odmahnuo glavom i potonuo iza tezge s lekovima.
     Soni i tri devojke buljili su u Finijev pokretljivi odraz koji je treperio na suncu.
     Rouz uzdahnu namešteno ravnodušno. "Mislim da je klinac izgubio i ono malo klikera što je imao. Gospodine Bouven, imate li slučajeva ludila u porodici?" Gospodin Bouven se malo namršti na nju. Samo zato što joj je otac okružni sudija, pomisli on, ona misli da može da kaže sve što poželi. "Mislim da znam kako mu je", zamišljeno reče Evelin. "I ja sam se, donekle, slično osećala. Zar to ne bi bilo... fantazmagorično..." zakikota se "...kad bi bili stvarni? Kad bi zaista postojao Minotaur, i Meduza, i Sirena, i zmijska boginja; kad bi Čarobni Dečak zaista bio čaroban? Kad to ne bi bio samo nekakav trik?"
     Zamišljeno se zagledala u pod. Njeno maštanje prekinu grgotanje Fransinine slamčice na dnu prazne čaše.
     "Ne verujem da bi mi se baš dopalo kad bi to zaista bila Meduza", reče Fransin. "Stavite ovo na račun, gospodine Bouven." Potpuno je pokvarila raspoloženje. "Kad bih i u bioskopu imala otvoren račun, ne bih imala ovakve dileme." Ona uzdahnu.
     Čuli su zvižduk voza koji je ulazio u stanicu. "Pa, ode Jula Mej", reče Rouz.
     "Evi, doći ću po tebe posle večere", reče Soni i nasmeši se.
     "Nema potrebe, Soni. Možemo da se nađemo kod 'Mažestika'."
     "Ako ne dolazim po tebe", široko se osmehnu on, "neću imati razloga da od oca tražim auto."
     "U redu", nasmeja se ona. "Biće mi drago da me dovezeš u grad."









3.
     Džek Spejn, dvanaestogodišnjak bledožute kose, najbolji i najprisniji prijatelj Fineasa Bouvena, sedeo je na neosedlanoj alatoj kobili Kviksilver, sa belom pegom na čelu, kobili blage i strpljive naravi, koja je popodneva obično provodila vukući plug Džekovom ocu. Ali oranje je bilo završeno i Džek je svoje dužnosti obavio brzinom koja je iznenadila njegovog oca - sve dok se nije setio da u grad stiže cirkus. Zato se samo nasmejao, preplavljen uspomenama, i za popodne dao Džeku starog.
     Džek je nosio izbledeli kombinezon bez košulje i bio smeđ kao i Fini, iako je, za razliku od Finija, bio pegav. Ispod iskrzanog oboda slamnatog šešira žmirkao je na put koji se pružao pred njim. Mogao ih je videti kako stižu, talasajući se u popodnevnoj žegi, u oblaku prašine: šest čarobnih cirkuskih kola.
     Džek viknu i mahnu šeširom. Zabode gole prste konju u sapi i poče da skače gore-dole. Pljeskao je šeširom i mahnito pucao jezikom.
     "'Ajde, Kviksilver, stara drtino! Mrdaj! 'Ajde! 'Ajde! Kviksilver, stara drtino! Haaa!"
     Kviksilver uze zadnji zalogaj bufalo-trave i lagano se okrenu. Polako zakasa natrag, prema gradu, potpuno ravnodušna na smotuljak energije koji se rasprskavao na njenim leđima.









4.
     Evelin, Rouz i Fransin lagano su prelazile preko većničkog trga osluškujući zvrjanje cvrčaka sa platana. Nasmešile su se starcima i zastale kad su videle sudiju Vileta kako se spušta većničkim stepenicama. On je skinuo šešir i lako im se naklonio. "Gospođice Bredli, gospođice Latam, Rouz", reče on. "Kako su devojke ovog popodneva?"
     "Dobro, sudijo", reče Evelin. "Kako ste vi?"
     "Napredujemo, gospođice Bredli, napredujemo." Vratio je šešir. "Pozdravite svoje."
     "Jeste li ikad primetili", reče Fransin, "da se sudija nikad ne znoji, čak ni kad je dan vreo kao ovaj danas?"
     "Njegove znojne žlezde se na to ne obaziru", reče Rouz stišćući usne. Fransin se zakikota.
     Uputile su se prema 'Mažestiku'. RONALD KOLMAN U BULDOGU DRAMONDU, JEDINOM ZVUČNOM FILMU S OVE STRANE DODŽ SITIJA, tvrdio je natpis. Devojke pređoše ulicu, pogledaše plakate i pokušaše da zamisle na šta to liči kad čuješ glumce kako govore.
     "Šta mislite ko je lepši", mozgala je Rouz i okretala suncobran, "Ronald Kolman ili Voš Pikok?"
     "Ne znam." Evelin slegnu ramenima. "Potpuno su različiti tipovi."
     Rouz uzdahnu. "Uopšte ne mogu da zamislim venčanje Voša Pikoka i moje sestre."
     "Grejs Elizabet? I Voša?" Evelin podiže obrve. "Nisam to znala."
     "Ja jesam", reče Fransin.
     "Mislila sam da svi znaju", zavapi Rouz. "Možete li da zamislite? Moja sestra i Voš? To je kao Lepotica i Zver."
     "Ne mislim da je Voš zver", pobuni se Fransin. "On nije baš neka ličnost, ali ne mislim da je zao, ili nešto tako."
     "Mislila sam na drugi način", uzdahnu Rouz.
     "Ne deluju da imaju mnogo toga zajedničkog", složi se Evelin. "Zašto su rešili da se uzmu?"
     "I nisu", reče Rouz. "Tata nije hteo matoru usedelicu u kući. Sestri je dvadeset šesta, znaš, i nikada nije imala udvarača. Tako je tata sve sredio s Vošovim tatom."
     "Ima li Grejs Elizabet nešto protiv?" namršti se Evelin, dobro svesna tiranije sudije Vileta nad svojom ženom i tri kćerke.
     Rouz podiže obrve. "Što bi imala? Kako bi inače tako smotana sajla kakva je moja sestra našla nekog tako sjajnog kao što je Voš Pikok?"
     "Nisam baš na to mislila", blago reče Evelin. Iznenada oseti tugu. Pomisao na nežnu, stidljivu, inteligentnu Grejs Elizabet sa Vošom Pikokom, koji ju je oduvek podsećao na velikog, predivnog, tupog bika, bila je depresivna. Ali tu ona ništa nije mogla da učini, a možda će i ići. Možda bi baš to što su toliko različiti moglo oboma koristiti. A Fransin je u pravu: Voš nije zao. Ako bude dobar prema Grejs Elizabet, moglo bi da bude dobro.
     "Rouz, ti si ljubomorna", izveštačeno se osmehnu Fransin. "Ljubomorna?" frknu Rouz i njen suncobran se zavrte. "Voš Pikok je možda najlepši čovek u okrugu, ali je i najgluplji. Kad svrati kod sestre, samo sedi kao panj. Kad i progovori, onda je to uvek o farmi: milo se slabo drži ove godine, u kukuruzu ima sneti, ovas je rodio samo četiri bušela po jutru, drljača se slomila. Ne bi me iznenadilo da ne zna ime predsednika Sjedinjenih Država. Dođe ti da se pukneš od muke. Ne bih se ni luda udala za Voša." Lukav smešak prelete joj licem; opet zavrte ručicu suncobrana. "Naravno, ne bih imala ništa protiv da budem na sestrinom mestu prve bračne noći."
     Fransin uzdahnu i zasmejulji se, prekrivajući rukama lice da sakrije crvenilo. "Rouz Vilet, ti si grozna!"
     Rouz zakoluta očima.
     Iznenada kroz gust vazduh dolebdeše uzbuđeni poklici Džeka Spejna, protresvši ga i ustalasavši, učiniše da treperi i podrhtava, i pokrenuše grad kao mulj na dnu kakvog toplog jezera. Devojke izviše vratove i požuriše nazad, ka glavnoj ulici. Starci koji su sedeli u senci platana podigoše pogled s rezbarija i gegajući se krenuše ka izvoru zvuka. Gospodin Bouven i Soni iziđoše iz prodavnice i zagledaše se niz ulicu. Ljudi su se pojavljivali na vratima radnji i kuća, zaklanjajući oči od sunca.
     Crni ford model-T doštektao je iz uličice koja je vodila iza 'Mažestika' i prokloparao pored devojaka. Luis Ortez se nasmešio i skinuo šešir. Fransin se zakikota.
     "Ko je to bio?" upita Evelin posmatrajući automobil koji se udaljavao.
     "Ne znam", namršti se Rouz. "Mora da je iz Hejverstokovog putujućeg sam bog zna kako se zove." Usne joj se napućiše u osmeh a oči suziše dok je posmatrala Fransin. "Međutim, nema sumnje da je zgodan. Šta ti misliš, Fransin?"
     Fransin pocrvene.
     Džek Spejn i Kviksilver pojaviše se iza ugla gde se završavao trotoar i počinjao okružni put. Odskakao je, podvriskivao i mahao šeširom kao da stari konj juri kao vetar a ne vuče se brzinom uobičajenom za oranje.
     Ljudi su napustili kuće i radnje i stali pored puta istežući vratove i pokušavajući da vide iza ugla. Žene, prekinute u obavljanju kućnih poslova, imale su u rukama krpe za brisanje posuđa ili kutlače još vlažne od supe. Nosile su i napola okupane bebe i napola zakrpljene čarape, i smešile se jedna drugoj oduševljene neobičnim prekidom svakodnevice.
     Fini otrča do Džeka tapkajući bosim nogama po pločniku. Desetine povika; deca što vrište pojavljivala su se iza uglova, pukotina, skrovišta i slivala se prema Džeku. Poskakivali su, cupkali i podvriskivali čisto se fizički prazneći, neki od njih ni ne znajući šta se dešava, ali pretpostavljajući da to mora biti nešto istinski zapanjujuće.
     Džek zaustavi konja, prebaci nogu gore i napred, i skliznu s njegovih leđa. On i Fini, uzbuđeni, započeše razgovor bacajući poglede ka krivini na putu.
     Najednom, kola skrenuše za ugao. Fini i Džek potrčaše prema njima vukući za sobom vrisku dece i lavež pasa. Kviksilver odluta do Vitekerovog dvorišta i pažljivo stade da gricka petunije.
     Devojke se nehajno zaputiše prema kolima, dajući na znanje da je njihovo zanimanje za sve ovo neizrecivo malo.
     Deca i psi okružiše kola kao razgoropađeni Indijanci. Cirkuski radnici su ih ignorisali s ponositom ravnodušnošću i dosadom.
     Iznenada, stražnja strana kola su se, uz čegrtanje, razmotala i otkrila orgulje sa parnim sviralama, crvene i zlatne, blistave na suncu. Para zašišta iz ventila. One zasviraše: hrapavo, veličanstveno, s veselim eksplozijama zvuka. A za klavijaturom nije bilo nikoga.
     "Uuuh!" izdahnu Fransin, razrogačenih očiju, kada prva kola prođoše pored njih. "Vidi te strašne oči!" Činilo joj se da je oči gledaju čak i kad su kola otišla. Brzo je skrenula pogled.
     "U redu, ne bih volela da ga sretnem u mrkloj noći", složi se Rouz. Prešla je pogledom na sledeća kola. "Ne znam da li je čaroban ili ne, ali je sasvim sigurno bajan."
     "Lepši je čak i od Ronalda Kolmana", reče Fransin sa strahopoštovanjem. "Lepši od Ronalda Kolmana i Voša Pikoka zajedno."
     Evelin je ispitivački posmatrala sliku Anđela, Čarobnog dečaka, sledeći je očima dok su kola prolazila.
     "Ja znam sve o Minotauru", reče Rouz samozadovoljno. "Bolje ga se kloni, Fransin."
     "Šta? Šta?" prošišta Fransin pokušavajući da ne gleda sliku jako mišićavog čoveka koji je nosio samo kratku pregaču i imao glavu i rogove bika.
     Rouz namignu Evelin i nagnu se da nešto šapne Fransin na uvo. Fransinine oči se raširiše, a usta napraviše mali krug. "O, Rouz, ti si tako pogana." Ona pocrvene.
     "Ma hajde, Fransin", zamumla Rouz.
     "Treba da brineš samo ako si devica", nije mogla da izdrži Evelin.
     "Evelin Bredli! Gora si od Rouz!"
     "I dečaci, seti se", reče Rouz, mudro klimajući glavom.
     "Pa", reče Fransin, pocrvenevši tako jako da joj je u ušima zvonilo, "ako samo device treba da brinu, onda ste vas dve bezbedne!"
     "Ima nas, Rouz", nasmeja se Evelin.
     "Nikad ne bih rekla", reče Rouz, pokušavajući da izgleda ozbiljno.
     "Rouz!"
     "Oh, Fransin!"
     Evelin se tresla od smeha.
     "Ta Sirena je verovatno samo neka stara mrtva riba u tegli alkohola", skeptično će Rouz.
     "Ali plakat kaže da su svi živi", pobuni se Fransin.
     "Oh, Fransin", promumla Rouz.
     Fransin poče da se kikoće.
     "Šta je s tobom?" upita Rouz skoro gadljivo.
     "Pola čovek, pola žena", frfljala je Fransin. "Mislim da... on... ona... ono neće morati..." potpuno je pukla.
     Rouz samo nešto promrmlja i okrete se da osmotri sliku predivne žene duge srebrne kose. Bila je smeštena na leglu masivnih reptilskih namotaja, sa krljuštima koje su se utapale u bledo meso odmah ispod pupka. "Zmijska boginja! Nevidljiva žena!" pućila je usne. "Pa šta oni misle, da smo toliko zatucani? Meduza! Mislim, stvarno. Da imaju Meduzu, već bi davno svi bili okamenjeni!"
     "Kakve veze sve to ima ako predstava bude dobra?" razložno upita Evelin. "Oni ni od kog ne očekuju da zaista u to poveruje. Ne bi prodali baš mnogo karata kad bi oglašavali da se neko pretvara da je Meduza, zar ne?"
     Poslednja kola prođoše. Rouz lagano pritisnu dlanove na uši da priguši riku orgulja. Dokono su krenule tragom kola, nemoćne da razgovaraju zbog muzike. Fini i Džek stvoriše se kraj njih. Lica su im sijala od začudnosti.
     "Nisam li vam rekao?" Fini je vikom nadjačavao buku, jedva sposoban da ostane u sopstvenoj koži. "Nisam li vam rekao? Vidi kako te stare orgulje same sviraju! To je stvarno jedna fantazmagorična čudesna predstava!"
     Rouz slegnu ramenima - ni u šta je to ne ubedi. "I tvoj mehanički pijanino svira sam, zar ne? To te ne baca u nesvest."
     "Ali ovo je drukčije. Ovo je stvarno drukčije!" Fini i Džek otrčaše da se prikače na kola.
     "Bolje da pođem kući", reče Evelin i zastade kod očevog bjuika iz '27-me, parkiranog ispred Mierove tekstilne radnje. "Vidimo se večeras."
     "Pozdravi Harolda u moje ime", široko se osmehnu Rouz.
     "Naravno", Evelin uzvrati osmeh i uđe u auto.
     Kada je prošla pored praznog placa za zapadnoj strani grada, Čudesna predstava već je bila pristigla. Usporila je auto i sa blagom znatiželjom posmatrala užurbanu aktivnost. Neki od cirkuskih radnika, sad većina bez košulja, izvlačili su iz jednih kola šatorsko platno, stubove, konopce i gvozdene kočeve. Drugi su odvezivali konje i skidali im amove, postavljajući kola tako da čine prav niz duž prednje strane placa. Jedan je terao decu sa zemlje. Orgulje su prestale da sviraju i stražnja strana kola ponovo je bila zatvorena. Videla je lepog čoveka meksikanskog izgleda - skinuo je šešir da ih pozdravi - kako ulazi u jedna kola. Onda je pošla dalje i auto zatrupka preko železničkih šina pa zaklopara preko mosta iznad Krivudavog potoka, gde se završavao trotoar a započinjao okružni put.









5.
     Hejverstokova kola bila su spojnim vratima podeljena na dve prostorije. Prostorija koja je vodila napolje bila je kancelarija sa posteljom, naslonjenom na jedan od zidova, na kojoj je on spavao. Luis nikada nije bio u drugoj prostoriji, ali je znao da tamo stanuje Anđeo.
     Kada je Luis ušao, Hejverstok podiže pogled s papira na stolu. "Jesi li se pobrinuo za zvučni film?"
     "Naravno. Ja..."
     Hejverstok odmahnu rukom. "Ne gnevi me suvišnim detaljima. Siguran sam da si dostojno obavio posao. Idi gde treba i daj da se hrana dostavi životinjama. Znaš sve što treba da se obavi pre nego što večeras otvorimo."
     "Odmah, šefe." Luis se naceri i izađe. Hejverstok je za trenutak gledao za njim pitajući se nije li osetio sarkastičan ton u tome 'šefe'. Luis je bio pouzdan, snalažljiv nameštenik, ali bi ponekad radio na svoju ruku.









6.
     Sivi pakard iz 1929. brundao je putem, ostavljajući kometni rep prašine koji je zalazeće sunce pretvaralo u zlato. Žitna polja s obe strane puta bila su uglačani bakar, potpuno nepomična u toploj mirnoći. Soni Redvajn zrikio je u ogromno sunce koje kao da se šćućurilo na putu ispred njega. Zviždao je nemelodično, ali zvuk je bio povremeno prekidan zadovoljnim osmehom koji mu je iskrio na usnama.
     Usporio je auto, skrenuo u suncokretima oivičen prolaz kod poštanskog sandučeta sa natpisima 'Bredli' i 'Zvezdani put' i zakočio ispred kuće na kraju puta. Bredlijeva farma odavala je utisak da poslovi dobro idu: kuća i ambar bili su sveže okrečeni, na ambaru nov limeni krov. Sve spoljne zgrade bile su uredne i u dobrom stanju, ali on nije bio siguran: poslednjih nekoliko meseci kolale su neke vrlo zabrinjavajuće glasine.
     Izišao je iz auta, nekoliko puta pročistio grlo, prebacio jaknu preko leđa i zaškripao pošljunčanom stazom. Prednja vrata su se otvorila čim je stao na verandu.
     "Uđi, Soni", reče Otis Bredli. "Evelin samo što nije gotova." Otis je bio nizak čovek, gotovo pedesetogodišnjak; proćelav i krupan od rada u polju. Bio je u majici i patikama s opuštenim vezicama.
     "Hvala, gospodine Bredli. Kako ste večeras?" Otis se blago nasmeši Sonijevoj nervozi i pokuša da se seti da li se i on tako ponašao sa osamnaest godina. Nije bio siguran, mada verovatno jeste. "Baš dobro, Soni. Kako si ti?"
     Držao je spoljna vrata s mrežom otvorena pa ušao za dečakom u kuću.
     "O, vrlo dobro, hvala", reče Soni gledajući unaokolo. Soba je bila uredna, ali udobna, sa dobrim ali ne i novim nameštajem. Izgledala je baš kao i njihova dnevna soba pre nego što je njegova majka, prošle godine, sve novo kupila. Jedina nova stvar u Bredlijevoj dnevnoj sobi bio je veliki 'Etvoter-Kent', koji je tiho svirao gospel.
     Otis zatvori vrata i vrati se svojoj stolici i novinama. "To je dobro. Sedi." Pokaza na drugu stolicu.
     Soni sede, malo prebrzo, a onda se široko osmehnu.
     "Iako bi, s večeri, moglo malo i zahladneti", reče Otis, "ali ne deluje kao da će." Soni klimnu i požali što nije poneo jaknu. Otis ga je posmatrao i pitao se da li je ovo između njega i Evelin ozbiljno. Mislio je da nikada ranije nisu izišli, ali nije bio siguran. Verovao je Evelin i prepustio ženi da pazi na njene momke, kojih kao da je malo bilo. On pomisli kako ovo i ne bi bio loš izbor. Soni je bio zgodan, vaspitan momak koji, koliko je njemu poznato, nema nikakvih problema. Redvajnovi su bili na dobrom glasu i činilo se da imaju dosta novca. Kroz prozor je bacio pogled na pakarda. Nipošto ne bi bio loš izbor, zaključi on, kad se ima u vidu kako cene žita padaju. Jer, bez obzira na sve, ljudi se moraju sahranjivati.
     "Vaše, ovaj... žito gotovo da je spremno za žetvu", iznenada reče Soni.
     "Da", složi se Otis. "U stvari, ljudi koji naplaćuju predujam za kombajnere dolazili su još pre neki dan, da potpišemo ugovor. Sada su oko devedeset milja severno od Amarilja. Trebalo bi da stignu za par nedelja." Pitao se da li sve to ima svrhe, da li će na žitu dovoljno da zaradi da plati kombajnere, da li bi više dobio ako bi ga prosto spalio u polju.
     "Vreme je gotovo idealno."
     "Samo da ga grad ne potuče kao pre šest godina. Kad vreme postane toplo i mirno kao sad, nikad ne znaš šta će se desiti."
     Harold Bredli uđe u sobu, skidajući univerzitetski džemper. Harold je imao dvadeset jednu godinu i upravo je završio treću godinu koledža. Bio je viši od oca, ali gotovo isto smeđ i krupan. Svako leto provodio je u Hauliju pomažući na farmi; tvrdio je da mu je potrebna vežba da ostane u formi za ragbi tim.
     "Zdravo, Soni", široko se osmehnuo.
     "O! Ćao, Harolde." Soni ustade, pa ponovo sede.
     Harold se pogleda u ogledalu iznad nadstrešnice na kaminu i prstima pritisnu neposlušni čuperak. Pitao se da li je trebalo da stavi više pomade na kosu.
     Gospel pesma na radiju se završila i blagi, umiljati glas dopre kroz etar. "Ne dopustite da vam vaš jeftini doktor dođe glave. Koristite se prednostima naše složene operacije. Mogu vas izlečiti baš kao što sam to učinio i sa Klajdom Etkinsonom iz Fort Rajlija u Kanzasu... Moji dragi, najdraži prijatelji, tinjajuća vatra najopasnije bolesti možda baš počinje. Dođite dok još možete da hodate."
     Harold se nasmeja. "Zar još slušate doktora Brinklija i njegove jareće žlezde. Tata, kad ćeš u Milford da i tebi jedne ugradi?"
     Otis se iskezi. "Zar te to uče u koledžu? Da zafrkavaš rođenog oca? Nije li malo pretoplo za taj džemper?"
     Harold podiže glavu, još uvek se cereći. "Naravno. Ali Rouz misli da je žestok. Ove malograđanke se pale na momke iz koledža." Mahnuo je i izišao. "Vidimo se kasnije", reče preko ramena.
     Otis odmahnu glavom. "Ne shvatam zašto vi klinci ne možete da idete jednim autom ako svi idete na isto mesto?"
     "A? A, da, gospodine." Soni se vrpoljio na stolici, a onda skočio jer su ušle Evelin i gospođa Bredli.
     "Zdravo, Soni." Bes Bredli se nasmeši i natera ga da pomisli na svež hleb koji se hladi na prozorskoj dasci. Bila je visoka gotovo koliko i njen muž, još lepa, prijatno se popunjavajući, sa samo tračkom sedih u kosi. Ona i Evelin su jako nalikovale jedna drugoj.
     "Dobro veče, gospođo Bredli", reče on i stade da bulji u Evelin. Ona se smešila, stojeći u zelenoj haljini od svilenog krepa sa niskim opuštenim pojasom. Na rame je prikačila stručak veštačkog cveća.
     "Lepo se provedite", Bes prekide njegovo sanjarenje. "I nemojte da do kasno ostanete."
     "Da, gospođo." Soni klimnu i zaputi se vratima. Napolju, na verandi, on preterano glasno ispusti vazduh olakšanja i zasmeja Evelin.









7.
     Iako se još nije sasvim smrklo, veliki broj ljudi već je čekao u redu za 'Mažestik'. Zveckajući ključevima i deleći svoje večite osmehe stigao je i Leopold Mier. Bio je to mali čovek koji je izgledao kao da je isklesan iz mahagonija. Na sebi je imao uvek istu odeću - danju u Mierovoj tekstilnoj radnji, a uveče u Mierovom 'Mažestiku' - crno kašmirsko odelo s visokim kaučukovim okovratnikom i zlatnim lancem koji mu je labavo visio preko trbuščića. Leopold Mier bio je zadovoljan čovek, srećan što živi na taj način, što ima porodicu kakvu ima i što je postigao to što je postigao.
     Mahnuo je ljudima u redu i vešto trgnuo zlatni lanac. Veliki zlatni sat pao mu je u šaku. Pritisnuo je i otvorio gravirani poklopac. "Narode, predstava počinje za trideset minuta."
     "Želeli smo da osiguramo mesto", nasmeja se jedna žena.
     Gospodin Mier klimnu. "Večeras će biti gužve."
     "Šteta što je cirkus baš ove nedelje došao u grad."
     Gospodin Mier uzdahnu i promrmlja nešto o sudbini, a zatim podiže ruke. "Ne treba da brinete", reče on. "Svako ko želi da čuje gospodina Ronalda Kolmana kako govori, imaće za to prilike, pa makar morali da ga zadržimo i sledeće nedelje." Ljudi u redu se nasmejaše. "A od sada ćemo prikazivati samo zvučne filmove. Ako i ne budete čuli gospodina Kolmana kako govori, čućete nekog drugog."
     Otključao je vrata i ušao. Trenutak kasnije svetla se, jedna za drugim, upališe, sve dok pročelje bioskopa ne preli jarka svetlost. Ljudi u redu zapljeskaše.
     Gospodin Mier izvadi iz sefa karte i kutiju za novac. Podigao je pogled, osmehnuvši se kada je ušla Kerolin Robinson.
     "Dobro veče, Kerolin."
     "Dobro veče, gospodine Mier. Izgleda da će večeras biti velika gužva."
     Klimnuo je zadovoljno i pružio joj karte i kutiju za novac. "Tako treba. Tako treba. Bolje odmah uzmi i dodatni kotur karata. Sutra, kad dođe sav narod okruga, imaćemo pune ruke posla. Otvori što pre možeš. Nema svrhe da narod stoji napolju."
     "Sačuvajte mi mesto za poslednju predstavu", reče Kerolin preko ramena. "Sračunaću prihod kad zatvorimo."
     "Naravno. Nemam ništa protiv. A sad požuri."
     Gospođa Mier uđe s osmehom osobe koja večito kasni. Osmehnuli su se i klimnuli jedno drugom. Stavila je kokičar u aparat. Radila je to sporo i pažljivo, ali je odavala utisak mahnite žurbe.
     Ivan Viteker je ušao, šepajući. Koleno mu je razneo nemački metak u Flandriji, tokom Velikog rata, i više nije mogao da savije nogu. Široko se nasmešio gospođi Mier. "Pa, ovo je velika noć."
     "Da li sva nova mašinerija dobro radi?"
     "Danas popodne pustio sam ceo film i sve je dobro radilo. Držite fige." Podigao je svoje prekratke prste i, stepenicu po stepenicu, popeo se u kabinu za projekciju.
     Gospodin Mier uzdahnu, raširi crne satenske zastore i uđe u dvoranu. Hodao je nagnutim prolazom između redova sedišta, ponosito gledajuću unaokolo. Iznenada, nos mu se trgnu kao u miša. On zastade. Zabrinut izraz pređe mu licem. Smešak mu izblede i opusti se nadole kao raskravljen vosak. On ponovo pođe. Lagano je hodao i zavirivao pod svaki red sedišta. Prošao je ispred platna i krenuo nazad drugim prolazom. Iznenada je zastao i zablenuo se. Iz grla mu pobeže slab cijuk.
     Ispod sedišta začangrlja tvor, kuckajući šapama po podu. Zaustavio se kraj komadića kokice i sažvakao ga. Onda se odgegao do sledećeg komada. Gospodin Mier ciknu jače. Tvor zastade i pogleda ga.
     Gospodin Mier zamaha rukama. Činio je male pokrete kao da nešto gura i cičao pri svakom tom odgurivanju. Tvor se okrete licem prema njemu. Klatio se lagano na ukrućenim nogama.
     Gospodin Mier ustuknu. Kolenom zakači doručje stolice i pade unazad, uz klepet. Tvor se naheri napred i stade na prednje noge, repa raširenog kao čupavi baldahin.









8.
     Soni Redvajn parkirao je očevog pakarda na većničkom trgu preko puta 'Mažestika'. Požurio je okolo da otvori vrata Evelin. Udobnost je prevladala modu - obukao košulju sa kratkim rukavima. Evelin ga uze za ruku i oni pođoše preko ulice.
     Iznenada iz bioskopa istrča gospodin Mier sa maramicom pritisnutom na nos. Ubrzo se pojavi i gospođa Mier; još je držala kutiju soli. Ivan Viteker bio je tik uz nju. Kerolin Robinson ih je, zaprepašćena, gledala iza blagajničke tezge. Onda joj se nos nabrao pa se i ona iskobelja napolje. Ostavila je kotur karata da se polako odmotava na pod.
     Gomila zagunđa i ustuknu, a onda se raštrka. Fransin Latam i Bili Saliven bili su među njima, ali su se zaustavili kada su stigli do Sonija i Evelin koji su zabezeknuti stajali nasred ulice.
     "Jeste li čuli?" vrisnu Fransin. "Tvor je upao unutra. Sada neću moći da vidim Ronalda Kolmana."
     "Otvoriće ponovo - čim isteraju miris", uveravao ju je Bili, ali je smešak titrao oko njegovih usana. Bili je imao devetnaest godina; bio je godinu dana stariji od Fransin, ali je izgledao kao da je godinu dana mlađi. Bio je slabašan i jedva nešto viši od nje. Radio je u očevom ledarniku, i mrzeo to. Kako nije želeo da ide na koledž, najverovatnije će u ledarniku i ostati.
     "Ali mogu proći nedelje!" bunila se Fransin.
     "Bar te više neće mučiti nedoumice", nasmeja se Evelin. "Čini se da ćeš se ipak odlučiti za Hejverstokovu staru putujuću čudesnu predstavu."
     "Tamo sam i hteo da idem", poveri se Bili.
     Fransin se pribra i prostreli ga pogledom. "Ako dama mora da kupi karte, onda dama može i da se odluči za šta će da kupi karte."
     Evelin i Soni se nasmejaše, Bili nemoćno sleže ramenima.
     "Eno su Rouz i Harold", povika Fransin zaboravljajući na ljutnju. "Hajde, Bili." Ščepala ga je za ruku i povukla. Soni i Evelin su ih pratili laganije.
     "Slažeš li se da idemo na cirkusku predstavu?" upita Soni. "Ne moramo s njima ako nećeš."
     "Pa", smejala se Evelin, "iskreno da ti kažem, radije bih gledala Minotaura nego Ronalda Kolmana. Nameravala sam da idem sutra uveče."
     Toplu tišinu večeri iznenada razbiše zvuci orgulja. Metalni tonovi lebdeli su u vazduhu izvlačeći ljude iz kuća, gurajući ih u uzbuđenim gomilama niz ulicu. Fini i Džek su pojurili prema zvuku, trčeći koliko ih noge nose. Večere su se ubrzano završavale, sudovi ostaše neoprani, jaja nesakupljena. Zvuk je bio naelektrisan, mešao je krv, zajapurivao lice; čarolija mladosti koja je sladila kisele, glačala naborane, omekšavala tvrde.
     Okupili su se i stali da znatiželjno zure u obojena, poređana kola. U sredini, sa troja kola sa svake strane, nalazila se biletarnica s orguljama, bez svirača pred nje. Velika šatra uzdizala se iza kola. Električne svetiljke bile su nanizane iznad kola i osvetljavale slike na njihovim bočnim stranama. Iznad ulaza, razapet između dva visoka stuba, pružao se natpis na platnu: HEJVERSTOKOVA PUTUJUĆA PREDSTAVA KURIORZITETA I ČUDESA - zlatnom bojom na crnoj podlozi. Baklje su oivičavale ulicu, dodajući uz osvetljenje i notu svečanosti. Insekti su se rojili kao snežna oluja. Moljci i cvrčci, zeleni skakavci i vilinski konjici, veliki smeđi insekti koji su zujali kao avioni i upetljavali se u kosu, sjajni crni insekti koji su jurili zemljom iza ogromnih pipaka, i tridesetak ostalih buba koje bi se mogle rasporediti jedino kao nerasporedive.
     Gomila se sticala, smejala, pokazivala, kupovala karte i ogovarala, onoliko koliko je mogla iznad buke orgulja i spljeskanih buba. Sa uzdignute stolice karte je prodavala punačka žena što se brzo približavala sredovečnosti. Lice joj je bilo brižljivo preterano našminkano pa je delovala kao ostarela kafanska devojka. Narandžasta kosa bila joj je nemarno očešljana, čudno zatalasana, zapanjujuće ukovrdžana, nehajno nagomilana i pojavljivala se u vidnom polju kao slap oko lica.
     Nosila je kratku somotsku plesnu haljinu odvratne zelene boje. Ispod pazuha videle su se mrlje od znoja, oko vrata bila je prljava. Primala je novac i izdavala karte izveštačenim pokretima, smešeći se, cereći i namigujući muškarcima. Svako malo podigla bi rukr za vrat i, tapkajući, uzaludno nameštala neposlušne čuperke kose.
     Harold pogleda ostale i zakoluta očima. Fransin podbode Bilija i doturi mu dolar. On ga brzo zabi u džep.
     "Fransin, seti se da se kloniš Minotaura", isceri se Rouz.
     Fransin se zakikota. "Oh, Rouz! Ne teraj me da crvenim."
     "O čemu to pričate?" upita Harold.
     "Oh, ni o čemu", veselo reče Rouz. Kupili su karte i sa gomilom krenuli ka ulazu u šatru. "Boga mi", zamumla Harold, "bolje da bude vredno pedeset centi."
     Pružili su karte mladom cirkuskom radniku čiji su se mišići, dok je cepao karte, mreškali ispod zavrnutih rukava. Rouz ga s odobravanjem kibicnu i podiže obrve prema Fransin. Fransin obori oči. Čovekove oči sretoše se s Rouzinim i blag osmeh zaiskri mu na usnama. Pogledala ga je omalovažavajuće i požurila pod krila šatre.
     Unutrašnjost je bila ispunjena redovima drvenih klupa bez naslona, neobojenih, ali uglačanih mnogobrojnim stražnjicama. Po klupama bio je razbacan veliki broj kartonskih lepeza sa odštampanim oglasom za Redvajnov pogrebni zavod. Mnoge su se već koristile. Soni podiže jednu, mahnu levo-desno, naceri i baci je nazad na klupu.
     Prolaz duž sedišta šatre delio je redove klupa nadvoje. Dužinom šatre, iznad prolaza, vodila je žica, na čijem kraju se nalazila sabrana zavesa, kao da će publika biti podeljena na dva dela. Pola tuceta golih električnih sijalica visilo je, bez nekog posebnog reda, sa gornjih delova šatre. Napred, preko puta ulaza, nalazila se mala pozornica, izdignuta oko dve stope od ugaženog travnatog poda. Zavesa je vodila duž stražnje strane pozornice, učvršćena metalnim prstenovima za jednu drugu žicu. Osim toga, u unutrašnjosti šatre nije bilo više ničega.
     Sumnjičavo su osmotrili unaokolo. Bilo je još dosta slobodnih mesta. Našli su klupu sa dovoljno mesta a blizu pozornice. Fini i Džek su bili u prvom redu i uzbuđeno pričali. Evelin i ostali delovali su malo utučeno.
     "Ovo je predstava čudesa?" Harold upita vazduh i mašući otera bubu s uva.
     Mnogi ljudi još su bili napolju, stajali unaokolo i pitali se da li da uđu ili ne. Luis Ortez stade na podest iza orgulja. Nasmejao se i zauzeo pozu, dopuštajući ženama da dobro pogledaju njegove bele zube i skladno građeno telo. Onda je podigao ruke. Orgulje su ućutale. Luis značajno mahnu rukama i mrmor gomile utihnu.
     "Dame i gospodo!" reče on dajući bogat ukus zvuku svog glasa. Ostao je tren u dramatičnoj pozi, podignutih ruku i raširenih nogu. "Predstava čudesa počinje za pet minuta! Kupite karte za najčudesnije prizore koje će vaše oči ikada videti, čudesnije od onih koje vaš um može i zamisliti."
     Mali Tim, odrastao čovek a samo dvanest inča visok!
     Mala Sirena! Ona sedi u bazenu i sanja zelene snove o moru.
     Minotaur - čovek od vrata nadole, ali razjareni bik od vrata nagore.
     Meduza! Videti njeno lice znači smrt. Jedan pogled i pretvaraš se u kamen. Ali ne brinite: videćete je samo u ogledalu, što vas čini savršeno bezbednim - baš kao što ju je grčki junak Persej video u odrazu svog štita i preživeo.
     Nevidljiva žena! Nećete verovati svojim očima. Nećete verovati šta vaše oči ne vide.
     Elektro, Čovek-Munja! Za njega su milioni volti što je za vas svitac.
     Henri-eta! Pola čovek, pola žena. Jedna od najšokantnijih grešaka prirode. Sve njegove... mislim, njene... pa, znate na šta mislim." Luis se značajno naceri. "Sve tajne će biti otkrivene - ako ste dovoljno muško da to podnesete. A obećavamo da nećemo da postidimo ljupke dame.
     Boginja zmija! Je li ona žena ili guja? Ona je oboje, prijatelji moji, ona je oboje. Ovo prastaro stvorenje možda je milionima godina staro, ostatak zaboravljene rase. Ko zna?
     I ono što najviše začuđuje: Anđeo, Čarobni dečak. Ako ste ranije videli opsenare, zaboravite ih. Anđeo nije opsenar. On ne izvlači zečeve iz šešira. On ne pravi od plavih maramica ružičaste. Ono što Anđeo može da učini, ne može se opisati. To sami morate videti. Šokiraće vas i zadiviti. Možda čak i uplašiti. Svi su oni unutra, dame i gospodo. Svi su živi i svi su stvarni."
     Bacio je pogled preko ramena, na cirkuskog radnika koji je cepao karte. Čovek dade Luisu znak. "Ima još samo trideset sedam slobodnih mesta", nastavi on. "Zato požurite. Ako ne stignete da uđete na ovu predstavu, sledeća je za jedan sat. Ako ste skeptični, pitajte prijatelje kada iziđu sa prve predstave." Nasmešio se i rečito poklonio. "Hvala vam na pažnji."
     Skočio je sa podesta i ušao u šatru. Orgulje ponovo zasviraše. Građani Haulija brzo su kupovali karte i za nekoliko sekundi označenih trideset sedam karata je planulo. Kada je prodala trideset sedmu kartu, žena narandžaste kose postavi na tezgu natpis: 'Sledeća predstava za jedan sat'. Uze blagajničku kutiju, kotur karata i ode, bez reči ili osvrtanja, nestajući duž bočne strane šatre. Oni koji do nje nisu stigli na vreme, razočarano su žamorili.
     Klupe su bile popunjene. Ljudi su između sebe razgovarali, ali vladala je atmosfera napetog iščekivanja. Luis je hodao duž prolaza, puštajući da mu se bokovi tek neznatno njišu, a onda se popeo na pozornicu. Svetla se polako zatamniše i ostaviše ga u jednom obasjanom ostrvu. Napolju su orgulje prestale da sviraju uz neskladan brektaj. Luis podiže ruke tražeći tišinu, i smesta je dobi.
     "Dobro veče, dame i gospodo", poče uz beo osmeh. "Dobro došli na Hejverstokovu putujuću predstavu kuriorziteta i čudesa, gde ćete videti čuda koja teško da ste i zamišljali. Ali ja vam neću pričati, ja ću vam ih pokazati!"
     Ispružio je ruku prema zastorima iza sebe. Oni se razdvojiše uz cijuk metalnih prstenova o žicu. Velika kuća za lutke stajala je na stolu. Dva čoveka povukoše sto napred, do ivice pozornice. Publika je čekala, duboko dišući.
     Fini se okrenu i prošapta Džeku: "Biće to Mali Tim."
     "Ja čekam Boginju zmija", odgovori Džek i nervozno se promeškolji.
     "Dame i gospodo", riknu Luis, "Mali Tim, najmanji čovek na svetu!"
     Za trenutak ništa se nije desilo, a onda se vrata kuće za lutke otvoriše i Mali Tim iziđe. Uzdah prelete publikom. Bio je dvanaest inča visok, grbav, i imao je sakatu nogu. Lice mu je bilo nalik na vosak koji samo što se nije raskravio. Gomila se primakla. Znali su da treba da bude visok dvanaest inča, ali nisu istinski shvatili koliko je to malo. Neki otpozadi ustadoše da bolje vide.
     Fini je zgrabio Džeka za ruku i oni se zablenuše, otvorenih očiju i usta. Gomila poče da žagori.
     "Kako to rade?" zadivljeno prošapta Rouz.
     "Verovatno s ogledalima... ili nešto slično", odgovori Harold i požele da može da skine džemper.
     "Molim vas ostanite na svojim mestima, dame i gospodo", opominjao je Luis. "Imaćete priliku da izbliza pogledate Tima." Okrenuo se prema majušnom čoveku. "Time, hoćeš li da ovim dobrim ljudima nešto otpevaš i odigraš? Oni su došli da te vide i bilo bi neljubazno razočarati ih." Tim pogleda Luisa. "Da", reče on slabim, šaptavim glasom, koji se jedva čuo.
     Iz publike dopre još jedan uzdah. Fini i Džek ščepaše jedan drugoga u uzbuđenju koje se teško moglo kontrolisati.
     "Majke mu", ciknu Fini.
     Rouz je netremice gledala pa spustila šaku na Haroldovu ruku. "Je li momak i trbuhozborac?"
     Luis podiže ruku tražeći tišinu. "U redu, Tim. Ovi dobri ljudi čekaju."
     Vazduh u šatri zvonio je od tišine. Tim poče da peva. Glas mu je bio slabašan, ali jasan i melodičan, a pesma koju je pevao spora i tužna. Onda je plesao, polako, uvrnuto i groteskno, nesposoban da valjano upravlja svim delovima svoga izobličenog tela.
     Evelin se namršti i odvrati pogled.
     Trenutak kasnije, Luis se nagnuo i stavio šaku na sto, dlanom nagore. Tim je prestao da igra i, još pevajući, stao na Luisovu šaku. Luis ga podiže.
     Svetla se pojačaše. Luis siđe s pozornice i polako prođe niz prolaz do kraja šatre. Okrenuo se i zastao, držeći ispred sebe majušnog raspevanog čoveka. Sve glave su se okrenule i sve su oči bile uprte u njegovu ruku. Iako je Timov glas bio veoma slab, u unutrašnjosti šatre bilo je tako tiho da je svako mogao jasno da ga čuje. Luis se polako vratio ka pozornici.
     Popeo se na pozornicu i spustio ruku na sto. Dok se pesma završavala, Tim je sišao i naklonio se licima koja su ćutala. Tišina je potrajala još tren, a onda je iznenada prekinu mahnito tapšanje Finija i Džeka. Ostali su se polako pridružili. Smejali su se nervozno. Pozdravljali su, smejali se i pljeskali. Radnici iziđoše i odguraše sto u pozadinu pozornice, zastori se sklopiše za njima. Luis podiže ruke i široko se osmehnu, dok se svetlost gasila. Sačekao je jedan trenutak da se buka utiša.
     "Hvala vam, dame i gospodo. Tim se raduje vašem toplom prijemu, ali ima još toliko čudesa koje treba videti." Zvuci struganja i drljanja dopreše iza zastora.
     "Dame i gospodo", nastavi Luis, "na svetu postoji mnogo smrtonosnih naprava za smaknuće kriminalaca i ubica. U Francuskoj koriste giljotinu. U mnogobožačkim zemljama Istoka koriste metode koje su suviše grozne da bi se opisale dobroj američkoj hrišćanskoj publici. U ovoj zemlji koristi se više metoda. U nekim državama ubice vešaju, u drugima streljaju. Koristi se gasna komora i..." zastori se, tandrčući, otvoriše "...električna stolica, sa koje nema spasa!"
     "Malo ih se oporavilo i posle giljotine", promrmlja Rouz.
     Luis polako odšeta do teške drvene stolice, osvetljene na pozornici. Spustio je ruku na njen naslon i dramatično zastao. Publika se nagnula napred.
     "Nema spasa, osim za jednog čoveka!"
     Luis se okrenu i mahnu rukom ka bočnom krilu. Odatle iziđe jedan čovek. Bio je bos i bez košulje, ali na glavu mu je bila navučena crna kukuljica. Stajao je raširenih nogu i isturenih grudi. Okrenuo je pokriveno lice ka publici.
     "Elektro, Čovek-Munja!" Luisov glas moćno je odzvanjao šatrom. Elektro polako priđe stolici. Pratila su ga dvojica muškaraca, oni što su odgurali kuću za lutke. Seo je kruto, u neustrašivoj pozi, grudi sjajnih od znoja. Cirkuski radnici vezaše mu ruke, noge i grudi teškim trakama, i napustiše pozornicu. Luis ponovo pođe napred. "Dame i gospodo, ako Elektra ikada pokušaju da smaknu u državi koja koristi električnu stolicu, biće puno iznenađenih ljudi."
     Široko se osmehnuo a iz publike dopre slab smeh. "Ova električna stolica, dame i gospodo, koristila se za smaknuće stotina kriminalaca u jednom državnom zatvoru ove velike zemlje. Električna struja koja će proći kroz Elektrovo telo, kada pritisnem ovaj prekidač..." stavio je ruku na veliki prekidač u obliku noža, smešten na motki prikačenoj uz bok stolice "...jednaka je onoj koja se koristi u državnom zatvoru."
     Publika se vrtela u iščekivanju.
     "Jesi li spreman, Elektro?"
     Crnim pokrivena glava klimnu. Luis polako skupi prste oko drške prekidača, zastade da izmuze poslednju kap napetosti i pritisnu prekidač. Stolica zabruja i zapucketa. Elektrovo telo se grčilo i trzalo. Luis isključi prekidač i čovek pade na stolicu.
     "Jesi li dobro, Elektro?"
     Glava pod kukuljicom ponovo klimnu. Iz publike dopre gotovo nečujno oslobađanje vazduha.
     "Jesi li spreman, Elektro?"
     Kukuljica se neznatno spusti i Luis ponovo gurnu prekidač. Ponovo se vratilo električno brujanje i pucketanje. Elektro je drhtao. Luis ode iza stolice i izvadi jednu gvozdenu šipku sa gumenom drškom. Podigao je šipku iznad glave, da bi publika mogla da vidi.
     "Kao što možete da primetite, ova šipka ima gumenu dršku zato što ja, za razliku od Elektra, nisam imun na elektricitet."
     Držeći šipku za gumeni kraj pružio je ruku i dodirnuo doručje stolice. Pljusak iskri poteče s mesta dodira i ispuni vazduh mirisom ozona. Publika glasno uzdahnu. Iznova i iznova dodirivao je stolicu na mnogo različitih mesta, svaki put proizvodeći slap iskri.
     Džek se nagnuo i prošaptao Finiju: "Mislim da je ovo neki trik."
     Fini klimnu. "Da, ali je vrlo dobar trik."
     Luis skloni gvozdenu šipku i podiže prekidač. Elektro opet pade na stolicu; grudi su mu se ubrzano dizale i spuštale. Kapljica znoja skotrlja mu se niz stomak.
     "Jesi li u redu, Elektro?" Zakukuljičena glava nagnula se napred. Luis se okrete publici s osmehom koji se širio, i raširi ruke tražeći pljesak. Dva cirkuska radnika dođoše iz bočnog krila i odvezaše čoveka na električnoj stolici. Elektro ustade, pokloni se pljesku i napusti pozornicu, zajedno sa stolicom koju su odgurali iza zastora.
     "Nadam se da ostatak ovoga nije ovakvo foliranje", zavapi Harold.
     "Mali Tim nije bio fol", istaknu Evelin podižući obrve.
     Harold progunđa. "Elektro, Čovek-Munja, sigurno jeste."
     Ponovo se iza zavese začulo struganje i drljanje. Luis je prišao rubu pozornice i zauzeo ozbiljnu pozu. Pljesak se brzo pretopio u tišinu.
     "Mnogo godina pre pada Troje", svečano je intonirao Luis, "živele su tri opake sestre zvane Gorgone. Na glavama su imale zmije umesto kose i svako ko bi ih pogledao, smesta bi se okamenio."
     Iza njega zastori su se polako otvorili. Dva panela, otprilike veličine vrata, kitnjasto ukrašena izbledelom bojom i zlatnom koja se ljuštila, stajali su jedan pored drugog, s tim što je jedan bio postavljen nešto iza drugog.
     "Grčka mitologija kaže nam da je jednu od ovih sestara, onu po imenu Meduza, ubio Persej uz pomoć čarobnih sandala, koje su mu omogućile da leti, i čarobnog šlema koji ga je učinio nevidljivim. Ta priča je možda istinita, a možda i nije. Možda Gorgona koju ćete videti nije Meduza, već jedna od njenih sestara. Ja ne znam, jer ona neće da govori."
     Luis priđe panelima. Džek zgrabi Finijevu ruku. "Jesi li čuo, Fini? Kaže da to možda nije Meduza."
     "To je u redu. U redu je ako je umesto nje ovde jedna od njenih sestara."
     Luis spusti ruku na dalji panel i polako ga okrenu. Pojavi se blistavi blesak u trenutku kada su svetla pala na ogledalo na drugoj strani. Kada je panel prestao da se kreće, mogli su da u odrazu ogledala vide ženu koja je stajala ispred prednjeg panela. Publika je žagorila od odobravanja.
     Odraz žene ih je netremice gledao. Na sebi je imala tamnu haljinu koja je pravo padala s ramena, sve do poda. Ruke su joj bile kruto priljubljene uz bokove. Na glavi, umesto kose - vijugava masa stopu dugačkih zelenih zmija. Zmije su žustrim pokretima pravile koturove i lukove, kao da pokušavaju da se oslobode veze sa ženinom lobanjom.
     Fini i Džek su buljili, opčinjeni.
     Fransin se zgurila. "Bljah! Ove zmije izgledaju kao prave!" Zadrhtala je i prinela zglavke prstiju ustima.
     "Ova žena mora da je blesava kad im dopušta da joj na glavu stave prave zmije", reče Rouz.
     Luis ispitivački pogleda publiku, a zatim vrati panel u polazni položaj. Dok su se zastori spuštali, on priđe prednjoj strani pozornice. Aplauz je bio učtiv.
     Harold pogleda sestru. "Pa? Meduza je bila lažna koliko i Elektro, ali priznajem da je dobar potez što koriste prave zmije umesto gumenih."
     Fransin ponovo zadrhta i sasvim lagano frknu.
     Luis podiže ruke. "Ostajemo kod grčke mitologije i u sledećem delu Predstave čudesa."
     Rouz se ispruži i bocnu Fransin. "Evo ga, Fransin. pazi se."
     Fransin šakama prekri lice da sakrije crvenilo. "O, Rouz, tako si zla!"
     "Grčki bog Posejdon", školski reče Luis, "podario je čudesno prekrasnog bika Minosu, kritskom kralju, da bude prinet kao žrtva; ali, Minos nije mogao da podnese da zakolje prekrasnu životinju i, umesto toga, zadržao ga je za sebe. Da ga kazni zbog izdaje, Posejdon je naveo Minosovu ženu, Pasifaju, da se ludo zaljubi u bika. Nemojte se šokirati, dame." Luis se ohrabrujuće nasmeja. "Ovo se dešavalo više hiljada godina pre hrišćanstva. Sin Pasifaje i bika bio je čudovište, napola bik, napola čovek - Minotaur."
     Zastori se, tandrčući, raskriliše. Neki iz publike uzdahnuše od šoka, drugi prasnuše, uzbuđeno komentarišući, a neke devojke se zakikotaše zbog nelagode od čiste muškosti koja je stajala pred njima.
     Minotaurova sličnost sa slikom na karavanskim kolima bila je samo prividna. Bio je ovo visok, moćno mišićav čovek i na sebi je imao samo pregaču. On nije imao glavu bika, ali je imao dugu, žbunastu kosu i rogove koji su izbijali s jedne i druge strane glave. Lice mu je bilo neznatno izduženo, samo sa nagoveštajem bivoljih crta.
     On zakorači napred. Mišići su mu se mreškali kao bronzani somot. Njegovi rascepljeni papci glasno su trupkali po drvenoj pozornici. Od kolena naniže noge su bile obrasle smeđom dlakom, baš kao u bika.
     Rouz pogleda Fransin i isceri se. Fransin je bila razorena istinskim crvenilom.
     Fini i Džek su buljili. "On je", zadahta Fini. "Pravi i istinski."
     "Majke mu", promrmlja Džek.
     "Kralj Minos dao je da se sagradi čudesni lavirint ispod njegove palate, i tamo je smestio Minotaura da zauvek živi. Svake godine sedam mladića i sedam devojaka bili su slani u lavirint. Šta se s njima dešavalo, ne znamo, jer se niko od njih nije vratio. Mitologija kaže da je grčki heroj Tezej ubio Minotaura u lavirintu, ali to je bila samo Tezejeva izjava - svedoka nije bilo. Kao što
     možete da vidite, jer on stoji pred vama, Tezej je bio sklon preterivanju." Nasmešio se na svoju malu šalu. "Svi ste čuli za legendarnu Minotaurovu snagu."
     Cirkuski radnici su na pozornicu izneli dve stolice s uspravnim naslonom. Smestio je jednu s leve a drugu s desne strane Minotaura, koji nije obraćao pažnju na njih - stajao je spokojno kao da ga se cela stvar ne tiče.
     "Hejverstokova putujuća predstava kuriorziteta i čudesa sada će vam demonstrirati tu snagu. Potrebna su mi dva dobrovoljca iz publike..."
     Fini i Džek smesta poskočiše.
     "Hvala, momci", isceri se Luis. "Ali meni treba neko sa malo više mesa na kostima."
     Fini i Džek sedoše, krajnje razočarani.
     Luis pređe pogledom po publici. Ljudi su se okretali tamo-amo, čekajući da se neko dobrovoljno javi. Luis iznenada pokaza na jednog čoveka negde u sredini. "Vi, gospodine. Kako se zovete?"
     Čovek se zbunjeno osvrtao oko sebe. "Uh... Džeki Danlap", reče on i isceri se.
     "Čime se bavite, gospodine Danlap?" upita Luis.
     "Oh, ja radim u bakalnici", reče Džeki, sve više oduševljen što je u središtu pažnje.
     "A koliko ste teški, gospodine Danlap?"
     "Oh, negde oko dvesta četrdeset funti."
     "Hvala, gospodine. Ima li nekog u publici ko je teži?"
     "Evo ja!" zatutnja glas s kraja šatre.
     "Oh, ne", dramatično zavapi Soni i zgrbi se, s rukama na potiljku.
     "Zovem se Bejbi Sis Redvajn i imam dvesta četrdeset i jednu funtu", urlao je glas. Svi su se okrenuli. Začuo se smeh i tu i tamo pljesak.
     Luis je za trenutak bio pometen. Nikada ranije nije imao ženu dobrovoljca i bio je iznenađen, ali mu je samo nekoliko sekundi bilo potrebno da ponovo uspostavi ritam. "Ova demonstracija bi mogla biti možda suviše... naporna za jednu damu, gospođo", reče on umiljato, i blesnu zubima.
     "E, đavola!" reče Sis Redvajn. "Ja mogu da natpijem, natpucam i natpsujem svakog muškarca odavde. I ne plašim se ja nekak'og muškarca u gaćama!" Gomila prasnu u zadovoljan smeh. Sis je bila popularna ličnost u Hauliju, i Sonijeva najbliža rođaka. Neki su tvrdili da joj sve u glavi nije na svom mestu, ali ona je posedovala kovačku radnju i Sinklerovu stanicu i nije imala problema sa novcem. Bile su joj trideset četiri godine, neudata, a predstavljala je mezimče porodice Redvajn, iako su osmesi ponekad postajali usiljeni kad bi njene ludorije postale suviše razularene.
     Luis se nakloni i nasmeši. "Klanjam se vašim željama, gospođo. Hoćete li vi i gospodin da dođete na pozornicu? Bićete savršeno bezbedni. Nema opasnosti."
     Džeki i Sis napustiše svoja mesta i isceriše se gomili. Sis je bila niža od Džekija i široka gotovo koliko i visoka. Njeno naduto telo talasalo se od mekog sala. Džeki je na sebi imao dosta sala, ali je ono bilo čvrsto i u pozadini imalo čvrste mišiće. Čak i tako, Minotaur se nadvijao nad njim, a njegov izrezbareni mišićni sklop i vitkije telo činili su da Džeki deluje naduvano.
     "Pokaži im, Sis!" viknu neko.
     Sis i Džeki kritički podigoše oči prema Minotauru i nesvesno ustuknuše. Minotaur ih je nezainteresovano gledao velikim, blagim bivoljim očima.
     "Hoćete li, molim vas, da sednete na ove dve stolice?" ljubazno upita Luis.
     Džeki i Sis pogledaše jedno drugo i isceriše se, a onda Sis uputi ratobornu grimasu Minotauru pa se okrete publici tražeći podršku. Publika spremno odgovori već unapred spremnim smehom. Oni ispitivački sedoše na stolice. Minotaur čučnu između njih, ispruži svoje masivne ruke koliko god može i zgrabi po jednu nogu svake stolice. Posle malo pomeranja i nameštanja, polako je ustao, nabreklih mišića na rukama i ramenima. Raširenih ruku držao je dve stolice u vazduhu.
     Iznenađeni, Džeki i Sis zinuše od čuda i ščepaše se za stolice da se pridrže, a zatim se nasmejaše svojoj plašljivosti. Publika se smejala zajedno s njima i silno pljeskala. Minotaur ponovo čučnu i lagano spusti stolice na pozornicu, pa ustade. Znoj mu se iskrio na grudima i ramenima.
     Džeki i Sis su se zbunjeno nacerili i požurili nazad na svoja mesta. Široko se smešeći, Luis podiže ruke. "Hvala vam, gospodine Danlap i gospođice Redvajn. Ako bilo ko od vas misli da je ovo što ste sada videli trik, pozivam vas da isto pokušate kad se večeras vratite kući - sa praznim stolicama. Ima li nekoga u publici ko bi hteo da izbliza osmotri Minotaura?"
     Fini đipi na noge kao lutak iz kutije. Minotaur priđe pročelju pozornice, dok su se svetla palila. Okrenuo se prema Finiju, a zatim sišao s pozornice i otpočeo razgovor. Nagnuo se da mu glava bude u visini Finijeve i pogledao ga smeđim, bistrim, prijateljskim očima. Fini ispitivački ispruži ruku i lagano dodirnu jedan od rogova. Prešao je prstom do vrha, a zatim do korena okruženog kosom. Brzo je povukao ruku i iscerio se čudesnosti svega toga. Minotaur se nasmešio i svojom velikom teškom šakom blago potapšao Finija po kosi. Finijeva ruka se naježila. Minotaur se uspravio i otišao do prolaza. Fini polako sede. Džek ga zgrabi za ruku.
     "Ima li još nekoga?" upita Luis.
     Minotaur je lagano hodao duž prolaza, gledao oko sebe i lagano se smešio. Utihla publika nervozno ga je posmatrala.
     Harold ustade kada je Minotaur stigao do klupe na kojoj je on sedeo. "Da, ja bih", reče on.
     "Harolde", prosikta Rouz. Minotaur je zastao i zakoračio prema njemu, neznatno se nagnuvši. Harold je bio četvrti od prolaza. Pružio se preko Rouz, Bilija i Fransin i uhvatio jedan od rogova. Potegao ga je osrednjom silinom, a zatim opipao oko osnove, sklanjajući kosu u stranu da ispita spoj. Minotaur, očito navikao na takvo slobodno ponašanje, nije se protivio.
     Minotaurova noga dodirnu Fransinino koleno. Ona ga trgnu uz mali uzdah. Dodir je bio poput električnog udara, dolio ulje na vatru koja je već obuzimala njeno telo. Minotaur skrenu pogled sa Harolda na nju, zagleda joj se u oči. Nasmešio se. Fransin brzo pogleda u stranu, sklanjajući oči, spuštajući glavu.
     Tada se zatekla upiljena u napetu tkaninu Minotaurove pregače na samo stopu od svoga lica. Mogla je da oseti mirise njegovog tela, da vidi fine dlačice kako mu se blistaju na stomaku. Grlo joj se steglo a lice poče da joj dobija boju. Naterala je očI da se zatvore, ali kapci kao da su joj bili od stakla. Suze joj potekoše iz stisnutih očiju i zakotrljaše se niz obraze.
     Minotaur ju je posmatrao, i dalje se smešeći.
     Harold je završio ispitivanje. "Uh... hvala", reče on plašljivo i sede. Minotaur koraknu unazad i nastavi do kraja šatre.
     Bili se nagnuo preko Rouz. "Pa?" upita on uzbuđeno.
     Harold slegnu ramenima. "Sjajan šminkerski posao. Nije mi jasno kako su pričvršćeni. Nisu se ni mrdnuli kad sam ih povuk'o. Kad ne bi znao ovo što znam, pomislio bih da su pravi." Za trenutak se zamislio. "Voleo bih da sam mogao da mu ispitam papke."
     Bili se okrete prema Fransin i vide njene sklopljene oči i stisnuto lice. "Šta je s tobom?" upita on, napola zabrinut a napola zabavljajući se.
     Ostali se okrenuše da je pogledaju. Niko od njih nije primetio njenu reakciju; gledali su Harolda i Minotaura. Fransin je brzo otrla kapljice s lica i šmrknula. "Ništa", tiho reče ona. "Nije ništa."
     Bili joj dade maramicu i ona, tapkajući, obrisa oči.
     "Je li ti loše?" upita Harold. "Hoćeš da izađeš?"
     "Ne", napeto reče Fransin, trzajući glavom. "Nije mi loše. Neću da izlazim. Rekla sam da nije ništa." Vratila je Biliju maramicu i nije htela da ih pogleda. Rouz ju je posmatrala s tračkom osmeha i treptajem u oku.
     Svetla se ugasiše i oko njih se podiže pljesak, skrećući im pažnju na pozornicu na kojoj se Minotaur klanjao dok su se zastori klizeći zatvarali, sprečavajući pogled na njega. Začulo se još neko škripanje, kao da se nešto teško pomerilo iza zastora.
     Luis iskorači napred. "Hvala, dame i gospodo." Sačekao je da zavlada potpuni muk.
     "Postoje mnoge čudne priče o moru i stvorenjima koja ga nastanjuju. Jedno od najstrašnijih morskih stvorenja je Sirena - pola žena a pola riba. Jesu li one greška prirode? Jedan od neuspelih eksperimenata prirode? Ili su one jedna od tajni prirode? Dame i gospodo, odlučite sami."
     Teatralno je pokazao rukom, zastori se otvoriše i otkriše veliki stakleni rezervoar ispunjen vodom. Lako šuškanje prože šatru: publika se izvila napred da bolje pogleda.
     Stvorenje je lebdelo u rezervoaru; okretalo se sporo, s kretanjem vode. Od struka nadole telo je bilo riblje, ali i od struka nagore jedva da je bilo ljudsko: zelenkastosivo i kožasto, a male grudi ličile su na izduvane mešine. Ruke su mu bile male, prsti zdepasti i sa opnama. Glava mu je bila ćelava i ljuskava; usta vrlo mala i sa rožnatim usnama; oči okrugle i bez kapaka, kao riblje. Usta su mu bila majušne rupe. Delovalo je kao napola dovršeno.
     Rouz se nagnu preko Harolda, podupirući se rukom o njegovo stegno, i prošapta Evelin: "Šta sam ti rekla? To je samo stara mrtva riba."
     U tom trenutku se Mala Sirena pomerila. Plivala je unaokolo u uskom krugu, skladno talasajući repnim perajem. Zastala je i oslonila se rukama o staklo, gledajući ljude očima nalik na sedefnu dugmad. Uzdasi i mrmljanje polako su prerasli u pljesak.
     "Sirota rugoba", reče Evelin.
     "Evo je, dame i gospodo: Mala Sirena", objavi Luis. "Kakve li tajne krije? O čemu razmišlja? Nikada nećemo saznati jer ne može da govori."
     Zastori se sklopiše a pljesak zamre.
     "Kako su to uradili, Hal?" upita Rouz.
     Harold slegnu ramenima. "Nisam siguran. Verovatno je neko u kostimu."
     "Dame i gospodo, naš sledeći gost već je tu. Ona već pet minuta stoji pored mene." On krišom pogleda unaokolo, a onda se nasmeja. "Barem, mislim da stoji pored mene. Jesi li tu, Nevidljiva ženo?"
     "Da, tu sam." Glas je bio muzikalno ženski i činilo se da potiče iz vazduha pored Luisa. Jedva primetan smeh dopre iz publike.
     "Zar ne misliš da bi bilo dobro da se obučeš da ljudi mogu da vide gde si?" upita Luis, smejući se s publikom.
     "Oh, vrlo dobro", naduri se glas. "Ali dan je bio tako topao, a u šatri je tako sparno. Tako je prijatno i udobno bez odeće." Još smeha stiže iz publike.
     "Molim te!" uzdahnu Luis, tobož se ljuteći. "Užasnućeš ove fine ljude. U publici ima dece."
     "Ali nemam šta da obučem", bunio se glas.
     "Ja ću to srediti", razmetljivo će Luis.
     Cirkuski radnik dođe iza zastora, s nezainteresovanošću na lepom licu i s crvenom haljinom preko ruke. U drugoj ruci držao je rukavice, šešir i par cipela.
     "Hoće li ovo pomoći?" upita Luis uz mali naklon prema praznom vazduhu.
     "Oh, ljupke su", zaguče bestelesan glas.
     Haljina se odjednom podiže sa čovekove ruke; izvila se kroz vazduh i skliznula naniže kao da ju je neko obukao preko glave. Smirila se tako i ostala kao da se nalazi na dobro građenom ženskom telu. Publika je pozdravljala i smejala se dok se haljina okretala i savijala, a donji njen deo vrteo.
     "Hoćeš li da mi zakopčaš?" sladunjavo upita glas. Začuo se gromoglasan pljesak. Fini i Džek su se teškom mukom uzdržavali. Luis je posegnuo, dok je haljina okretala svoju stražnju stranu prema njemu, i pričvrstio kopče i omčice.
     "Hvala", zadovoljno reče glas.
     Rukavice pođoše u vazduh pa na nevidljive ruke; cipele se namakoše na nevidljiva stopala; šešir se natače na nevidljivu glavu. Rukavice neznatno podigoše porub haljine i nevidljiva žena se pokloni savijajući nogu u kolenu. Okrenula se i kaćiperno uputila prema izlazu pozornice, njišući bokovima. Rukavice razdvojiše zastore i haljina zamače kroz otvor.
     "Boga mu!" Harold je odmahnuo glavom dok je pljeskao. "Valja im odati čast. Stvarno su dobri. Naravno", samouvereno reče, "uradili su to ili uz pomoć žica, ili uz pomoć ogledala."
     "Harolde, ponosim se tobom", reče Evelin s tobožnjim strahopoštovajem. "Pravo je čudo šta tri godine koledža mogu da učine."
     "Kako to misliš?" upita on spuštenih obrva. "Ne veruješ valjda da je sve ovo pravo?"
     "Nije ništa teže poverovati u nevidljivu ženu nego poverovati da se ovo može postići samo žicama."
     "U redu." Slegnuo je ramenima. "Uradili su to ogledalima. Objasniću ti kako kad stignemo kući."
     "Hvala ti, Hal", reče ona slatko se smešeći. Pogledao ju je mrgodno, sumnjičav.
     Luis zaustavi pljesak. "Hvala, dame i gospodo. Večeras ste već videli neke čudesne prizore, ali ono što ćete sad videti, možda je najčudnije od svega. Čudnije od Minotaura, čudnije od Malog Tima, čudnije od Male Sirene, čudnije čak i od Meduze."
     Džek ščepa Finijevu ruku i zablenu se izbečenih očiju u sklopljene zastore. "To je Boginja zmija - saće Boginja zmija."
     "Bilo je mnogo legendi o rasi ljudi-zmija koje su naseljavale Zemlju pre zore civilizacije. Legendi o izgubljenim kontinentima Mu i Lemurija, na kojima su živeli ljudi-zmije. Kako možemo da sumnjamo u te legende kad pred sopstvenim očima imamo živi dokaz?" Teatralno je pokazao rukom i prišao kraju pozornice. "Boginja zmija."
     Zastori se uz šuškanje otvoriše i otkriše nisku platformu na kojoj su se nalazili divovski namotaji zmije, debeli kao Minotaurove butine. Iz klupka namotaja izdizao se torzo žene. Srebrna kosa obrazovala joj je krestu na glavi, nalik na perje neke ptice iz džungle. Koža joj je bila bela i išarana svetlosmeđim pegama. Lice joj je bilo zgranuto, poput lica idiota.
     Male šake bile su joj spuštene na gomilu namotaja. Nervozno je pogledala unaokolo brzim, iskidanim pokretima glave. Kožna ogrlica oivičavala joj je vrat. Lanac prikačen za ogrlicu ležao je preko namotaja. Cirkuski radnik držao je drugi kraj.
     Ljudi u publici uzdahnuše kao jedan i napeto se nagnuše napred.
     "Ne uzbuđujete se, dame i gospodo", brzo reče Luis uz osmeh i podizanje ruku. "Boginja zmija nije opasna. Ona je bar milion godina stara i senilna je. Ogrlica i lanac su tu samo da je spreče da ne luta unaokolo i povredi se."
     Harold napravi kiselo lice neverice.
     Fini uznemireno pogleda Džeka. "Kako ti se sviđa? Da li je baš onakva kakvu si hteo?" prošapta on.
     "Majke mu", blago odvrati Džek, ne skidajući blistave oči sa stvorenja na pozornici.
     "Dođi", reče Luis Ženi-Zmiji. "Daj da te narod bolje osmotri."
     Cirkuski radnik nemarno potegnu lanac i pođe ka prednjem delu pozornice. Bledi torzo lagano se uspravi na zmijskom telu. Namotaji se pomeriše, maglovito svetlucajući pod svetlošću. Žena-Zmija skliznu s platforme i, talasajući se, pođe preko pozornice dok se telo odmotavalo za njom. Publika se uzbuđeno uzmuvala, a žamor poče da raste.
     Čovek ju je poveo sa pozornice kako su se svetla podizala. Reptilsko telo teklo je preko ivice sve dok se nije pružilo dvadesetak metara niz prolaz. Ljudi su ustajali pokušavajući da bolje vide, ali su samo jedni drugima smetali. Oni ka prolazu ustuknuli su ka onima koji su se naginjali napred. Cirkuski radnik je veštom rukom držao lanac ne puštajući je da priđe preblizu nijednoj strani, ali nije mogao da kontoliše njeno klizeće telo. Jedna žena vrisnula je kad se Boginja očešala o klupu na kojoj je ona sedela, a zatim se zakikotala od nelagode.
     Žena-Zmija se okrenula na kraju šatre i privukla telo oko sebe, a zatim potekla nazad ka pozornici. Male ruke bile su joj neznatno raširene, kao da održava ravnotežu. Oči su joj lutale s jedne strane prolaza na drugu, kao da žuri da se vrati nazad, na platformu.
     "Šta je to, Harolde? Žice ili ogledala?" upita Evelin šeretski se smešeći. Harold ju je s gađenjem pogledao i uzeo Rouz za ruku kad se ona pribila uz njega.
     Fransin je gotovo ravnodušno gledala ljuskavo telo Boginje zmija kako klizi pored njenih stopala. Osećala je da bi verovatno trebalo da bude ponesena kao i ostali, ali to je neki trik, znala je, i ona zbog toga nije mogla da se uživi. Osećala se glupo i poželela da je kod kuće.
     Bili je povremeno zabrinuto pogledao u Fransin, ali je ćutao.
     Luis je imao malo problema da ućutka publiku kad se Boginja zmija sklupčala na platformi. Ali na kraju, kad su se svetla zatamnila i zastori sklopili, svi su se smirili.
     "Hvala vam, dame i gospodo", reče Luis nadjačavši žagor koji se stišavao. "Sad bih želeo da vam predstavim čoveka koji je omogućio ovu Predstavu čudesa, čoveka koji je za vašu zabavu i pouku sakupio sva ova čuda iz prirode i legende. Dame i gospodo, predstavljam vam Kustosa."
     Hejverstok je iskoračio iza zavese, s lepršavim crnim ogrtačem na ramenima. Prišao je pročelju pozornice, ne obraćajući pažnju na Luisa, koji je utonuo u zastore. Začuo se pljesak iščekivanja.
     "Pitao sam se kad će se pojaviti", reče Harold krajičkom usana.
     "Ne liči baš mnogo na sebe sa slike, zar ne?" prošapta Soni.
     "Meni i previše liči", reče Rouz.
     "Ja nisam čarobnjak", poče Hejverstok. "Ja ne izvodim trikove s kartama, ne testerišem dame napola, niti izvlačim papirnato cveće iz rukava."
     Govorio je nemarnim glasom, ne koristeći Luisove teatralne poze. Činilo se kao da je svestan da će njegova izvedba govoriti sama za sebe, da neki zaslepljujući efekti i nisu potrebni.
     "Nisam ni mentalista", nastavio je. "Ja ne prepoznajem ključeve ili džepne satove koje bi neki pomoćnik sakrio. Ni na koji način ne koristim ni hitre ruke niti se bavim kartaškim trikovima. Ja sam tu da vam otkrijem moći Pradavnih, rase koja je Zemljom vladala pre Čoveka. Pradavni su bili gospodari elemenata, ali su stradali jer nisu svoje moći mudro koristili. U jednoj kataklizmi potopili su čitave kontinente pod mora, i nestali, ne ostavljajući ni traga svojih velikih dela. Ja, i samo ja, ponovo sam otkrio deliće njihovih neviđenih moći.
     Pre nego što nastavimo, želeo bih da vam predstavim mog pomoćnika, Anđela, Čarobnog dečaka."
     Unutrašnjost šatre iznenada se potpuno zamrači. Publika nervozno zažamori kad začu da se zastori razdvajaju.
     Jedan jedini zrak svetlosti pojavio se na pozornici, blizu vrha šatre. Tamo je lebdelo lice, bledo i predivno, s pomalo razbarušenom belom kosom. Svetlosni zrak se postepeno širio sve dok ne osvetli celu figuru. Lebdela je na šest stopa iznad pozornice.
     Anđeo je na sebi imao ogrtač sličan Hejverstokovom, ali beo. Lebdeo je uspravno, raširenih ruku, lica mirnog i prijatnog.
     Počeo je da se pokreće. Lebdeo je iznad lica širom otvorenih očiju, dok mu se ogrtač talasao kao u utvare u usporenom filmu, kao avetinjski brod koji plovi na mesečini. Svetlost je ostajala oko njega kao da je izvor zračenja on sam. Zapanjena lica gledala su gore, obasjana njegovim toplim sjajem.
     Došao je do kraja šatre i okrenuo se u fantaziji vrtložećeg ogrtača. Vratio se na pozornicu i ponovo okrenuo, licem prema publici. Onda se polako spustio na pozornicu. Publika je divlje pljeskala. Anđelov sjaj je bledeo kako su se svetlosti pozornice palile. Stajao je i odsutno gledao publiku, dok je Hejverstok dizao ruku tražeći tišinu.
     "Prastari su znali samo za četiri elementa: vazduh, zemlju, vatru i vodu. Potpuno su vladali svima njima. Večeras ću vam prikazati te njihove moći." Ozbiljno je spustio veđe. "Međutim, moram vas upozoriti da za vreme prikaza ostanete na svojim mestima. Ono što ćete videti može vas uplašiti, može vas čak preneraziti. U vazduhu iznad vaših glava i u zemlji ispod vaših nogu biće prikaza i pojava, ali vam ne preti nikakva opasnost ako ostanete na svojim mestima i ne paničite!"
     Fini i Džek su drhtali od iščekivanja i zagledali jedan drugog u prijatnoj jezi.
     Harold zakoluta očima. "O, brate", zavapi on.
     "Imajte na umu", upozoravao je Hejverstok, "bez obzira šta vidite, bez obzira šta čujete, nema nikakve opasnosti ako ostanete na mestima. U protivnom, ja ne odgovaram za vašu bezbednost. Ne napuštajte svoja mesta!"
     Dok su ljudi u publici sedali, jedva i dišući, on je iz ogrtača izvadio čarobni štapić. Podigao ga je iznad glave i šatra opet utonu u mrkli mrak.
     "Vatra!" riknu Hejverstok.
     Vrh čarobnog štapića buknu u plamenu, osvetljavajući pozornicu i stvarajući rubinske odraze u očima gledalaca. Anđeo je stajao na svom mestu, miran, ruku uz bokove, očiju delimično sklopljenih, glave koja se blago njihala s jedne na drugu stranu. Hejverstok pođe štapom naniže i zapaljenim krajem dodirnu Anđelov ogrtač.
     Anđeo buknu u plamen kao da je ogrtač natopljen benzinom. Publika vrisnu i skoči na noge. Evelin uzdahnu i nehotice se uhvati za grlo. Hejverstok upozoravajuće podiže ruku.
     Anđeo je bio potpuno uništen vatrom. Ni delić njega nije ostao, samo sirov plamen koji je goreo bez izvora. Onda se plamen skvrčio, uvukao u sebe, prestao da bude vatra i postao lopta svetlosti, jard širok grumen Sunca koji se podigao s pozornice i svio u vazduhu. Hejverstok je stajao ispod njega, raširenih ruku, glave zabačene unazad, i netremice zurio u njega.
     Iznenada, perjasti plameni produžeci izdužiše se s jedne i druge strane vatrene lopte. Treptavi privesci srastali su, uobličavali se, postajali vatrena krila. Vatrena lopta se meškoljila, preobražavala, još više skvrčila i - dobila lik.
     Vatreni labud zalepršao je krilima od plamtećeg perja i poleteo iznad publike. Stigao je do kraja šatre, raširio krila, nagnuo na stranu, skladno se okrenuo i vratio ka pozornici. Ponovio je manevar, kružeći šatrom, ostavljajući iza sebe razasute plamičke koji su gasnuli u vazduhu. Publika ga je pratila, crvena u licu, okrećući glave i tela. Skupili su se na svojim mestima i jedva disali.
     "Voda!" povika Hejverstok.
     Vazduh u središtu šatre se zamračio. Pramičci magle pojavili su se niotkud i pohrlili u središte tame, kružili oko njega, a onda bivali uvučeni u kotao vazduha koji se valjao. Vatrena ptica nastavila je da kruži, ostavljajući sada iza sebe pera pare jer je letela kroz vlažan vazduh. Tama je postala svetlija, postala kovitlac magle. Zidovi šatre su se nadimali iako nije bilo vetra. Magla se hitro zgušnjavala, zaokružujući se.
     Onda je lopta čiste vode, prečnika šest stopa, ostala da lebdi visoko u šatri. Njena površina se mreškala i podrhtavala kao da pokušava da se raspadne. Zidovi šatre su se smirili i vrtložna turbulencija u vazduhu nestade.
     Ljudi su zapanjeno gledali, izdužujući vratove, suviše šokirani da bi se oglasili.
     Vatreni labud iznenada zaroni u sferu. Para zašišta i nape se, za trenutak zamagljujući loptu vode. Kada se para raščistila, Anđeo je stajao unutar lopte, nag i neozleđen. Ležao je, skupljen, u središtu lopte. Video se kao kroz zamagljeno staklo; njegovo bledo vitko telo blistalo je iako nikakvo svetlo nije bilo upaljeno. Činilo se kao da je sam vazduh osvetljen.
     Onda mu se telo ispravi i on zapliva u lopti vode, praveći skladne okrete i kićene, spore, snolike pokrete koji su protivurečili ograničenom prostoru u kome je lebdeo.
     Evelin je posmatrala, izgubljena u sanjarenju, zaokupljena lepotom onoga što vidi. Tek kada više nije mogla da gleda, shvatila je da su joj oči pune suza.
     "Zemlja!" pozva Hejverstok, iako teško da ga je iko čuo.
     Nabijena zemlja koja je predstavljala pod šatre zadrhta. Ljudi skrenuše pogled sa vodene lopte, pogledaše u zemlju, zadržaše dah, čekajući sledeći udar na čula. Zemlja se ponovo pomerila i oni zavrištaše. Začuše tutnjavu, mrvljenje, cepanje. Zaledili su se, plašeći se da se pomere. Onda se začu novi zvuk, oštar prasak kao pucanj iz topa, i duž prolaza se otvori pukotina, otkrivajući sirovu zemlju i stenje. Počinjala je kod pozornice kao mala prslina, a onda se proširivala na otprilike stopu i ponovo smanjivala do jednake prsline na kraju šatre. Slobodna zemlja i kamenčići odlamili su se sa strana i padali, praćeni slabim štropotom. Ljudi ustuknuše, dalje od minijaturnog bezdana.
     Onda se iznad njih začu nešto, ogroman uzdah iznenada potekle vode. Lopta se urušila kao probušen balon napunjen vodom i tečnost poteče u pukotinu. Za trenutak publika je bila odeljena treperavom, svetlucavom zavesom. Onda je voda prestala da pada; uz grmljavinu i još trešenja zemlja se zatvori, ne ostavljajući traga gde je bila pukotina.
     Šatrom prođe olakšanje i sve oči se podigoše. Anđeo je lebdeo tamo gde je bila vodena lopta; njegovo nago telo i dalje je sjalo sopstvenom svetlošću, i dalje zamagljeno.
     "Vazduh!" vrisnu Hejverstok.
     Izmaglica oko Anđela se zgusnula. Njegovo telo postalo je proređeno, bez težine, prozračno, nejasno, sve dok na kraju nije postalo potpuno nerazaznatljivo. Izmaglica je potamnela, postala magla što se polako širila dok nije ispunila vrh šatre. Tu je počela da biva sve mračnija, zgušnjavajući se u olujni oblak. Začu se slab prasak groma i munja proseče tamu. Grmljavina potom postade glasnija, prolomi se šatrom. Munja se pojača, osetilo se kako smudi vazduh.
     Sve oči bile su uprte u električni prikaz. Niko nije primetio cirkuskog radnika koji je izišao na pozornicu s ogrtačem u ruci. Stao je pored Hejverstoka i čekao, pripravan. Hejverstok je usredsređeno pratio oblak, u dubokoj koncentraciji.
     Iznenada, iz oblaka blesak groma propara vazduh, štekćući i stvarajućđ razornu buku kad pogodi pozornicu. Glave se okrenuše prema Hejverstoku.
     Anđeo je stajao na pozornici i pokušavao da priveže ogrtač oko struka. Cirkuski radnik ravnodušno ode, a olujni oblak se gotovo trenutno rasplinu.
     Anđeo se nakloni utihloj publici. Šapat pođe klupama. Žamor ispuni vazduh. Smeh pobeže iz stisnutih grla. Pljesak postade zaglušujući. Klicanje i zvižduci upotpunjavali su ludnicu. Anđeo se ponovo nakloni, lica staloženog i praznog, a zatim se okrete i ode za zastor. Hejverstok se takođe lagano nakloni i pođe za njim.
     Luis se pojavio i podigao ruke, tražeći tišinu. Sporo ju je dobijao.
     "Poslednja tačka programa je Henri-eta, pola čovek, pola žena", reče on glasom koji kao da je govorio da je izgubio zanimanje za celu stvar. "Zbog delikatne biološke prirode ove tačke molimo da sva deca ispod osamnaest godina obavezno napuste auditorijum. Takođe preporučujemo da odu sve dame koje bi se mogle osećati pogođenim. Hvala vam." Nestao je iza zastora.
     Fini i Džek zastrašeno pogledaše jedan drugog, a onda nevoljno ustadoše. Deca i jedan broj žena, kao i nekoliko muškaraca, ustadoše i odoše, i dalje pomalo staklastih očiju.
     Evelin je sedela, duboko zamišljena. Fransin je bila ošamućena. Rouz je još stiskala Haroldovu ruku. Momci su se zagledali i kezili svojoj ozbiljnosti.
     "Auh", odahnu Harold, "stvarno su priredili predstavu."
     "Kako li su to izveli?" procedi Bili Saliven. "Tako nešto se ne može izvesti!"
     "Ne znam", reče Harold vrteći se na klupi. "Mora da je bila masovna hipnoza."
     "Skoro sam se upiškila u gaće kad je zapalio Anđela." Rouz se ljupko strese.
     "Hoćemo li da ostanemo da vidimo Henri-etu?" uz osmeh upita Soni. "Ili su devojke suviše prefinjene za ovu delikatnu biološku predstavu?"
     "Ako se ostali slažu", izričito reče Rouz. "Ja to ne bih propustila ni za šta na svetu."
     "Evi?" upita Soni.
     "A?" ona podiže pogled, vraćajući se iz sanjarenja. "Oh. Da. Mogli bi."
     Luis se pojavio između zastora i nestrpljivo čekao da se preostala publika umiri.
     "Pošto nemamo nameru da bilo kome bude neprijatno", reče on nadjačavajući buku, "moramo da zamolimo sve dame da se pomere na ovu stranu auditorijuma." Pokazao je na svoju desnu stranu. "A sva gospoda da pređu na drugu stranu. Hvala." Još jednom je napustio pozornicu.
     "Henri-eta mora da je famozna", Rouz napravi grimasu dok je ustajala.
     "Devojke, jeste li sigurne da hoćete da ostanete na ovome?" upita Harold nabirajući čelo.
     "Naravno", reče Rouz. "Zvuči kao da to može da bude najbliže što ću ikada moći da priđem predstavi za muško društvo u Okružnom farmerskom domu."
     "U redu." Široko se osmehnuo i mahnuo rukom. "Zbogom, dame."
     Devojke su, kao i ostale žene, prešle na drugu stranu. Muškarci koji su već bili na toj strani, pomerili su se stvarajući puno zbrke i razgovora u prolazu između redova klupa. Iznervirani ovim poslednjim zahtevom, još nekoliko ljudi napustilo je šatru.
     Cirkuski radnik, isti onaj koji je cepao karte, dođe sa pozornice i oslobodi zastor skupljen kod izlaza. Vukao ga je i pružao niz prolaz, sprečavajući jednom polu da vidi onaj drugi. Dok je prolazio, uhvatio je Rouzin pogled i namignuo joj.
     "Pa, stvarno!" huknula je, a zatim se iskezila kroz dlan. "Zar nije sladak?" prošapta ona Evelin. "Jesi li zapazila? Ovo mesto prosto vrvi od prekrasnih muškaraca. Sakupljač karata, taj vreli latinski tamal..."
     "On nije toliko lep koliko misli da jeste", jetko reče Evelin.
     "...Anđeo, svi ti radnici na pozornici." Ispod oka je pogledala Fransin. "Minotaur. Auu!" Ali Fransin nije zagrizla udicu. Rouz se namršti na nju, a onda se čežnjivo osmehnu. "Pitam se da li bi za mene bilo mesta u ovoj ekipi."
     "Ako i bude, nećeš imati konkurencije", reče Evelin. "Čini se da u trupi nema žena."
     "A ona žena što prodaje karte?"
     "A, da", namršteno reče Evelin. "Zaboravila sam na nju."
     Luis stade na pozornicu tako da su sa obe strane zastora mogli da ga vide.
     "Hvala vam, dame i gospodo. Sada bih želeo da vam predstavim Henri-etu, čudnog... mislim, čudnu..." iskezio se. "Znate na šta mislim, čudo za sebe, ništa manje od ostalih koje ste videli večeras. Henri-eta!"
     Zavesa se raskrilila i svetlosti se ugasiše. Debela žena u otrovno zelenoj haljini koketno iziđe na pozornicu.
     Harold pogleda Sonija i Bilija i zaječa.
     Rouz se zasmejulji. "Pa, bila si napola u pravu kad si rekla da u trupi nema žena", prošapta ona Evelin.
     "Hvala ti, Luis, dečačiću dragi", reče Henri-eta visokim piskavim glasom, pućeći usne i budalasto se smejuljeći. "Dame i gospodo, vaš ceremonijal-majstor bio je Luis Ortez. Moje dame, zar on nije najzgodniji momak koga ste ikada videle?" Usta joj se razvukoše u izazivački osmeh, ali oči su joj ostale hladne. "Nagradite ga za izvrsno obavljen posao."
     Henri-eta zapljeska i publika joj se s pola srca pridruži, osećajući se neugodno, ali ne želeći da izgleda neuka. Luis se nasmešio, poklonio i napustio pozornicu. Henri-eta ga je posmatrala kako odlazi, a onda se okrenula publici.
     "Dame i gospodo, moje pravo ime je Klod Divije. Rođen sam u Turu u Francuskoj 1887. Moji roditelji preselili su se u Ameriku kada su mi bile četiri godine. Do moje četrnaeste živeli smo u Nju Orelansu, kada su moji jadni mamica i tatica umrli od groznice. Očajnog i samog, smestili su me u sirotište. Tamo je, ubrzo..." dodirnula je grudi "...ženski deo mog tela počeo da se pojavljuje. Sve do tog vremena smatrao sam da sam normalan dečak. Kasnije sam otkrio, zahvaljujući nekim starijim dečacima, da sam, u svakom pogledu, isto toliko žena koliko i muškarac.
     Dvaput sam se venčavao... jednom za muškarca, drugi put za ženu. Majka sam dvoje dece i otac troje. Trenutno sam nevenčan." Dodirnula je kosu na zatiljku.
     Harold zakoluta očima i Bili mu stavi ruku preko usta da se glasno ne nasmeje.
     "Moje telo prenerazilo je najveće svetske doktore i naučnike", nastavi Henri-eta. "Zbog delikatne i šokantne prirode ostalog dela moje tačke, moram da zamolim dame da odu."
     Mladić je odgurao zavesu do kraja šatre. Dok je prolazio, Rouz je držala glavu pod uglom za koji je zamišljala da je veleuman, ne gledajući u njega.
     Evelin se nasmeja. "Rouz, da te sudija vidi..." Posledice bi bile toliko strašne da nije mogla ni da ih izgovori.
     Žene počeše da izlaze, delujući zbunjeno. Još nekoliko muškaraca im se pridružilo.
     "Hvala vam što ste prisustvovali Hejverstokovoj putujućoj predstavi kuriorziteta i čudesa", reče Henri-eta nadjačavajući razgovor ljudi koji su izlazili. "Nadam se da ste se večeras zabavili i nešto naučili. Hvala vam i laku noć. Ne zaboravite da kažete prijateljima da će sutra uveče biti još dve predstave."
     Devojke za trenutak zastadoše da porazgovaraju s mladićima.
     "Pacovi!" zareža Rouz.
     "Ovo je glupo." Harold ustade. "Idemo s vama."
     "Nemoj ni da pomisliš da to uradiš!" Rouz mu stavi ruku na grudi. "Ostaćeš ovde i ispričati mi sve što se bude desilo. Hoću da tačno znam zbog čega je Henri-etino telo prenerazilo medicinsku nauku sveta."
     Harold se nasmeja. "Stišaj se. Čuće te."
     "Hm", frknu Rouz.
     "Čekaćemo vas napolju", mahnu Evelin i nasmeja se. Onda izađoše, došaptavajući se i kikoćući.
     Henri-eta je strpljivo sačela da odu svi koji su to želeli. Samo je sasvim mala grupa ljudi ostala.
     "Dobro", reče ona i nasmeši se. "Sad kad su dame otišle, možemo da pređemo na stvar. Au, kakva ste vi zgodna skupina. Ostatak moje predstave košta još deset centi", izričito je naglasila.
     "Šali li se to ona?" Harold u neverici raširi ruke.
     "Hajde da ostanemo", raspoloženo je navaljivao Bili. "Ovo mora da je dobro."
     "Imaš prljavu maštu", reče Soni cerekajući se.
     "Nije li to istina?" sladunjavo se smeškao Bili.
     Još nekoliko njih je otišlo dok je Henri-eta prolazila između njih sakupljajući desetice.
     "Mislio sam da si švorc", reče Soni.
     "Pa, imam jednu banku." Slegnuo je ramenima. "Osim toga, Rouz će pobesneti ako ne ostanemo da možemo joj ispričamo o tome."
     Henri-eta dođe do njih i ispruži ruku. Stavili su u nju svoje desetice i pokušali da se ne sretnu s njenim očima. Nastavila je niz red klupa.
     "Au, al' je Henri-eta lažnjak", prošapta Harold.
     "Zašto?" upita Bili.
     "Sad sam pogledao prednjicu njegove haljine. Sve to napred je čist pamuk."
     "Stvarno?"
     Henri-eta se, uz roktaj, ponovo popela na pozornicu. "Hoćete li, molim vas, svi vi predivni ljudi da priđete malo bliže? Pokazaću vam šta to tačno znači biti pola muškarac a pola žena."
     Henri-eta se nagnula i do struka podigla dugačku haljinu. Ispod nije nosila ništa.
     "Blagi Bože", zakrešta Soni.
     "Meni je veći bio sa pet godina", zasmejulji se Harold.
     "Možete sami da vidite moj muški pol", nastavi Henri-eta, pomalo se dosađujući. "Ženski deo je teže videti - ali se lako može opipati. Hoće li neko od gospode da priđe i sam opipa?"
     Henri-eta je upitno gledala unaokolo ali ponuda nije bilo. Neki su se nervozno uzvrpoljili, drugi su se tudili da se ne nasmeju. Iznenada, jedan čovek s kraja šatre ustade i priđe pozornici.
     "Ko je to?" upita Soni. "Nikad ranije ga ovde nisam video."
     "Ni ja", složi se Bili.
     "Naravno da niste", reče Harold nadmoćnim tonom. "On je iz trupe. On navlači."
     "Kako to misliš?" upita Bili.
     Čovek se pope na pozornicu. Henri-eta mu priđe i on vrlo konkretno zagnjuri svoju ruku među njene noge. "Ooooh", ječala je i vrpoljila se. "Ne guraj ga predaleko", reče potom šeretski, "mogao bi da ga izgubiš. Jesi li zadovoljan? Je li prava?"
     Čovek je pogleda ispod oka i klimnu.
     "U redu. Dosta je. Da se ne izgubiš."
     Čovek spusti glavu, siđe s pozornice i ode niz prolaz. Harold se okrenuo i posmatrao ga kako napušta šatru.
     "Kao što vidite, potpuno sam opremljena i kao muškarac i kao žena. Za još dodatnih deset centi možete da posmatrate kako jebem samu sebe."
     "Hajdemo odavde", progunđa Harold. Izišli su, baš kao i svi drugi.
     Henri-eta ih je posmatrala kako odlaze, stojeći s haljinom smešno obavijenom oko struka ispred redova praznih klupa. Uzdahnula je i pustila da joj haljina padne. "Večeras smo zaista imali avanturističku publiku", reče ona dubljim glasom. "Hvala Bogu." Ponovo je uzdahnula, skinula narandžastu periku, a zatim se okrenula i prošla kroz zastore ka kraju pozornice.
     Harold, Soni i Bili su se pridružili devojkama izvan šatre. Još više ljudi nego ranije bilo je oko poređanih cirkuskih kola. Oni koji su videli predstavu, uzbuđeno su je prepričavali onima koji nisu.
     "Šta se desilo?" uzbuđeno upita Rouz.
     "Vrlo je škakljivo", Harold napravi grimasu. "Ispričaću ti kasnije."
     Fini i Džek dotrčaše do njih, golim nogama trupkajući po tvrdoj zemlji, dok su im se grudi nadimale od uzbuđenja.
     "Jeste li videli Henri-etu?" prozbori Fini. "Šta je radila? Recite mi. Hoću da znam. Hoću sve da znam."
     "Oh, Fini, ne možeš sve da znaš", reče Džek. "Nije vreme."
     "Ali možeš da pokušaš, Džek. Moraš bar da pokušaš."
     "Henri-eta je lažnjak i njegova predstava vas ne bi zanimala, verujte mi", ozbiljno reče Harold.
     Fini ga na trenutak pogleda, a zatim klimnu, prihvatajući njegove reči. On i Džek potrčaše da stanu u red za sledeću predstavu, red koji je brzo rastao. Priča se širila kao požar trave. Oni koji su propustili prvu predstavu, nisu hteli da propuste drugu. Iznenada se začuše poklici i pljesak; to je Henri-eta izišla iz šatre sa kutijom za novac i koturom karata ispod ruke.
     Rouz odmahnu glavom buljeći u Finija. "Verujte mi na reč, to dete svakog minuta postaje sve čudnije."
     Evelin takođe pogleda Finija, ali ona se nasmešila i razumela.









9.
     Hauli u Kanzasu, kao i svaki drugi farmerski grad, subotom uveče počinjao bi da se komeša. Isprva polako, postepeno stresajući letargiju radnih dana bez događaja, pripremao se za subotnje poslepodne, kada farmeri i ljudi iz okruga prestaju da rade i za vikend kreću u grad. Bio je to ritual, subotnje popodne u gradu, vreme zasluženog odmora. Bilo je to vreme za susrete sa susedima na većničkom trgu, vreme za ogovaranje, za upoređivanje koliko je koja beba porasla. Bilo je to vreme za bekstvo iz kuhinje, za zaboravljanje na valjane obroke, vreme jedenja svaštarija: hamburgera, viršli, sladoleda u kornetu i svih onih predivnih stvari koje razborita osoba nikada ne bi spremila kod kuće.
     A bilo je to i vreme za neophodne stvari: nabavku potrepština za sledeću nedelju: brašna, kafe, kukuruznog brašna i, možda, ako ima novca, kao posebna poslastica, nekoliko konzervi voća ili povrća koje sami nisu bili sposobni da odgaje i konzervišu. I ostala zaustavljanja su često bila neophodna: prodavnica stočne hrane, prodavnica metražne robe, prodavnica jeftine robe, prodavnica auto-delova, ali sve to se obavljalo odmah, brzo, da se skine s vrata pa da čovek bude slobodan za praznični deo popodneva.
     Mnogi trgovci su subotom mogli da računaju na dvaput veći promet nego cele nedelje. Gotovo svakome to je bio omiljeni deo nedelje.
     Što su dalje živeli, to je svečanija bila prilika. Prelazili su trideset ili četrdeset milja prašnjavih puteva, u starim automobilima ili kamionima koji su jedva mogli da razviju trideset pet na nizbrdici. Stizali su sa stražnjim sedištima kamiona punim dece. Deca su se ponašala onoliko pristojno koliko su im to njihova tela, poput satnih opruga, dopuštala, onoliko anđeoska koliko im je beskrajna vožnja to dopuštala. Bila su dobro svesna da bi jedan prekršaj tako rano, na početku dana, lako mogao da im kasnije štošta uskrati.
     Subotnje popodne posebno je mnogo značilo deci. Nijedna odrasla osoba nije ga priželjkivala tako grozničavom snagom. Bilo je to poslepodne oslobođeno dužnosti, poslepodne slobode da se rasprsne - unutar propisanih granica. A, najvažnije od svega, bilo je to poslepodne odlaska u bioskop.
     Neki su već čuli da te subote neće biti bioskopske predstave: Mierov 'Mažestik' još je bio raskuživan.
     Ali ono što bi svake druge subote predstavljalo tragediju, sada nije ostavilo traga. U gradu je bio cirkus.
     Narod je obično stizao u grad posle ručka a vraćao se uveče, na vreme za večernje dužnosti i kasnu večeru; ali, ne i ove subote. Cirkus je bio u gradu. Dužnosti su odložene, rasporedi pomerani; pravljeni su planovi da se te večeri duže ostane.
     Telefonske veze pevale su niz uličice i preko polja. Bila je to najfantastičnija cirkuska predstava ikad prikazana. Bio je to događaj života, prizor koji se nije smeo propustiti. Bila je to Kolumbijska izložba i Halejeva kometa na jednom mestu.
     Prizori su iznova i iznova prepričavani, sve dok svako u okrugu nije tačno znao šta će da vidi. Oni koje nisu zvali, čuli su od dvojnika. Većina njih nije verovala u fantastične tvrdnje, ali je htela da ide - samo da se uveri da li je onaj koji im je to ispričao vetropir kakav su mislili da jeste.
     Tog subotnjeg jutra, rano, pre nego što je vrućina postala nepodnošljiva i dok je Hauli još zevao i protezao se, Evelin Bredli je izišla iz Mierove tekstilne radnje sa paketom ispod preplanule ruke. Dobro se osećala, uživajući u relativno hladnom vazduhu i razmišljajući o protekloj noći. Nije jasno mogla da odredi šta oseća prema onome što je videla u cirkusu. Nije mogla da prihvati bratovljevu ubeđenost da je baš sve varka - istina, zabavna i briljantna, ali u svakom slučaju varka. Ali nije je mogla sasvim prihvatiti, zdravo za gotovo. Sigurno je bila svesna implikacija, uznemiravajućih implikacija, kad bi to bilo istinsko. Ali, iz nekog razloga sve to je nimalo nije uznemiravalo. Samo se čudila i osećala jetku brigu što je Harold, verovatno, i posle svega, ipak u pravu.
     Soni ju je donekle razočarao. Odvezao je pakarda do izletišta blizu Krivudavog potoka i parkirao ga s očigledno ljubavnim namerama. Uopšte nije hteo da priča o Predstavi sa čudesima - a ona nije mogla da ne misli na nju.
     Spustila je zavežljaj u žičanu korpu na biciklu i povezla se niz tihu ulicu, ka kući. Pitala se neće li i njen otac 'srediti stvar' na način na koji je sudija Vilet to uradio sa Grejs Elizabet. Nasmejala se na tu pomisao, a onda osetila pomalo potištenom. Nije poznavala nikoga za koga bi želela da se uda, a pretpostavljala je da zna svakog raspoloživog momka u okrugu Hauli.
     Nije znala zašto se zbog toga brine. Sasvim sigurno nije planirala da se uda pre nego što završi koledž - ako ove jeseni bude mogla da ode na koledž. Njen otac joj ništa o tome nije rekao, ali ona je znala da ga brine kriza. Plašio se da ove godine prihodi od useva neće biti veliki, ako cene nastave da padaju.
     Pa, možda Soni Redvaj i ne bi bio tako loš muž - ako bude morala da se skući. Soni joj se dopadao; mnogo joj se dopadao. Bio je tako sladak prošle večeri - i pomalo ju je iznenadio, jer je obično bio baš stidljiv. Nasmejala se samoj sebi.
     Onda joj se smešak raširio pa se i glasno nasmejala. Poznavala je Sonija celog života, a on je, do prošle večeri, nikada nije pitao da izađu. Bili su prijatelji, i on nikada nije pokazao bilo kakvo drugačije interesovanje. Otkud, najednom, ovo? Osim... ako on nije pogledao unaokolo i odlučio da je, ako već mora da se skući, ona najpovoljnija prilika. Nije znala da li da se oseti polaskanom ili ne, ali pomisao je bila smešna ako je i bila istinita.
     Mahnula je Elmu Vitekeru koji se tovario blokove soli na kola u prodavnici stočne hrane i žita, nasmejala se Sonijevoj majci koja je izišla iz banke, viknula "zdravo" Biliju Salivenu kod ledarnika. (Da li je Sonijeva majka gledala s većom naklonošću? Da li je i ona deo zavere?)
     Usporila je dok je prolazila pored Predstave sa čudesima i znatiželjno je zagledala. Sve je bilo tiho i pod jarkim suncem delovalo pomalo pohabano. Nikoga nije bilo. Prošla je žutu železničku stanicu i gume na biciklu četiri puta načiniše plok kada je prelazila preko šina.
     Trotoar se završavao na mostu preko Krivudavog potoka. Daske su ritmično tandrkale dok se vozila preko njega. Pogledala je dole, u vodu, i videla Anđela kako sedi na obali i peca.
     Zaustavila se, naslonila na gvozdenu ogradu i stala da ga posmatra. Kako je bled, pomisli, i kako slatko, nevino i tužno deluje. U tom trenutku imala bi problema da objasni svoja osećanja. Bilo je tu strahopoštovanja zbog onoga što je videla da radi, ali, opet, to joj nije smetalo. Bilo je tu sažaljenja zato što je tako različit i egzotičan. Pomalo erotske opčinjenosti, jer nikada ranije nije videla čoveka koji tako dobro izgleda, osim možda na filmu. A tu je bila i nemala količina znatiželje.
     On iznenada podiže pogled prema njoj. Njegova raščupana bela kosa sijala je na suncu kao srebro. Oprezan je kao predivna mačka, pomisli ona, nesiguran da li mu preti opasnost ali spreman da utekne. Onda se, očigledno procenivši da opasnosti nema, nasmešio, kolebljivo i stidljivo. Evelin oseti bol u grudima, iskrenu fizičku bol.
     Bože moj, pomisli ona, i Soni Redvajn nestade iz njenog uma. Za probu, odvratila je na smešak, a onda iznenada odlučila. Odvezla se do kraja mosta, parkirala bicikl i stazom se spustila do vode.
     Posmatrao ju je kako prilazi i ustao, ponovo je podsetivši na mačku koja je spremna na beg ako to situacija bude zahtevala.
     "Zdravo", reče ona pomalo nervozno. "Gledala sam sinoćnu predstavu. Bila je za delić prejaka."
     Anđeo se nasmeši i blago klimnu. Evelin bi pomalo neprijatno zbog svoje neposrednosti i zbuni se što on ništa ne reče. Primetila je njegove oči i shvatila da su mu dužice crvene. Uzvrpoljila se i pokušala da ne bulji, iako je njena opčinjenost bila gotovo neizdrživa. Pročistila je grlo i s mukom nastavila: "Ja sam Evelin Bredli. Živim dole niz put, nekoliko milja dalje." Pokazala je pravac klimanjem glave. Anđeo je i dalje ćutao; samo ju je posmatrao jasnim, rubinskim očima i glupavo se smešio. "Pa", reče ona i napravi korak unazad. "Nisam mislila da ti smetam. Samo sam htela da ti kažem koliko mi se svidela sinoćna predstava."
     Razočaranje pređe Anđelovim licem. Stavio je prste na usta i odmahnuo glavom.
     "On ne može da govori", reče glasić blizu zemlje. Mali Tim iziđe iza Anđelove noge. Anđeo se nasmeši i ponovo klimnu.
     "Oh", reče Evelin, zaprepašćena, "nisam znala. Ako vam smetam, otići ću."
     "Možda", poče Tim, ali ga Anđeo prekinu, saginjući se i dodirujući mu vrh glave. Tim začkilji gore prema njemu i namršti se. Anđeo ponovo stavi prste na usta, a onda ispruži ruku prema Evelin. Upitno ju je gledao.
     Tim načini mali uzdah i sede na kamen od tri palca. "Ni najmanje", reče on. "Privuci kamen i pridruži nam se. Ima li riba u ovom potoku?"
     "Mislim da ima." Sela je na veliki ravnu stenu i podvila suknju ispod kolena.
     "Mora da su jutros negde drugde", progunđa Tim nabravši ružno malo lice. "Ni ne grizu."
     Evelin se nasmeja i oslušnu par svadljivih muholovaca u severoameričkoj topoli koja se nadnosila nad vodu. Anđeo sede na drugo mesto i podiže pecaljku.
     "Nije loš način da se ubije malo vremena, čak i ako ništa ne uhvatite", reče ona i oseti da kroz nju puzi bolećiva snenost zadovoljstva.
     "To je tačno, gospođice Bredli." Tim klimnu glavom.
     Pomalo ju je iznenadila ležernost s kojom razgovara s ovom dvojicom egzotičnih stvorenja: ružnim gnomom čija glava joj ne dopire ni do kolena i bledim mladićem sa rubinskim očima. A i Anđeo učestvuje u razgovoru, ona iznenada primeti. Njegovo čudesno izražajno lice komentarisalo je sve do sada izrečeno. Pretpostavila je da je to uobičajena osobina mutavaca.
     "Ja... ovaj... pretpostavljam da ne bi bilo taktično da vas zapitam kako se one stvari iz predstave izvode? Moj brat misli da je, na primer, vaša tačka izvedena s ogledalima. Sad mogu da mu kažem da ste sto posto pravi."
     "Ja nemam ništa protiv da vam kažem kako se sve to izvodi, ali kad bi Hejverstok saznao, završio bih kao doručak Žene-Zmije." Bacio je šljunčić veličine njegove pesnice u vodu. "Gospođice Bredli", reče, ne gledajući u nju, "ne bi bilo loše kad ne biste pominjali da ste s nama razgovarali, čak ni vašem bratu. Hejverstoku se ne sviđa da imamo bilo kakve veze sa građanima. Ne bi trebalo čak ni da napuštamo kola, ali sam ja mislio da bi Anđelu dobro došlo malo sunca. U poslednje vreme je malo ušiljio."
     Anđeo se namršti na njega.
     "Naravno." Ustala je. "Bolje da pođem pre nego što nas neko vidi. Ne bih želela da vam pravim nevolje."
     Anđeo se ustade i nasmeši joj se. Njegova tuga, usamljenost i nežnost zračili su prema njoj. Osetila je smešno osećanje u trbuhu.
     "Zbogom, gospođice Bredli", reče Tim, ne uspevajući da prikrije olakšanje u svom glasu.
     "Zbogom", reče ona i okrete se. Spustila je stopalo na okrugao rečni kamen. Kamen je bio mokar i klizav od mahovine. Stopalo joj skliznu u stranu. Zadahtala je počela da pada ka vodi. Anđeo se naže da je uhvati.
     Zaustavila se iako Anđelova ruka još nije bila stigla do nje. Onda njegovi prsti ščepaše njen zglavak i ispraviše je. Zabrinuto ju je gledao dok je dolazila do daha. Nasmejala se, smetena.
     "Vidiš, Anđele!" oduševljeno je vikao Tim. "Rekao sam ti! Rekao sam ti!" Onda je pogledao Evelin i sabrao se. "Jeste li u redu, gospođice Bredli? Baš je dobro što Anđeo ima dobre reflekse."
     "Da, dobro mi je." Ona pogleda Anđelovu šaku koja je još držala njenu. On ju je najednom pustio i nervozno obrisao svoju o bedro. Evelin kratko dotače njegovu ruku. "Hvala ti", reče ona. On se široko osmehnuo i klimnuo, zračeći zadovoljstvom.
     Ona se okrete Timu sa zbunjenim izrazom na licu. "Svesna sam svega što se dogodilo. Anđeo me nije ni dotakao a ja sam već bila prestala da padam."
     Vratila je pogled na Anđela. On se zbunjeno namrštio.
     "Mora da ste pogrešili, gospođice Bredli", reče Tim i nasmeši se. Njegovo malo lice groteskno se izobličilo. "Fizički vas je Anđeo uhvatio. Šta se drugo moglo dogoditi?"
     "To ja vas pitam. Moglo je biti isto ono od čega je Anđeo leteo, ono što ga pretvara u vatrenu pticu, ono što pravi oluju u šatoru, što ženu čini nevidljivom."
     Tim se nasmeja. "Ali to su samo trikovi. Ništa drugo nego obični trikovi."
     "Ne verujem vam."
     Anđeo je gledao čas jedno čas drugo, na licu mu se videla nedoumica.
     Tim raširi svoje ručice i slegnu ramenima. "Žao mi je, gospođice Bredli. Šta vam drugo mogu reći? U onom trenutku vam se, zbog uzbuđenja, sve to samo pričinilo." Pogledao je Evelin s umiljatim izrazom na licu.
     Evelin se namršti, osećajući se pomalo budalasto. Bila je sigurna da joj se ništa nije pričinilo, ali sad nije znala šta da radi. Nije mogla tek tako da stoji tu i nazove ga lažovom. Odlučila je da je najbolje da što pre ode.
     "Zdravo tamo dole", dopre glas sa mosta. Sve troje podigoše pogled. Gojazan sredovečan čovek stajao je tamo i posmatrao ih. "Hejverstok se probudio", reče on glasno. "Bolje se vratite. Loše je volje, kao i obično."
     Tim poteže Anđela za nogavicu. "Dovedi ga ovamo", naredio je kad je Anđeo pogledao u njega. Anđeo je bio zbunjen, ali je mahnuo čoveku da im se pridruži. Ovaj ih je za trenutak upitno gledao, a onda pošao dole.
     "U čemu je stvar?" upita on, znatiželjno posmatrajući Evelin.
     "Henri, ovo je Evelin Bredli. Gospođice Bredli, ovo je Henri Kolins; poznatiji kao Henri-eta", napetim glasom objasni Tim.
     "Zdravo." Evelin ispruži ruku. "Učinili ste mi se poznati."
     On se nećkao jedan tren, a onda se rukovao s njom. "Kako ste? Anđele, bolje uzmi Tima i vratite se pre nego što vas potraži. Znate šta sve može da uradi."
     "Anđeo i ja moramo da se vratimo, gospođice Bredli. Ispričajte Henriju šta mislite da se dogodilo. Siguran sam da će vas on ubediti da vam se to samo pričinilo."
     "Šta se dogodilo?" upita Henri. Zebnja se ocrtavala u njegovom glasu.
     "Ništa..." poče Evelin, rešena da ne ulazi opet u to.
     "Gospođica Bredli zamalo nije pala u potok", reče Tim. "Anđeo ju je na vreme uhvatio, ali ona misli da u tome ima nečeg natprirodnog. Upozorio sam je i da ne pominje da je razgovarala s nama. Hajdemo, Anđele."
     Anđeo podiže Malog Tima sa zemlje i smesti ga na rame. Nasmešio se Evelin i prstima dotakao usne. Okrenuo se i pošao uzbrdo ka mostu.
     Henri ih je posmatrao kako odlaze, a onda se okrenuo Evelin. "Čemu sve ovo?" upita on, nimalo prijateljski.
     Evelin uzdahnu. "Stvarno nije ništa. Sigurna sam da mi se samo učinilo."
     Henri klimnu. "Vrlo dobro. Samo vi idite kući i zaboravite na sve, gospođice Bredli. Gospodin Hejverstok je vrlo strog. Zabranjeno nam je da razgovaramo sa građanima. Moramo biti sigurni da on za ovo neće saznati. Vaša znatiželja mogla bi neke jako fine ljude dovesti u ozbiljnu nevolju. Oprostite mi što sam tako grub."
     "Ne", reče ona, gledajući u šake. "Razumem. Ali nije to samo znatiželja; bar ja mislim da nije. Ne znam..." završila je neuverljivo.
     "Oh, razumem." Henri pokajnički klimnu glavom. "Naš prelepi, bezazleni Anđeo se nasmešio i zarobio još jedno ustreptalo žensko srce. To se događa u svakom gradu. Uvek nekoliko njih pokuša da se uvuče u njegova kola. Do sada, nijedna nije uspela." Nežno je frknuo. "Jadničak blesavi, verovatno ne bi ni znao šta s njima da radi i kad bi uspele."
     "Potpuno mi je nejasno šta hoćete", Evelin reče žustrije nego što je nameravala. Znala je da preterano naglašeno reaguje zato što se toliko približio istini. Osećala se kao kakva šiparica koja gubi glavu zbog neke filmske zvezde.
     "Gospođice Bredli. Anđeo je... pa... nemojte se vređati; njegovo prijateljsko ponašanje prema vama ne znači ništa. Anđeo je... prostodušan. On je kao mezimče prema kome su se loše poneli. Svaka ljubaznost će ga navesti da se tako izveštačeno ponaša. Kao kuca koja maše repom i liže vam ruku. To ne znači da se on nešto posebno zanima za vas; isto bi bilo i da je bilo ko drugi u pitanju. Nemojte to pogrešno shvatiti."
     "Neću, gospodine Kolins." Lice joj se žarilo i nadala se da nije pocrvenela. Zašto ne prestane da priča? Želela je da potrči, ali nije mogla. Nameravala je da zadrži onoliko dostojanstva koliko je to bilo moguće.
     "Dobro", reče Henri ljubaznijim glasom. "Sad put pod noge i nikome ni reči."
     "Neću. Zbogom, gospodine Kolins." Okrenula se počela da se uspinje stazom ka mostu. Hodala je jako pažljivo; nije baš najbolje videla kroz izmaglicu nelagodnosti.
     "Zbogom, gospođice Bredli", viknuo je za njom. "Sutra ujutro ćemo se spakovati se i otići iz grada, i vi ćete zaboraviti na sve u vezi s nama."
     Iznenada, za Evelin, situacija postade apsurdna i vrlo smešna. Osetila se kao pohotan čovek koga upozorava otac nevine devojke: upozorenje blago, ali s nagoveštajem veće žestine ako bude uporan. Počela je da se smeje. Okrenula se na putu i mahnula Henriju.
     "Sumnjam", viknu ona. "Zaista sumnjam u to." Nastavila je uzbrdo, popela se na bicikl i odvezla, i dalje se smejući u sebi. Jednom je bacila pogled unazad i videla Henrija kako žuri ka gradu.









10.
     Cirkus je spavao u jarkom jutru i čekao tamu da naglo oživi od čuda van moći poimanja. Ali iza zida kola odvijala se aktivnost koju znatiželjne oči sa ulice nisu mogle da vide. Jedan od šest radnika nosio je zobnicu na ramenu, a onda ispraznio zob u korito nadohvat sapetih konja. Drugi je ušao u kola sa pokrivenom činijom u jednoj ruci i vedrom u drugoj.
     Meduza je sedela za malim stolom, strpljivo čekajući da je nahrane. Pogledala je čoveka i sivim jezikom prešla preko usana. Zmije na njenoj glavi su se koprcale, praćakale i prepirale oko uhvaćenog skakavca, prevelikog da ga progutaju, palacale malim crvenim jezicima i šištale. Grč na Meduzinom obrazu ritmično se trzao.
     Cirkuski radnik je spustio pokrivenu činiju na sto. Ona je skinula poklopac i kašikom nespretno počela da jede barenu hranu.
     Uzeo je onda svežanj zamotan u mesarski papir i ribe iz njega bacio u Sirenin rezervoar. Zgrabila ih je i pohlepno počela da ždere ostavljajući krljušt i deliće mesa da lenjo plutaju po zamućenoj vodi.
     Iskrenuo je vedro iznad kaveza Žene-Zmije i ubacio joj veliki komad sirovog mesa. Komad je udario o dno kaveza uz krvav tresak. Žena-Zmija je pogledala čoveka zbunjenim ptičjim očima, pokrenula namotaje i nežnim šakama podigla meso. Sitno ga je grickala, lagano se njišući.
     Radnik je izišao iz kola i vratio se u šatru. Krila šatre bila su povučena naviše, da blag povetarac uđe unutra. Neko vreme je posmatrao Minotaura i trojicu drugih radnika kako bacaju kockice na vunenom pokrivaču. Minotaur je nosio plavu košulju od šambreja i smeđesive pantalone od engleske kože. Papci su mu groteskno štrčali iz nogavica s manžetnama.
     Radniku je dosadila igra i on se okrenu Kelsiju Armstrongu koji je spavao na klupi. Znao je da je Kelsi prošlu noć proveo sa devojkom iz grada. Kelsi je kod Hejverstoka bio već gotovo godinu dana, duže od ostalih radnika. Bio je tu već toliko dugo da je postao bezbrižan - ili mu je bilo dosta. Kad bi Hejverstok doznao, Kelsi bi dobio nogu u dupe, pomisli čovek. Uzdahnuo je. Pa, Hejverstok će doznati. On uvek dozna, ali ne od mene. Mogao bi da dobijem koji poen, ali ne želim Kelsija na savesti. Trebalo bi da mu je drago što sam ja bio taj koji ga je prošle noći video, a ne neko drugi.
     Legao je na drugu klupu i zaspao.

     Kada je završio s igrom, Minotaur je ustao i protegao se. Mišići su mu napeli tkaninu košulje sve dok se nije učinilo da će se ona raspasti. Protrljao je prepone, pokušavajući da olakša bol koji se usredsredio na to mesto i uporno se pojačavao. Bol je uvek bio s njim; i uvek je rastao dotle da je morao da bude zadovoljen. Čak ni tada nije potpuno nestajao, samo bi se tiho ugnezdio između njegovih stegana i iznova započinjao rast.
     Napustio je šatru i uzmuvao se oko kola, pošao da uđe u jedna, a onda zastao. Video ju je između kola, iako ona njega nije mogla. Bila je to devojka od prošle noći, ona s dugom svilenkastom kosom. Prsti su mu se nesvesno pomerali kao da miluje njenu dugu, meku, ljupku kosu.

     Hejverstok je sedeo pored otvorenih vrata svojih kola i mehanički jeo, kao da je glad bila nepoželjna napast. Posmatrao je Minotaura i znao da se opasna tačka ubrzano bliži. Luis je rekao da je na tragu izgledne prilike. Moraće da razgovara s Luisom i uveri se...
     Oči mu se suziše kada je Anđeo prošao s Timom na ramenu.
     "Anđele!" oštro reče on. "Dođi ovamo."
     Anđeo zastade i okrete se sa slutnjom u rubinskim očima. Tim mu nešto šapnu na uvo. Anđeo se pope stepenicama i stade na ulazu u karavan.
     "Gde ste bili?"
     "Nismo želeli da vam smetamo", reče Tim, oklevajući, "pa smo u mojim kolima igrali karte."
     "Gde je Henri?"
     "Ne znam. Ni on ni Minotaur nisu bili tamo."
     "Anđele, vrati Tima u njegova kola. Onda dođi ovamo da doručkuješ." Napeto je gledao Anđela. "Imamo neka posla."
     Anđeo klimnu glavom i spusti se stepenicama. Tim se držao za Anđelovu snežnu kosu i bacao pogled unazad, prema tamnom čoveku koji se jedva video kroz otvorena vrata. Njegovo malo gnjecavo lice bilo je brižno.

     Tim je spavao u maloj gajbici smeštenoj na kraju Henrijevog toaletnog stočića. Kad ga je Anđeo ostavio tamo, on se ushodao tamo-amo po stolu, između razbacanih kozmetičkih preparata, šepajući na kljastoj nozi. Svaki njegov pokret odražavao se u ogledalu toaletnog stočića.
     Zastao je i odahnuo u trenutku kada je Henri ušao.
     "Gde je Anđeo?" upita Henri spuštajući se sedao na stolicu.
     "Sa Hejverstokom. Henri..."
     "Šta je to bilo na potoku?"
     "To pokušavam da ti kažem. Devojka je počela da pada. Okliznula se na kamenu i počela da pada. Anđeo je posegnuo za njom, ali je ona prestala da pada pre nego što ju je dodirnuo. Njegova ruka je bila šest palaca od nje kada je prestala da pada. Oduvek sam ti govorio da je Anđeo taj koji ima dar, ne Hejverstok. Bio sam u pravu! Anđeo, a ne Hejverstok. Video sam." Njegov slabašni glas bio je sve uzbuđeniji. "Stvarno je Anđeo taj. Hejverstok ga pod hipnozom koristi.
     "Siguran si? Nema greške?"
     "Nema greške."
     "A devojka? I ona je to videla? Je l' to zbog toga bilo, to o natprirodnom?"
     "Da. Zar ti nije rekla?"
     "Nije." Henri je grickao donju usnu. "Ništa nije rekla o tome. Samo je rekla da joj se to verovatno samo pričinilo."
     "Veruješ li da je stvarno tako mislila?"
     "Ne znam."
     "Meni je rekla da mi ne veruje kad sam joj predočio tu mogućnost. Nisam znao šta drugo da joj kažem. Zato sam te i pozvao. Misliš li da će to nekom ispričati?"
     "Ne znam, ali mislim da se više neće motati ovuda. Rekao sam joj da je jadni Anđeo prostodušan. Ako je imala neke požudne šeme u vezi s njim, to će je ohladiti."
     "Trebalo bi."
     "Činilo se da to deluje, a onda, ne znam... nešto se smešno desilo."
     "Kako to misliš?"
     "Počela je da se smeje. Počela je da se penje stazom prilično gnevna; onda je počela da se smeje. Bilo je vrlo čudno."









11.
     Evelin je naslonila bicikl na ogradu verande i ušla u kuću sa smotuljkom iz Mierove tekstilne radnje. Prošla je kroz sobu u pročelju, kraj spavaće sobe njenih roditelja. Bes podiže pogled sa šivaće mašine.
     Evelin joj pruži svežanj. "Evo materijala."
     "Trebalo ti je vremena", blago ju je prekorela majka.
     "Žao mi je, mama", reče ona i sruči se u tapaciranu stolicu boje zlata. "Ja... uh... pričala sa s nekim."
     "Nije li to bio Soni Redvajn?" začikivala ju je Bes.
     "Ne... nije", reče ona. Njena majka je s nevericom pogleda i Evelin zaključi da tu treba stati.
     Bes odmota paket i raširi žuti perkal preko kreveta. "Rouz Vilet je zvala. Rekla sam da ćeš joj se javiti."
     "Hvala, mama. Mama..." oklevala je "... zar ne misliš da je malo čudno što me je sinoć Soni pozvao da izađemo?"
     "Kako to misliš, draga?"
     "Pa, znam ga čitav život a nikad ranije me nije pitao."
     Bes se nasmeši. "Možda mu je tek sada sinulo koliko si lepa. Uvek je bio stidljiv." Stavila je pribadače u usta i rasprostrla mustru od svilenog papira na žuti materijal.
     "Pre nekog vremena sam razmišljala, pa, ako bih već morala da se udam za nekoga iz Haulija, ko bi to mogao da bude?"
     "I..." Bes izvadi pribadače iz usta. "I ko bi to mogao da bude?"
     "Niko. Ali sam mislila: šta ako je i Soni došao na istu ideju, šta ako je i on pogledao oko sebe da vidi s kim bi u Hauliju mogao da se oženi i... pa... izabrao mene."
     Bes odmahnu glavom, pribadajući mustru za materijal. "Soni je još mlad da razmišlja o ženidbi."
     "On je moje godište."
     "Znam, draga, ali drugo je za devojke. Devojke su u osamnaestoj zrelije od momaka." Podigla je pogled. "Je li to kod tebe i Sonija postalo ozbiljno?"
     "Nije." Evelin slegnu ramenima. "Mislim, nisam zaljubljena u njega, ili nešto tako, ali mislim da mi se dovoljno sviđa. Samo sam razmišljala... Rouz mi je ispričala za Grejs Elizabet i Voša Pikoka, i to me je nekako rastužilo, i zapitala sam se da li biste ti i tata, ako već ja ne bih mogla da nađem nikoga za koga bih želela da se udam, sredili nešto za mene na način na koji je to sudija uradio za Grejs Elizabet?"
     Bes se zakikota. "Znaš da to nikad ne bismo uradili."
     "Znam, ali ni vi ne biste ništa manje od sudije želeli da vam stara usedelica prebiva u kući."
     "Hauli nije čitav svet. Šta je danas ušlo u tebe? Zar nije malo rano za brigu da ne ostaneš usedelica? Danas se devojke ne udaju tako rano kao kad sam ja bila tvojih godina."
     "Da, ali ako na jesen ne odem na koledž, ne znam gde bih mogla da sretnem nekog novog." Likovi Anđela, Malog Tima i Henrija proleteše joj kroz um.
     Bes podiže pogled i namršti se. Evelin za trenutak pomisli da joj majka čita misli.
     "Mogla bih da odem u veliki grad i postanem devojka od karijere", brzo reče Evelin, "ali, kako se na radiju čuje, ovih dana svi ostaju bez posla. Pa..." zakikota se ona "... mislim da ću morati da visim oko želežničke stanice i proveravam sve trgovačke putnike koji dolaze u grad."
     "Evelin!" reče Bes, a onda ostavi posao i sede na ivicu kreveta. "Da li je tata nešto razgovarao s tobom u vezi s odlaskom na koledž ove jeseni?"
     Evelin oseti kako joj se želeudac stisnuo. "Ne... ali znam da se brine." "Oh, Evi, dušo, ne znam kako da ti kažem", reče Bes skrušeno. "Znam koliko si se radovala koledžu, ali mi smo gotovo sigurni da neće biti dovoljno novca. Ako sve bude onako loše kao što tvoj otac misli da hoće, sav novac koji smo sačuvali moraće da ode na farmu. Tvoj otac se plaši da, kako se sada čini, to može da potraje nekoliko godina. Ono malo ušteđevine moraće da ode na tvog brata, da on završi poslednju godinu. Ne bi ni za njega bilo dovoljno da ne dobija i novac od ragbija. Jednostavno, nećemo imati dovoljno za oboje, a važnije je momku nego devojci da završi koledž. Žao mi je, dušo."
     Evelin se nasmeši i uze majčinu ruku. "Znam", reče ona. "Pa..." ustala je "... mislim da ću morati da razmislim o Soniju. Zar popodne ne idete u grad?"
     Bes odmahnu glavom. "Tata mora da radi, a i ja - a i ti." Evelin ode do dnevne sobe, na telefon, nekoliko puta brzo okrete ručicu, skide prijemnik i prinese ga uhu. Spustila je mikrofon nekoliko palaca niže da bi mogla da ga dohvati. Uvek je to morala kada bi Harold koristio telefon pre nje.
     "Zdravo, Reba", reče ona i dalje prinuđena da pomalo isteže vrat. "Hoćeš li, molim te, da nazoveš Viletove?" Nasmešila se. "Dobro. Kako si ti? Da, bila sam sinoć. Stvarno je dobro. Mislim da će ti se svideti... Hvala ti, Reba... Halo... Ko je to?... Fini? Šta ti tu radiš?... Da li te sudija dovoljno plaća da večeras odgledaš obe predstave?" Nasmejala se. "Da li je Rouz tamo? Evi ovde... Stvarno je bilo strašno. Kako je bilo drugi put?... Dobro... Ćao, Fini... Rouz, mama mi reče da si zvala... Verovatno. Moraću da pitam."
     Okrenula je glavu prema spavaćoj sobi i rukom prekrila mikrofon. "Mama?" pozva ona.
     "Da, draga?"
     "Rouz večeras priređuje pidžama-zabavu. Hoću li moći da idem?"
     "Mislim da ćeš moći, ako sve posvršavaš."
     "Hvala, mama." Vratila se telefonu. "U redu je, Rouz... Ne znam da li mogu da stignem na ručak... nagomilalo mi se puno posla jer smo juče puno švrljali... Dobro, doći ću ako uspem... Ćao, Rouz."
     Evelin spusti prijemnik i zamišljeno pogleda kroz prozor; misli joj nisu bile na pidžama-zabavi.









12.
     S druge strane pregrade u Hejverstokovim kolima, nasuprot njegovoj kancelariji, nalazila se soba u kojoj je Anđeo spavao i u kojoj su on i Hejverstok provodili popodneva. Četiri strane kola bile su gotovo potpuno prekrivene knjigama. Samo prostor uz jedan zid, na mestu gde se nalazio Anđelov krevet, vrata na pregradi, uzak visok prozor preko puta kreveta - zatvoren zbog spoljašnje vrućine - i prorez koji je omogućavao komunikaciju sa vozačem: samo ti delovi u prijatno prohladnoj sobi nisu bili prekriveni knjigama i zaključanim vitrinama.
     Anđeo i Hejverstok su sedeli u sučeljenim stolicama ispod prozora, u ostrvcetu svetla. Kako se bližilo podne, sunčevi zraci su padali pod kosim uglom, iskreći čestice prašine u vazduhu, paleći Anđelovu kosu srebrnom vatrom i blistajući se na njegovom znojnom licu.
     Hejverstok je sedeo s šakama na kolenima, razmaknutih ruku. Nagnnuo se u zraku svetla i zagledao se u Anđelovo lice. Anđeo je bio u nemirnom transu, očiju nalik na ružičaste ahate, mlitavih ruku u krilu, dlanova okrenutih naviše.
     "Plašiš me, Anđele", blago reče stariji čovek. "Šta je to ušlo u tebe? Nikada se ranije nisi ovako ponašao. Prestani da me plašiš!" zarežao je, a onda se njegov glas opet ublažio. "Kad bi samo mogao da govoriš, moj predivni Anđele."
     Zavalio se u stolicu; lice mu se sklonilo u senku. "Da možeš da govoriš, završili bismo s ovim pre mnogo godina. Jako sporo ide kad tako sediš tu kao blesan. Da možeš da govoriš, rekao bi mi koj' ti je vrag."
     Iznenada se nagnuo napred i pljesnuo po kolenima. "Prestani da se boriš sa mnom!" reče on; glas mu je zaškripao od besa. Anđelovo telo je drhtalo, mišići su mi se grčili kao da kroz njih prolazi električna struja. Vilice mu se spojiše, a vrat nape. Na zajapurenom licu iskočiše mu graške znoja. Dah mu je grgoljio u grlu.
     Onda njegovo telo teško pade. Zatvorio je oči i s naporom disao. Kad ih je otvorio i sa strahom je pogledao u čoveka. Izišao je iz transa.
     Hejverstok je uzdahnuo i zavalio se. "Žao mi je, Anđele. Nisam hteo da te povredim, ali ti si mučio telo." Uzeo je sa police olovku i blok i pružio ih Anđelu. Anđeo ih, oklevajući, uze.
     "Postaviću ti nekoliko pitanja i želim da mi na njih odgovoriš. Želim da odgovoriš iskreno i potpuno." Glas mu se rastopio. "Ja ne volim da te povređujem, Anđele. Ti se boriš protiv mene, dečko moj. Nikada se ranije nisi borio. Bio si uvek rastegljiv kao vlažan pesak, pružao si otpor kao puding. Kaži mi, Anđele, dečače moj. Kaži mi zašto mi se sada suprotstavljaš."
     Anđeo ga je zbunjeno gledao, ne znajući. Bespomoćno je posmatrao olovku i blok koje je labavo držao u rukama. Podigao je oči ka drugom čoveku i odmahnuo glavom, namršten.
     "Anđele, ne izazivaj me više. Pitao sam zašto se suprotstavljaš mojoj kontroli. Želim odgovor!"
     I dalje zbunjen, Anđeo napisa na bloku NE ZNAM i podiže ga da Hejverstok vidi. Hejverstok zaurla. Lice mu se zažarilo od besa.
     Anđelovo telo se trže. Glava mu polete unazad i nečujan krik zaklopara mu u grlu. Laktovi mu se stisnuše uz telo. Onda mu se mišići opustiše. Strovalio se u stolicu. Olovka i blok ispadoše mu iz mlitavih ruku.
     "Vidiš li šta sam uradio zbog toga što si bio tvrdoglav?" upita Hejverstok mučeničkim glasom. "Anđele, Anđele, što me teraš da ti ovo radim? Ja nisam čovek teška srca. Od tebe želim samo da sarađuješ; onako kako si to uvek činio." Nasmešio se i potapšao Anđela po kolenu. "Sada ćemo opet da probamo. Podigni olovku i blok i reci mi šta te muči."
     Teško dišući, Anđeo se sagnu i ponovo uze olovku i blok.
     "Anđele, ovo moramo da raščistimo, pre nego što nastavimo s radom. Ne sviđa mi se ovaj ćorsokak. Šta se to desilo i prouzrokovalo ovaj otpor? Kakvu si to pustolovinicu imao koja je dovela do ovoga? Jesi li doživeo kakvo malo otkrovenje? Je si li naučio nešto što bi bilo bolje da ne znaš? Odakle ti ova neočekivana snaga? Kaži mi, Anđele."
     Anđeo pogleda Hejverstoka a zatim povuče liniju ispod reči koje je već napisao. Podigao je blok.
     Prsti mu se uznemiriše. Blok lepršajući pade na pod. Presamitio se u stolici, stiskajući ruke oko stomaka. Oči mu se iskolačiše na sve crvenijem, mokrom licu. Pljuvačka mu se blistala na mlohavim usnama. Curak krvi poteče mu iz nosa. Telo mu je nekontrolisano drhtalo na snopu zlatne sunčeve svetlosti. Sat na većnici lenjo je počinjao da otkucava jedanaest.









13.
     Ljudi su dolazili u grad - automobilima, novim i starim, kolima, na konjima; dolazili su da vide Predstavu čudesa. Vlasnici radnji su zaključavali izloge i žurili da završe ručak. Na brzinu su telefonirali sinovima i kćerima, majkama i očevima, braćama i sestrama, da batale to što rade i požure u radnju da pomažu. Ljudi su pristizali ranije no što se očekivalo, u broju koji nije viđen još od okružnog vašara.
     Gospodin Mier je posmatrao gomilu, a onda pogledao preko trga prema zatvorenom 'Mažestiku'. Šmrknuo je.
     Grad se pripremao za žurno poslepodne.
     Već su se stvorile grupice na većničkom trgu, ljudi su stajali u senci platana, sedeli na klupama na suncu. Žene su razgovarale o prinovama, odeći, nagoveštajima skandala i cirkusu. Muškarci su proklinjali cene farmerskih proizvoda, koje su padale, proklinjali republikance, proklinjali Huvera i kikotali se budalaštinama iz cirkusa.
     Deca su trčala oko trga kao mašine koje se večno kreću, valjala po travi, dobijala peščane buve i ogrebotine, pretraživala radnje da vide nije li se nešto novo pojavilo od prošle subote, tužno gledala u zatvoreni bioskop, jela sladoled i slatkiše. Ali većinom su stajala ispred niza obojenih cirkuskih kola, buljila u slike, šaptala između sebe, začikivala drugu decu podstičući ih da se odmah ušunjaju, sa stravom očekivala dugo, beskrajno popodne do otvaranja Predstave čudesa.
     U Bouvenovoj prodavnici kolonijalne robe gospođa Bouven je prala sudove dok je Soni Redvajn čekao za tezgom. Gospodin Bouven je ispunjavao recepte i pokušavao da usluži ljude koji su ulazili i izlazili, obavljajući kupovinu pre nego što dođe vreme za cirkus.
     Fontana je bila zaposlena svako letnje subotnje popodne, ali se tog dana približavala ludnici. Gospođa Bouven je jedva uspevala da opere posude za sladoled, čaše za sodu i čaše za koka-kolu, toliko ih je Soni brzo punio.
     Iznenada uđe Luis Ortez i istoga trena stvori naelektrisanu tišinu. Kašičice sladoleda zaustaviše se na pola puta do ustiju, slatke tečnosti prestadoše da teku papirnim slamčicama. Dvadeset dva para očiju pratila su ga do ormana sa cigaretama. Gospodin Bouven požuri da iziđe iza tezge s lekovima. Luis je kupio dve palice 'fatima' cigareta i otišao, smešeći se i naginjući šešir damama. Buka se vrati uz juriš. Žene su se zgledale i široko osmehivale. Devojčice su se smejuljile iza šaka.
     Fini i Džek smireno uđoše, izuzetno pažljivi, trudeći se da ničim ne iznerviraju roditelje i time uskrate sebi posetu Predstavi čudesa te večeri. Pogledali su preko ramena prema Luisu i zastali ispod ventilatora postavljenog na tavanici da se na brzinu okupaju svežim vazduhom. Onda su se naslonili na tezgu i, ozarenih lica, pogledali Sonija.
     Soni im se široko osmehnu, dobro se osećajući, misleći na prošlu noć, misleći na Evelin, zviždućući dok je stavljao, kao dodatak, seckane lešnike i bombonice na sladolede s voćnim sirupom i izuzetno velike kugle sladoleda na kornete.
     "Tri kugle, molim te, Soni. Jednu jagodu, jednu čokoladu i jedan tuti-fruti", ljubazno reče Fini.
     "Isto i za mene", reče Džek.
     "Stiže." Soni izvuče kornete i zahvati sladoled hvataljkom, lagano škljocajući drškom.
     "Soni, hoćeš li večeras opet u cirkus?" upita Fini, željan da sa nekim novim porazgovara o tome. Potpuno je iscrpao Džekova sećanja i maštu.
     "Ne pada mi na pamet", odgovori Soni, trpajući čokoladu na jagodu.
     "Ja i Džek hoćemo. Ne bih to propustio ni za šta. To je najfantazmagoričniji događaj u istoriji sveta."
     Džek se nasmeši, slažući se. Gospodin Bouven, trenutno slobodan, dođe do tezge da pomogne.
     Soni se zakikota. "Tu si možda u pravu." Pružio im je prepune kornete. Džek mu je dao petnaest centi.
     Gospodin Bouven srećno uzdahnu. "Uspeo je da nagovori gospođu Bouven i mene da idemo večeras."
     "Sačekaj malo, pa ćeš da vidiš..." hitro poče Fini.
     Gospodin Bouven se nasmeja i zabaci ruke. "Molim te! Sinoć si mi podneo detaljan račun. Osećam se kao da sam sve već video."
     "Ježim se i od same pomisli na to." Gospođa Bouven se stesla.
     "Fini je toliko obuzet predstavom s nakazama", poverljivo će gospodin Bouven Soniju uz širok osmeh, "da nije ni primetio da su juče stigle nove Čudesne priče."
     "Šta?" kriknu Fini.
     "Dobili smo samo tri primerka i već ih prodali", reče on, tobože tužno.
     "Šta?" ponovo kriknu Fini izkolačenih očiju.
     "Ne budali." Gospođa Bouven se nasmešila osetivši sažaljenje prema sinu. "Sačuvala sam ti jedne."
     Fini i Džek pogledaše jedan drugog, vidno odahnuvši. "Tata, nemoj to da radiš", ozbiljno reče Fini. "Od toga može da se umre."
     "Momci, bežite odavde i klonite se vraga." Gospodin Bouven se zakikota.
     Otišli su, kružeći jezikom po kuglama tuti-frutija nabijenog na čokoladu, nabijenu na jagodu. Bouvenovi i Soni razmeniše poglede i nasmešiše se.
     Bio je to dobar dan.









14.
     "Zabava će mi se pretvoriti u katastrofu!" razdražljivo zakrešta Rouz. "Fransin se ponaša kao zombi. Pola devojaka koje sam pozvala idu u taj glupi cirkus."
     Sedela je besno na krevetu, mrko gledajući na sve što se kreće. U tom trenutku jedina stvar koja se kretala bila je njena majka. Izvadila je pune ruke posteljine iz kedrenog sanduka.
     "Draga, mogu da dođu posle predstave", reče gospođa Vilet idući ka vratima: iznosila je posteljinu napolje, da se provetri na konopcu.
     "Upadaće mi cele noći. Kakva će to zabava biti? Nikog neće biti ni da mi pomogne - i sestra i Lila izlaze. Čak ni ti nećeš biti tu da mi pomogneš. Šta ćeš ti na toj glupoj predstavi sa nakazama?"
     "Da, draga." Gospođa Vilet uzdahnu i iziđe. Zatvorila je vrata spavaće sobe i naslonila se na njih, teško dišući. "Ne znam šta je gore, žena sa zmijama na glavi ili kuća puna devojaka koje se kikoću", promrmlja ona za sebe i produži dole, pokušavajući da nešto vidi iznad hrpe posteljine u rukama.
     Rouz progunđa nešto i obema rukama tresnu cvetni jorgan. Tog jutra majka joj je oprala kosu i stavila trajnu, i ona je sjala poput zlatnog lista. Njena nova haljina od šifonskog muslina bila je bledožute boje narcisa. Donju usnu isturila je kao lopaticu.
     Iznenada je ustala i sjurila se iz sobe. Bila je na pola stepeništa kada ju je stigao toplotni talas.
     Kelsi Armstrong.
     Zastala je i ščepala ogradu. Osećala je klecanje u kolenima, ali se oduprla porivu da sedne na stepenice. Zašto joj se stalno vraćao u um kao vreo žarač? Celo jutro pokušavala je da odagna sećanje. Ponekad bi joj to uspelo na pola sata, ponekad na gotovo čitav sat, sa potpuno potisnutim sećanjem, a onda, nenadano, kao da je neko otvorio vrata peći, bilo je tamo: crveno, vrelo, goruće.
     Bože moj!
     Bože moj!
     Bože moj!
     Šta ako njen otac otkrije. Studen vazduh je preli. Zašto je bila tako blesava? Zašto se vratila do cirkusa kad ju je Harold otpratio kući?
     Nastavila je da niz stepenice i dalje se držeći za ogradu, terajući sećanje od sebe. Pokucala je na vrata sudijine radne sobe. Začula je mrmljanje koje je zvučalo kao poziv da uđe. Sklonila je Kelsija Armstronaga iz misli i ušla. Njen otac podiže pogled sa knjige i s trpeljivošću se nasmeši. Trpeljivost je bilo osećanje najbliže dobrom raspoloženju što je sudija uspevao da postigne.
     "Tatice", reče Rouz glasom male devojčice, "večeras me svi ostavljaju. Kako ću da iziđem na kraj s zabavom kad niko neće da mi pomogne? Ti i mama idete u cirkus, sestra izlazi s Vošom, a Lila će provesti veče s Mevis Pivi. Kako ću sve sama? Možeš li da središ da Lila ili sestra ostanu ovde i pomognu mi?"
     Sudijin osmeh se postepeno smanjivao i smanjivao, dok na kraju nije potpuno nestao. "Trebalo je o tome da razmišljaš kad si jutros tako iznenada zakazala zabavu. Znala si da svi drugi već imaju planove. Tvoja majka je učinila sve što je mogla da te uveri da je odložiš za sledeću subotu."
     Kelsi Armstrong.
     Da li joj se vatra vidi na licu? Moraće večeras da napravi zabavu. Kelsi Armstrong je želeo da se večeras opet sretnu. Morala je da izmisli zabavu. I morala je da je večeras održi.
     "Ali ti si uvek terao sestru da mi pomaže", zavapi ona.
     "Grejs Elizabet i Voš Pikok će se na jesen venčati. Ako žele da se vide subotom uveče, ja se u to neću mešati. Tu više nema razgovora."
     Rouz se okrete i pođe kao uveo ljutić. "Da, gospodine", promrmlja ona i zatvori vrata. Znala je da ako prvo umiljavanje ne upali, drugo ne samo da je beskorisno, već i opasno.
     Sudija Vilet pogleda zatvorena vrata i uzdahnu. Kako čovek može da izdrži s tri tako beskorisne kćeri na grbači? Grejs Elizabet je bila neugledna i knjiški tip, i neka je proklet ako će dopustiti da u porodici ima usedelicu. Lila je bila nežna. Ne fizički, fizički je ličila na traktor, već emocionalno. Bila je napeta i patila od čestih i vremenom uslovljenih glavobolja i nesvestica. Rouz je bila vatrena i podložna naletima besa i razdražljivosti. Zašto nije imao sinova?
     Rouz je švrljala po kuhinji, zbrkanih misli. Ako njen otac ikad sazna za prošlu noć, pa, posledice bi bile van njene moći poimanja. Zašto je izgubila vlast nad sobom?
     Otvorila je vrata velike drvene ledare i prevrtala unutra. Pojela je ispržena i začinjena jaja od ručka. Majka joj je stigla iz stražnjeg dvorišta u trenutku kada je sipala šolju mleka iz glinenog vrča.
     "Opet jedeš? Sad sam sklonila sudove od ručka", reče njena majka.
     "A što ne bih?" progunđa Rouz. "Danas je sve pošlo naopako." Popila je gutljaj mleka i iskrivila lice. "Ovo mleko je prokislo."
     Gospođa Vilet se namršti. "Ne bi trebalo da bude. Juče sam ga kupila." Podigla je vrh ledare i pogledala u pregradak za led. Zaječala je. "Blok leda koji sam juče kupila gotovo se otopio." Zatvorila je poklopac. "S ovom starudijom nešto nije u redu. Negde ulazi vazduh. A sad je subota. Neće isporučivati led do ponedeljka i sve će se pokvariti. Otac će morati da ide u ledarnik." Uzdahnula je. "Neće mu se svideti. Kao da nemam dovoljno posla danas i bez tvoje zabave i odlaska u cirkus, i svega ostalog. Ako već nećeš da mi pomogneš, bar mi se nemoj motati oko nogu." Pošla je ka sudijinoj radnoj sobi.
     Rouz se vratila u svoju sobu, bacila na krevet i vratila se mislima Kelsiju Armstrongu. O, Gospode, šta ako Harold sazna? Nameravala je da se uda za Harolda sledeće godine, kad on završi koledž. Bio je i lep, i seksi, i popustljiv, i dobiće puno novca kad nasledi farmu. Čula je glasine da će farmeri propasti, ali je rešila da je to gomila gluposti. Farma. To je samo nazadovanje. Pa, kad se uda, moraće da učini nešto u vezi s tim.
     Kelsi Armstrong je, u svakom slučaju, Haroldova krivica. Da Harold nije bio tako prokleto glup džentlmen, ne bi morala da se potajno šunja da se vidi s nekim drugim. Stisnula je usne. Na sledećem sastanku moraće da učini nešto i s tim u vezi.
     Počinjala je da žali što je uopšte zakazivala zabavu. Prošle noći na gomili semena pamuka u krunionici osetila je samo strah kad ju je upitao da se večeras opet nađu, ali sada je njeno telo nadvladavalo njen oprez. Ali sada je bilo kasno.
     Prevrtala se na krevetu prisećajući se njegovih ruku oko nje, i njegovog nagog tela na njenom. Bilo je predivno, čudesno, fantastično, strašno, senzacionalno. Znala je da će tako biti čim joj se nasmešio kada je uzimao karte na ulazu u cirkus.
     O, Gospode, šta ako njen otac sazna!









15.
     Doktor Horas Latam živeo je u kući u kojoj je i rođen. Odgajan na mirisu karbola i etra, rastao je kao jedino dete, brižljivo othranjen na zauškama, magarećem kašlju, malim boginjama, difteriji, ovčijim boginjama, koprivnjačama, trudnim ženama i raznim vrstama polomljenih kostiju i odrljotina. Nikada nije ni pomislio da ne bude doktor.
     Otišao je u Kazas Siti, završio koledž, postao doktor, oženio se, dobio bebu i ustanovio lepu malu praksu.
     Onda je njegov otac umro, i on je preselio ženu, bebu i službu u Hauli, u kuću za koju je mislio da ju je zauvek napustio. Bila je to poprilično stara kuća, sagrađena blok dalje od većnice, 1887. godine, samo tri godine posle same većnice. Delovala je gotovo grandiozno, ali nije bila toliko velika koliko se to činilo. Širok trem s tri strane davao joj je varljiv utisak veličine. Šiljat krov, načičkan ukrasima u obliku medenjaka, i gromobranima, pojačavao je opsenu.
     Ali bilo je i više nego dovoljno prostora za doktora Latama i Fransin. Ostali su samo oni. Njena majka umrla je nepunu godinu posle njihovog povratka; i ona i novorođeni sin, oboje od gripa, 1916, kad je Fransin imala četiri godine. Sada je njih dvoje kloparalo starom kućom, iako su njegova kancelarija i mala ordinacija delili prizemlje sa kuhinjom, dnevnom sobom i trpezarijom.
     Stajao je na ulaznim vratima, posmatrao Fransin kroz zatvorenu mrežu i pitao se da li je ona ikada osetila istu uskraćenost koju je on osećao kao dete. Sve dok nije odrastao, nije bio sposoban da je imenuje, ali čudna nelagoda oduvek je bila tu. Nedostatak utočišta, mesta gde se možeš sakriti. Nedostatak doma po kome stranci ne švrljaju po ceo dan.
     Fransin je sedela na tremu u stolici za ljuljanje i lagano se njihala, u mislima hiljadama milja daleko.
     Lanac malo zaciča, gotovo kao cvrčak. Doktor Latam otvori vrata s mrežom za komarce, sede pored kćerke i prebaci joj ruku preko ramena. Ona podiže pogled i neznatno se nasmeši.
     "U čemu je problem, Fransin?" blago upita on.
     "Ništa, tata." Ona vrati pogled na ruke u krilu.
     "Sigurno? Znaš, možeš da mi kažeš ako ima nešto."
     "Znam."
     "Pa?"
     "Ne znam, tata. Samo sam malo tužna."
     "Tužna? Jesi li se svađala s Bilijem Salivenom?"
     "Oh, Bili", potpuno ga je odbacila iz misli.
     "Pa, šta god da je, siguran sam da će proći kad večeras odeš na Rouzinu zabavu."
     "Baš mi se i ne ide na Rouzinu zabavu."
     "Ako nećeš, ne moraš."
     "Ne znam samo kako da se izvučem."
     "Prosto joj reci da ti se ne ide."
     "To ne mogu." Fransin uzdahnu. "Već je dvaput zvala da bude sigurna da ću doći. Ponaša se kao prava veštica."
     "Pa, radi kako hoćeš." Potapšao ju je po ramenu i vratio se u kuću.
     Za trenutak je bezizražajno gledala za njim, a onda ponovo počela da se ljulja. Sat na većnici otkucao je tri.









16.
     Luis Ortez je ispružio ruku i rame sa kreveta i izvadio pomodan džepni sat iz brižljivo složenog odela. Prineo ga je licu, začkiljio, treptanjem sklonio san s očiju. Bilo je prošlo pet. Smotao je sat i zevnuo, ogolivši svoje velike, pravilne, bele zube. Vratio je sat nazad i protegao ruke iznad glave. Podigao je pogled i posmatrao igru mišića ispod svoje smeđe kože.
     Pustio je da mu ruke padnu, raširio grudi, protrljao prstima bradavice. Skliznuo je rukama niz prekrivač, duž ravnog stomaka, preko karlice, niz čvrsta bedra i nazad gore, između nogu. Osećao se suvim i skorelim; trebalo je da se opere, ali bio je suviše pospan.
     Izvukao je noge ispod čaršava, seo na ivicu kreveta i ponovo zevnuo. Ustao je i protegao se, a zatim prešao rukama preko stražnjice, uživajući u čvrstini mišića.
     Luis pogleda ženu koja je još spavala na krevetu. Kada je ustajao, povukao joj je čaršav do struka. Ležala je na boku, licem prema njemu; grudi su joj bile groteskno obešene u stranu. Spavala je neznatno otvorenih usta. Njena pljuvačka napravila je vlažnu mrlju na jastuku. Zatalasana smeđa kosa zamrsila se od prevrtanja. Luis se nasmešio. Zaista je mogao da ih natera da se prevrću.
     Širli En Voldrop.
     Malene vertikalne bore pojaviše mu se između očiju. Zašto je pomislio na Širli En Voldrop? Godinama nije razmišljao ni o njoj, ni o farmi u El Pasu.
     Predivna, predivna, zlatokosa Širli En, najmlađa kćerka gospodina Voldropa, devetnaestogodišnjakinja, kćerka El Patrona. Njene dugačke haljine vuku se po zemlji; njen čipkasti suncobran čini joj kožu mekom i bledom; njen korsetom stisnut struk tako je mali da je mogao, čak i u četrnaestoj, da gotovo sklopi šake oko njega.
     Sve mu se to vratilo, sve ružne stare uspomene; prelivale su se preko njega kao mlak sirup. Setio se kako je vozila svoju dvokolicu pored koliba od nepečene opeke i veselo mahala prljavoj smeđoj dečici koja su se igrala u pesku pod vrelim teksaškim suncem. Nije bilo hlada u meksičkoj četvrti, nije bilo drveća, osim zakržljalih slanih kedrova. Velika kuća, kuća El Patrona, ležala je u zelenoj tmini pod divovskim jablanima i topolama. Meksičkoj deci činilo se da temperatura pada dvadeset stepeni čim bi zakoračila u dvorište; nešto što nije bilo lako izvesti.
     Širli En je vozila svoju kočiju pod blistavim, blistavim suncem; zlatne kovrdže sijale su, iako je uvek držala pokrov podignut, da zaštiti mlečnu kožu. Setio se kako se vozila s ocem u automobilu, jedinom na milje sa svake strane Rio Grandea, i mahala njemu, njegovom ocu i braći koji su radili u peskovitim poljima.
     Njegova mlađa braća i sestre: nije im se čak mogao ni imena setiti, niti koliko ih je bilo. Mogao je samo da se seti troje starijih. Ines je bilo šesnaest, Magdaleni sedamnaest. One i njihova majka radile su u velikoj kući.
     A najstariji: sedamnaestogodišnji Rafaelo. Crni, lepi Rafaelo. Ponosni Rafaelo. Ponosan kao pevac za borbu. Lepi, ponosni, nasmejani i prokleti Rafaelo.
     Luis je bio čuo buku na tavanu i popeo se da pogleda. Oboje su bili tamo, oboje nagi. Rafaelovo crno telo prekrivalo je Širli En; Rafaelo je teško disao dok se pokretao, meko telo Širli En, boje slonovače, pokretalo se s njim. Jecala je, prevrtala se i okretala glavu s jedne na drugu stranu - i ugledala Luisa kako ih posmatra.
     Oglasila se i Rafaelo je skočio na noge, kao tigar sateran u ćošak. Luis je potrčao, ali Rafaelo je pojurio za njim, suviše uplašen da bi se brinuo za to što je nag, uhvatio ga i odvukao na tavan da mu zapreti da će mu izvaditi džigericu ako bude nekom rekao. Ali Širli En se smešila, milovala Luisa i govorila mu da mu veruje, trljala grudi o njega.
     Okrenula se onda Rafaelu, ali Rafaelo je bio cvet uvenuo od straha. Sedeo je, smrtno posramljen, dok mu se Širli En ulagivala i mazila ga. Ona onda zajeca, prevrnu se i okrenu Luisu. Skinula mu je odeću, dodirnula ga, pohvalila ga, povela, podučila.
     Luisov ponos, ponos što je bolji od Rafaela makar i privremeno, prevladao je njegov strah. A sledećih šest meseci bili su bajniji od bilo čega ranije, bolji od bilo čega što je mogao da zamisli. Imao je predivnu, predivnu, zlatokosu Širli En Voldrop gotovo svakog dana, nekad i dvaput dnevno, nekada samo on, nekada samo Rafaelo, ali većinom obojica u isto vreme.
     A onda, jednog dana, nije se našla s njima. Luis i Rafaelo nikada je više nisu videli. Sve vreme provodila je u kući pa se iznenada udala za jednog pomoćnog knjigovođu u banci gospodina Voldropa. Pomoćni knjigovođa preselio se u veliku kuću i oni su ga viđali samo dvaput dnevno, kada se vozio s gospodinom Voldropom u banku i kući.
     Kada je smeđa beba rođena, gospodin Voldrop vezao je Rafaela za točak kola i bičevao ga uzdama optočenim srebrnim ekserčićima sve dok mu koža nije postala krvavi žele. Njegova majka je vrištala, zapomagala i molila se Devici, a njegov otac je gledao, belih usana, ali se nije mešao. Gospodin Voldrop bio je El Patron, a Sančo Ortez samo težak, čak i s ove, severne, strane reke.
     Luis nije sačekao da otkrije da li je Širli En optužila i njega. Ušunjao se u veliku kuću, ukrao trideset dolara, odjahao na jednom od konja za oranje u grad, i pobegao prvim vozom. Od tada nije prišao El Pasu na manje od sto milja.
     Širli En Voldrop. Zašto mu je sad pala na pamet?
     Pogledao je ženu koja je spavala na krevetu. Mnogo je bolje izgledala u odeći koja joj je sada bila rasuta po podu, bačena u žurbi: korset s ramom da bokove učini ravnim, sa spletom uzica, stezaljki i kukica da pridrže čarape, vrpca da učini grudi ravnim, dovoljno donjeg veša da sve prekrije.
     Ali Minotaura nije bilo briga. On nikada nije odbio bilo koju od onih koje bi mu Luis doveo, a neke su bile pokupljene iz očajanja. Luis bi uvek sačekao da drugog dana pođe u lov na partnerku za Minotaura, da bi im dao šansu da ga pogledaju. Obično nije imao puno problema, iako se Hejverstoku možda ne bi svidelo kad bi saznao da je Luis unapred isprobavao predložene. Ali možda je i znao i nije mario. Luis je tokom godina otkrio da Hejverstok, pre ili kasnije, sve sazna.
     Ova je videla Minotaura prošle večeri na predstavi i kada joj je on to predložio, njene oči su iznenada zaiskrile. Ali iskrice se uskoro pretvoriše u zanat. Zahtevala je dodatnih dvadeset dolara. Luis je bio prilično siguran da bi bila srećna da to uradi i besplatno, ali se nije sporio. Novac nije bio njegov.
     Bio je na ivici da mu se bešika rasprsne. Pogledao je unaokolo, a zatim pod krevet. Izvukao je lakiranu noćnu posudu i olakšao se.
     Buka je probudila ženu i ona je sad ležala i posmatrala ga. Završio je, vratio poklopac i gurnuo posudu pod krevet. Oprao se u lavoru, osećajući da ga ona i dalje gleda. Okrenuo se. Smešila se. Namestio se, pokazujući svoje telo, trljajući se erotično. Osetio je pod tkaninom da mu se diže i vratio u krevet.









17.
     Henri Kolins zategnu gornju usnu preko zuba i četkicom snažno nanese puder, ne bi li sakrio senku brade. Krivio je usne i umakao četkicu u pudrijeru. Ruž na obrazima, 'mejbelin' maskara na obrvama i trepavicama, i njegovo Henri-eta lice bilo je gotovo.
     Mali Tim iziđe iz svoje kuće-gajbice i izglača odelo kao za lutke. Henri ga je napravio od batista, ali Timu se činilo teško kao da je od šatorskog platna. Prešao je preko toaletnog stočića i proverio u ogledalu kako izgleda.
     Henri je stavio narandžastu periku; iskretao ju je i nabijao sve dok mu se nije učinilo da stoji sigurno. Ustao je i cimnuo nizak okovratnik široke zelene somotske haljine, oblikujući popunu na grudima. Izgladio je haljinu preko širokih bokova i okrenuo se da proveri leđa u ogledalu.
     "Kako izgledam?" upita on.
     Tim letimice podiže pogled. "Ne kao neko koga bih predstavio svojoj majci."
     "Hvala." Henri se iskezi. Okrenuo se od ogledala i pogledao Minotaura koji je nag spavao na drugom ležaju.
     Minotaur je ležao na leđima, sa rukom na genitalijama. Usta su mu bila neznatno otvorena i blago je hrkao. Henri se namršti na novu rupu koju je Minotaurov rog napravio na jastuku. Šutnuo je nogu ležaja.
     Minotaur se smesta probudio. Pogledao je Henrija velikim, blagim, opreznim očima. Nijedan delić njegovog tela nije se pomakao, osim očnih kapaka.
     "Ustaj, tikvane jedan", reče Henri. "Još malo pa će da počne." Stavio je Tima na rame i izišao iz kola.
     Minotaur je seo na ivicu ležaja i počešao svoje masivne grudi. Ustao je, protegao se i protrljao prepone. Skinuo je pregaču s eksera na zidu i navukao je. Nastavio je da se trlja preko platna.
     Napolju, Henri zažmiri prema suncu koje je zalazilo. Šatorsko platno ličilo je na bakarni lim. Pomrakuše su kružile nebom; dizale su se sve više i više na toplim vazdušnim strujama, a zatim ponirale kao kamen. Izvlačile su se iz poniranja sa muzikalnim bas bumovima, hvatale leteće insekte i iznova počinjale kružno uspinjanje.
     Henri zastade i zabrinuto pogleda Hejverstokova kola. Vrata i prozori bili zu zatvoreni. Stajala su, mirna i tiha.
     "Danas su očigledno zabrazdili", promrmlja Henri.
     "Henri, brinem se za Anđela", zlovoljno reče Tim. "Strogo sam mu zabranio da se ne oda za dar, da mu ne kaže bilo šta o onome što se jutros desilo, ali ne znam da li on može da išta sakrije od Hejverstoka."
     "Šta misliš, šta svakog dana unutra rade?"
     "Ne znam. Anđeo nikad ne može da se seti, ali uvek je potpuno iscrpljen."
     "Hajdemo onda. Ostaviću te iza pozornice da bih mogao da otvorim blagajnu."









18.
     Bes Bredli je sklonila kotao sa peći i sipala kipuću vodu preko sudova u vangli, zatim na pumpi ponovo napunila kotao i vratila ga na peć. Evelin, Otis i Harold završili su pitu od jabuka, doneli tanjire do ormarića i stavili ih pored vangle.
     "Hoćeš li da obrišem sudove pre nego što odem kod Rouz?" upita Evelin.
     "Samo ti idi, dušo. Mogu ja. Bolje nemoj da zakasniš", reče Bes i izvadi čistu krpu iz ladice kredenca.
     "Sigurna si da je u redu?"
     "Jesam, dušo. Idi ti."
     "Uzmi auto", reče Otis, dok je proveravao vedro za pomije, pre nego što će izići da nahrani svinje.
     "Mogu i biciklom."
     "Bolje nemoj. Već je pao mrak, i ja ću se bolje osećati ako budeš u kolima. Taj cirkus je u gradu."
     "Oh, tata." Evelin napravi grimasu.
     "U pravu je, Evi", složio se Harold. "Nikad u životu nisam sreo tako podlu družinu."
     Evelin je nabrala nos prema njemu. "U redu. Kako ti kažeš... Hal." Brzo se okrenula majci, pre nego što se Haroldov mrk pogled mogao pretvoriti u zajedljiv odgovor. "Mama, jesi li videla negde Srodnike prašine?"
     "Šta?" Bes podiže pogled i namršti se.
     "Srodnike prašine, Pitera B. Kina. 'Duboka priču o Nen, samohranoj majci i detetu koji plače za ocem koga nikad neće upoznati. O Donaldu Mekreju, razapetom između ljubavi prema Nen i ljubavi koju gaji prema ocu'", recitovala je teatralno. "Fransin želi da je pozajmi. Ona čita Kina i Harolda Bela Rajta, i gubi glavu za njima."
     "Ostavila sam neke knjige na okvir kamina", odsutno reče Bes. "Ne znam da li ima još nekih. Kad ih ne bi ostavljala svuda naokolo, ne bi ih ni gubila."
     Evelin poljubi majku. "Izvini, mama", reče ona.
     Bes se široko osmehnu i odmahnu glavom. Sklonila je kosu nadlanicom, ali joj je sapunica ipak ostala na čelu. "Hoćeš li da upališ svetiljku kad si već tamo?"
     "Naravno." Evelin potapša brata po ramenu i podiže svoju torbu sa stvarima za noćenje. Otac ju je otpratio do dnevne sobe i upalio svetiljku. Uzela je knjigu sa okvira kamina i poljubila ga. Gurnula je ramenom ulazna vrata i otvorila ih. Otis ih je uhvatio pre nego što su se zalupila. ""Pazi se", reče on. "Izgleda k'o da se navlače oblaci."
     Bacila je torbu i knjigu na stražnje sedište. "Hoću."
     "I pazi da ujutro vratiš auto na vreme za odlazak u crkvu."
     "Ne gnjavi me", reče ona i nasmeja se. Upalila je auto i mahnula dok se okretala i kretala niz prilaz. Njen otac se za trenutak naslonio na ogradu trema, a zatim vratio u kuću.
     Evelin je skrenula levo na glavni put i svetlost farova skliznu preko lelujavog žita. Pokretalo se u sporim valjajućim talasima koji su joj za trenutak gotovo stvorili utisak da vozi ka moru. Zapljuskivali su ogradu od bodljikave žice kao nežni obalski talasi, tiskajući se s obe strane uskog puta. Osetila je kratak nalet vrtoglavice, kao hodač po užetu: jedan pogrešan korak i pašće u bezdan. Nesvesno je pomerila auto bliže sredini puta.
     Toplotna munja zatreperi na jugu, obasjavajući donju stranu bedema olujnih oblaka. Međutim, na severu je mogla da vidi zvezde. Mesec, na severoistoku, ispred nje, ocrtavao je čeoni rub daleke oluje. Dok je posmatrala, procep se zatvorio. Oblak je počeo da prelazi preko meseca.
     U uglu vidnog polja primetila je treptaj pokreta.
     Jedna prilika isteturala se iz tame pored puta u jezerce svetlosti ispred auta. Glas joj zastade u grlu. Mahnito je pritisnula kočnicu. Okrenula je upravljač, auto se zanese, gume zastrugaše po šljunku. Ruke prilike se podigoše dok je klizila pored prednjeg branika i niz bočnu stranu automobila. Lice blede prikaze zevalo je u nju dok je proletalo pored prozora.
     Točkovi su proklizavali po neutabanom šljunku parajući uši. Auto se propeo i ugasio. Prednji kraj je upao u ograđen jarak i zaustavio u visokoj travi. Evelin nekoliko puta kratko ispusti dah. Zglavci su joj se beleli na upravljaču. Zatim su joj ruke zadrhtale dok ih je opuštala. Mir se spustio na mračan put, provlačeći se kroz travnato more. Čula je samo cvrčke i pucketanje motora koji se hladio.
     Uhvatila je ručicu vrata, a onda morala da upotrebi obe ruke, jer prsti nisu hteli da se sklope na odgovarajući način. Otvorila je vrata i pogledala iza sebe. Prepoznala je lik dok je fijuknuo pored nje. Čak i u tami mogla je da vidi belu kosu čoveka na kolenima, na putu iza automobila.
     Za trenutak je oklevala, držeći se za vrata automobila, a zatim pošla prema njemu. Čučao je u prašini, sa bradom na grudima i rukama stisnutim između kolena. Polako je podigao glavu i gledao kako mu prilazi. Nasmešio se i sunčev sjaj zatreperio mu je na licu, ali oči su mu bile bolne i preplašene.
     "Anđele?" reče Evelin. Klekla je pored njega. "Šta... šta radiš ovde? Je l' ti dobro?"
     Klimnuo je i pritisnuo ruke na grudi; pritiskao je čvrsto, kao da se plaši da će se raspasti na deliće. Osmeh mu je treperio i on je neodlučno pogleda.
     "Nisam te udarila, zar ne?"
     Brzo je odmahnuo glavom.
     "Na smrt si me preplašio. Zašto si tako istrčao pred mene?" Glas joj je bio oštriji nego što je nameravala.
     Bol se pojačala u njegovim očima i grlo mu se stisnulo.
     Spustila mu je ruku na koleno, nespretno pokušavajući da mu vrati poverenje. "Hoćeš li da te negde odvezem! Nazad do Predstave čudesa?"
     Anđelovo telo se napelo. Osećala je kako mu mišići igraju pod njenom rukom. Divlje je zavrteo glavom. Usta su mu radila a iz grla mu je šištao vazduh. Položio je šake na njena ramena i ona se trgnula pod pritiskom. Uhvatila ga je za ruke, ne bi li smirila uzbuđenje i preklinjanje koji su mu se ocrtavali na licu. Sklonio je ruke, ispružio ih preda se i čvrsto šakama stegao zglobove. Evelin je ustuknula kad je videla bes na njegovom licu, ali onda je shvatila da on nije ljut na nju već na sebe. Lice mu se mrvilo pred naletom razočaranja i on poče da se udara pesnicom po ustima, opet i opet.
     "Ne", blago reče ona i uhvati ga za ruku. "Ne", ponovila je i osetila da mu ruka drhti. U uglu njegovih usana pojavila se krv.
     Iznenada je oslobodio ruku i nagnuo se. U prašini pored puta prstom je napisao: 'Beži'. Okrenuo je glavu u stranu i pogledao je; njegove rubinske oči molile su je da razume. Onda je seo na podavijene noge, a telo mu je drhtalo kao da se buni protiv stroge kontrole koju je uspostavio nad njim.
     "Dođi", iznenada reče ona i ustade. "Vodim te kod doktora Latama. Ne liči mi da možeš i tri koraka da napraviš, a da ne padneš." Uzela ga je ispod ruku i podigla na noge. Anđeo odmahnu glavom i pokuša da je odgurne, a zatim se spotače i pade na nju. Zagrlila ga je da ga spreči da se ne prevrne.
     Telo mu je bilo bespomoćno oslonjeno o njeno. Nešto što nikada ranije nije osetila naviralo je u njoj. Bilo je uzbudljivo, prijatno i toplo osetiti ga. Držala ga je u rukama kao dete; njegov dah mreškao joj je kosu na vratu. "Ne plaši se", procedila je kroz stisnuto grlo. "Doktor Latam neće nikom reći." Zagledala mu se u lice, u čudne oči nalik na žeravice. "Anđele, meni možeš da veruješ."
     Proučavao joj je lice, čitao ga, čitao njene oči, čitao njenu dušu. Klimnuo je. Pomogla mu je da uđe u auto.
     Izišla je u rikverc iz jarka i nastavila ka Hauliju. Bedem olujnih oblaka na jugu rastao je, toplotne munje bivale sve svetlije. Tu i tamo okrenula bi glavu da pogleda Anđela, stisnutog uz vrata, glave naslonjene na staklo. Oči su mu bile otvorene, ali su bile usredsređene na nešto što je samo on mogao da vidi. Povremeno bi okrenuo glavu s jedne na drugu stranu, kao da ju je oslobađao smetnji.
     "Šta..." probala je Evelin, "šta se desilo? Zašto si pobegao?"
     Okrenuo je glavu ka njoj, a zatim stavio prste preko usta i bolno stisnuo oči.
     "Žao mi je", reče Evelin i stavi svoju šaku na njegovu. "Nisam mislila da ti postavljam pitanja na koje ne možeš da odgovoriš." Dodirnuo je njenu šaku kao paperjem. "Samo sam se brinula za tebe i ne znam baš šta da radim u vezi s tim."
     Raširio je šake i odmahnuo glavom.
     "Zar ne može da nam pomogne neko iz Predstave čudesa, postoji li neko kome bismo mogli da verujemo? Bežiš li od svih njih?"
     Anđeo klimnu i podiže jednu ruku dvanaestak palaca iznad druge.
     "Mali Tim? Možemo da verujemo Malom Timu?"
     Klimnuo je i nasmešio se.
     "Još neko?"
     Ponovo je klimnuo.
     "Henri?"
     Brzo je klimnuo.
     "Još neko?"
     Divlje je odmahnuo glavom. Sa dva prsta pokazao je obrve spojene sa kosom, a onda stavio ruke preko očiju.
     "Naročito ne Hejverstoku?" upita ona.
     Klimnuo je i pustio da mu glava padne nazad na sedište. Kapci su mu klonuli.
     "Stižemo za manje od minut", reče ona.
     Kada je Evelin ukočila ispred kuće doktora Latama, on je stajao na tremu i posmatrao Fransinin nevoljan odlazak na Rouzinu pidžama-zabavu. Hodala je tromo niz nepopločanu ulicu i puštala da joj mala torbica udara o nogu. Nije primetila da je Evelin prošla.
     Evelin je povukla ručnu kočnicu i požurila okolo, do druge strane auta. Doktor Latam joj je prišao dok je pomagala Anđelu da iziđe. Anđeo je napravio jedan korak i počeo da pada. Evelin je kriknula, ali doktor ga je uhvatio, podigao ga kao malo dete i uneo u kuću.
     Orgulje iznenada počeše glasno da sviraju na Predstavi čudesa, u vazduhu koji se hladio.
     Doktor Latam spustio je Anđela na sto za pregled u njegovoj maloj ordinaciji. Anđeo se neprestano pomerao; nije skidao oči s Evelin.
     "U čemu je stvar, sinko?" upita doktor dok mu je opipavao puls.
     "On ne može da govori", reče Evelin.
     "O?" Latam je pogleda ispitivački. "Ko je on? Ne sećam se da sam ga ikada ranije video."
     "Niste išli u cirkus sinoć?" upita Evelin.
     Doktor Latam odmahnu glavom. "Ne. Je li on jedan od njih?"
     "Da. Zove se Anđeo."
     Obrve mu se podigoše. "Anđeo, a? Šta kažu na plakatu. Čarobni Dečak?"
     "Da."
     "Je li čaroban?"
     Evelin slegnu ramenima i nasmeši se. "Čini se da jeste."
     "Pa", reče doktor Latam i široko se osmehnu. "Žao mi je što sam to propustio. Šta mu je?"
     Evelin odmahnu glavom. "Ne znam. Izleteo je na put i umalo ga nisam zgazila."
     "Jesi li ga udarila?"
     "Ne." Oklevala je za trenutak, a zatim se predala. "Doktore Latam, njega nešto strašno plaši. Pobegao je iz cirkusa i ja sam mu obećala da vi nikome ništa nećete reći, ako mi dopusti da ga odvedem kod vas."
     Doktor ju je zabrinuto pogledao. "Jesi li sigurna da bi trebalo da se petljaš u ovo? Ne znaš ništa o tim ljudima."
     "Čini mi se da sam se već upetljala", reče ona; kiselo se smešila.
     Latam skrenu pogled s Evelin na Anđela, na nadu i detinje poverenje u njihovim očima. Slegnuo je ramenima. "Dobro", reče on. "Neću ništa reći." Strogo je pogledao Evelin. "Ali to obećanje leti kroz prozor ako saznam da je uradio nešto protivzakonito."
     Jednom je klimnula. "Važi, doktore Latam. Mislim da zbog toga ne moramo da brinemo."
     Latam joj je stavio ruku na rame. "Zašto ne sačekaš u dnevnoj sobi? Obavestiću te čim nešto saznam."
     Evelin se nasmeši Anđelu i stisnu mu ruku. Uzvratio joj je osmeh, ali lice mu je bilo bledo i zabrinuto. Doktor ju je izveo iz sobe.









19.
     Kada su orgulje počele svoju šuplju, metalnu pesmu, Fransin je već hodala ulicom; besciljno je šutirala kamenčiće i nije vodila računa što prlja vrhove cipela. Podigla je pogled ka zvuku i zastala. Kroz drveće je mogla da vidi svetla i, u daljini, svetlucanje olujnih munja preko obzorja. Stajala je zagnjurena u tišinu noći, prekidanu samo sablasnom muzikom orgulja i cvrčanjem cvrčaka, kao da je jedno pratilo drugo.
     Ne bi bila u stanju da objasni zašto se okrenula i pošla ka muzici i cvrčcima. U stvari, nije istinski želela da opet ide na predstavu; ništa više nego što je želela da ide na Rouzinu zabavu. Ali, nekako, čudno, neodređeno nezadovoljstvo koje je osećala kao da se smanjivalo kako je muzika postajala glasnija, isto kao što se činilo da se povećava kako se približava kući Viletovih.
     Ulica niz koju je Fransin hodala bila je mračna i prazna. Na nekoliko kuća gorelo je svetlo, ali većina je bila u mraku. Oni koji žive u njima otišli su na Predstavu čudesa. Nije osećala nelagodu. Ulica joj je bila poznata noću, baš kao i danju. Hodala je niz nju gotovo svakoga dana u životu: u školu i na većnički trg. Ako je uopšte bilo šta osećala, bio je to neznatan strah zbog sopstvenih postupaka; čudno osećanje da više ne vlada svojim telom.
     Nije znala zašto ide ka cirkusu, a nije znala ni zašto se zaustavila na praznom placu na kome je izgorela kuća Overstritovih, kada je bila mala. Okrenula se i znatiželjno je pogledala. Mnogo puta se tamo igrala, ali nije mogla da se seti nikakve osobenosti. Bila je tu i stara cisterna, napravljena od betona i kamena, prekrivena daskama da neoprezni ne bi upali. U njoj već godinama nije bilo vode, a povremeno bi se pričalo da bi je trebalo napuniti pre nego što se nekakva nesreća ne dogodi, međutim, niko nije otišao dalje od priče. Kamene stepenice vodile su do mesta na kome je nekada bio trem. Svici su svetlucali svoje signale za parenje među gustim grmljem i žbunjem koje je posle vatre ponovo izraslo oko temelja, koje je izraslo na divlje i stvorilo zabito skrovište gde su se deca igrala.
     A tamo je stajao Minotaur i gledao je.
     Fransin je stisnuvši torbicu uz stomak buljila u njega; osećala je kako joj krv struji venama kao kiselina. Nešto joj je isisalo vazduh iz pluća. Minotaur se nije pomerio. Bio je gotovo nag; nosio je samo pregaču koju je imao na sebi i za vreme tačke u šatri. Činilo se da se svetlost, iako gotovo da i nije bilo svetla, odbija s njegove somotne kože i blista sa rogova kao tečno srebro.
     Fransin je primetila da je zakoračila ka njemu, ali nije mogla da se seti kad je to uradila. Jasno je mogla da vidi njegove velike blage oči, kao da je tama ustuknula od njega i ostavila ga u jezercu mesečine, iako je niski mesec bio zaklonjen mastiljavim, valjajućim olujnim oblacima. Nasmešio se i ona pomisli da baš dobroćudno izgleda. Pružio je ruke prema njoj, kao da je doziva i želi joj dobrodošlicu; izvijao je mišiće u glatkim ramenima.
     Otkrila je da mu se nekako približila.
     Opustila je svoje krute ruke i pustila torbicu da neopaženo sklizne na zemlju. Više nije mogla da čuje cvrčke. Orgulje su se činile miljama i miljama udaljene, kao da su na obzorju sa munjama. Više osećala da joj stopala dodiruju zemlju, teško da je osećala i svoje telo. Minotaur je bio ispred nje, dovoljno blizu da ga dodirne, dovoljno blizu da oseti svetlost i toplotu iz njegovog tela.
     Fransin je stajala i gledala gore, u Minotaura, kao poklonik pred bronzanom statuom kakvog životinjskog boga. Nasmešio se, nežno položio ruku preko njenog ramena i poveo je kroz otvor u grmlju. Nalazili su se u mehuru mesečine koji je lebdeo u tami, izolovani od zvuka. Mogla je da čuje samo krv što joj bruji u ušima.
     Oklevajući, pružila je ruku i ispitivački dodirnula njegove glatke čvrste grudi. Koža mu je malo zadrhtala pod njenim prstima. Prevukla je rukom preko njegovih grudi i preko ramena. Bilo je to poznato osećanje, kao kad maziš konja, somotna glatkoća, drhtaji mišića pod dlanovima, čist mošusni životinjski miris.
     Minotaurova ruka sklonila se s njenog ramena i pošla uz vrat. Gladio joj je dugu kosu i puštao je da kao voda teče niz njegove velike prste. Ruka mu je skliznula niz njena leđa; milovao ju je kao mače, zadržao se na boku, pošao niz stražnju stranu njenih butina, ostavljajući naježen trag. Kada mu je ruka pošla uz butine, pod haljinu, pogledala je dole i zgrabila njegovu ruku svojom.
     Ono što je videla navelo ju je da zaboravi njegovu ruku, da zaboravi sve. Jedina stvar na svetu, jedina stvar u vaseljeni, bila je njegova pregača. Materijal se izvio napred i potpuno je odvojio od stomaka. Napinjala se kao da će svakog časa pući, samo palac od njenog tela.
     Fransin zacvile i pokuša da se odmakne, izbegavajući dodir kao da je rastaljen, gotovo osećajući kako joj toplota prži kožu. Njegova druga ruka blago pade preko njenih usana i prekri ih kao jastuk, toliko velika da su joj njegovi prsti i palac gotovo dodirivali potiljak. Vrisnula mu je u dlan, ali to je bio samo prigušen jecaj. Ščepala ga je za šaku i ruku, očajnički ih vukla i udarala; osećala je kako se tama sklapa, ostrvo svetlosti oko Minotaura zamućuje; međutim, njegovo meso bilo je nepomično kao granit.
     Njegova ruka napustila je njene butine i petljala oko njegovog struka. Zakačaljka na pregači se razdvojila. Materijal je poleteo unazad u smirio se kraj njegovih papaka.
     Njegov teški falus pade joj na stomak, pržeći je, isterujući joj vazduh težinom. Pogledala je preko planina njegovih zglobova; nije znala, nije ni zamišljala.
     Uzbuđenje je prože poput udara groma. Cvrčci su zvrjali. Orgulje su rikale. Šljunčić u njenoj cipeli usekao joj se u nogu kao slomljeno staklo. Gusenica joj se uspuzala uz članak ostavljajući peckav trag.
     Minotaurova ruka vratila se na njene butine. Povukao joj je suknju preko struka i pocepao gaćice kao flis-papir. Dodir mu je bio nežan i milujući; njegove velike vodnjikave oči bile su blage i ljupke; osmeh mu je bio sladak.
     Njegova ogromna šaka obuhvati joj stražnjicu i podiže je k njemu. Ponovo mu je vrisnula u šaku kada je osetila vrelo meso između svojih nogu. Onda je nastupio bol suviše veliki za vrištanje.









20.
     Pljesak se prolomio oko Luisa, prašćući, sve dok se nije učinilo da se šatra nadima od zvuka. Luis se široko nasmešio, otvorio usta i nasmejao. Blesnuo je zubima, podigao ruku poput matadora. Uvek je bolje druge večeri, pomisli on, kada znaju šta da očekuju, kada ih strah ne tera da iskoče iz svojih radničkih odela.
     Mali Tim se poklonio i podigao pogled ka Luisu. Frknuo je i vratio se u kuću lutaka. Posegao je za osloncem dok su radnici kotrljali sto do stražnje strane pozornice a zastori se spuštali. Otkotrljali su sto na stranu i Tom iziđe kroz otvorenu poleđinu kuće za lutke. Posmatrao ih je kako kotrljaju električnu stolicu i brinuo se. Bio je siguran da se nešto neobično događa, ali nije znao šta. U vazduhu se osećala nervozna napetost. Pre nego što je predstava počela, Luis je nekoliko puta ulazio u Hejverstokova kola i izlazio iz njih, što je retko radio. Radnici su bili razdražljivi: došaptavali su se i pokušavali da ostanu što neprimetniji.
     Jedan od njih skinuo je košulju i cipele, i prebacio crnu kukuljicu preko glave. Stajao je mirno dok je Luis pokušavao da smiri publiku. Luis je nekoliko puta pokušao da počne svoj uvod za Elektra, Čoveka-Munju, pre nego što su mu dozvolili da izgovori prvu rečenicu.
     "Dame i gospodo", nastavi Luis, "na svetu postoji mnogo smrtonosnih naprava za smaknuće kriminalaca i ubica. U Francuskoj koriste giljotinu." Reči su dopirali kroz zastore.
     Bez upozorenja, jedna šaka dohvati Tima i podiže ga. Kriknuo je i pogledao uz ruku. "Ej!" cvileo je u slabašnom besu. "Sredi se pre nego što te oderem i razapnem ti kožu na vetru."
     "Hejverstok hoće da razgovara s tobom", nezainteresovano reče radnik. Tim nije znao njegovo ime; istinu govoreći, nije znao ni imena većine drugih. Mladi ljudi su tako često dolazili i odlazili; i retko su se družili s nakazama.
     Izišli su sa stražnje strane šatre, dok su munje treperile sa donjih strana oblaka. Tim je mislio da čuje daleku grmljavinu, ali baš u tom trenutku protutnjao je noćni teretnjak na svom putu za Vičitu.
     Prošli su oko šatre. Kloparanje voza bledelo je zamenjeno kloparanjem glasova. Kroz niz cirkuskih kola Tim je mogao da vidi gomilu ljudi koji su čekali na drugu predstavu.
     Vrata Hejverstokovih kola se otvoriše i svetlost se prosu napolje. Tim od nje začkilji. Osetio je da se radnikova šaka olabavila i da ga neka druga ruka uzima. Začuo je zvuk glasova koji su se utišali skoro do šapata. Onda se našao na stolu. Hejverstok je sedeo u stolici i posmatrao ga, nasmešen. Tim je osetio da panika raste u njemu poput otrovne pečurke.
     Kako si večeras, Time?" upita Hejverstok, i dalje se smešeći.
     "Dobro", nesigurno odgovori Tim.
     "To je lepo, sine moj. To je vrlo lepo." Hejverstok klimnu nekoliko puta i počeša se ispod brade. Zamišljeno je gledao u tačku šest palaca ispred Tima.
     Nekoliko trenutaka vladala je tišina; samo jedva čujan zvuk voza koji zviždi na raskršću i blago prštanje elekriciteta iz šatre. Tim se uzvrpoljio. "Zašto si hteo da me vidiš?" konačno je upitao.
     "Molim te, Time, zovi me 'oče'. To bi mi mnogo značilo."
     Reči zapeše u Timovom grlu. Znao je šta sledi. Čim mu je Hejverstok rekao 'sine moj', znao je šta sledi. Prozborio je: "Zašto si hteo da me vidiš, oče?"
     Hejverstok je klimnuo i nasmešio se. "Pa, Time, čini mi se da imamo jedan mali problem."
     "Problem, oče?" Nije mogao da otkloni nervozu iz glasa.
     "Da." Hejverstok ponovo klimnu. "O, da, jedan vrlo ozbiljan problem. Anđeo je nestao." Izvio je obrvu prema Timu. "Čini se da je jadničak pobegao."
     "O?" Tim je osetio čudnu mešavinu strave i olakšanja. "To je jako loše."
     "Da, jako je loše." Hejverstok je spojio vrškove prstiju i onda pogledao Tima, šaka zamrznutih u toj pozi. "Ti ni slučajno nemaš pojma gde bi mogao da ode, zar ne, sine moj?"
     "Kako bih mogao, oče."
     "Zaista, kako."
     "Nisam čak ni znao da je nestao."
     Hejverstokov smešak zatreperi, zatim nestade. "O, da, to ti verujem. Ali nekako sam gajio uzaludnu nadu da bi ti, kad saznaš da je nestao, možda znao gde je nestao."
     "Ne, zaista ne znam."
     "Bila je to, kao što sam rekao, uzaludna nada." Uzdahnuo je i spustio ruke na doručje stolice. "Pošto ste ti i Anđeo tako dobri pajtaši... pa, znaš zašto mi je tako nešto palo na pamet."
     "Da, shvatam."
     "Dobro. Sad počinjemo da se razumemo." Hejverstok je pljesnuo kolena i ustao. Hodao je u krug preko sobice, zatim pogledao kroz prozor. Munja je plesala na obzorju. "Čini se da oluja ide u ovom pravcu. Ako bude vetra, možda ćemo morati da otkažemo drugu predstavu." Slegnuo je ramenima. "Iako mislim da to i nije važno sad kad je Anđeo nestao."
     Okrenuo se od prozora i zagledao u Tima. "Nešto se desilo otkako smo stigli u ovaj kukavni gradić. Još ne znam šta, ali otkriću. Ti znaš da hoću, sine moj, zar ne?"
     "Da, oče."
     "I pomoći ćeš mi da to otkrijem, zar ne, Time?"
     "Ne znam šta da vam kažem."
     "U to ne verujem, Time. Taj tvoj pametni mozgić stalno otkucava, dodaje, oduzima, računa. Tik, tak. Tik, tak. Kao satić s očima, posmatra i otkucava. Ja znam šta sva moja deca rade, Time." Hejverstok ponovo sede u stolicu i zavali se. "Da, zaista. Nešto se desilo. Danas popodne Anđeo nije dao da ga potčinim. Borio se protiv moje kontrole, i to uspešno, moram da priznam. Oh, uzgred, primetio sam da ste ti i Anđeo jutros napuštali kamp. Uveren sam da si me slagao kad si rekao da ste igrali karte u tvojim kolima."
     "Ko vam je to rekao?" prošapta Tim. Užas ga preli kao sirup.
     "Nije važno ko mi je rekao. Gde ste bili?" Ležernost nestade iz njegovog glasa.
     "U redu." Tim liznu svoje šmirglene usne. "Samo smo otišli do potoka i tamo malo pecali. Anđeo je toliko bio u zatvorenom da sam mislio da bi mu dobro došlo malo sunca i svežeg vazduha."
     "O-pa, je li? Jeste li upecali neku ribu, sine moj?"
     "Ne, oče."
     "Šteta. Sav taj trud ni za šta." Hejverstok se nagnuo napred; probadao je Tima pogledom. "Sad hoću da jako pažljivo razmisliš. Jako pažljivo. I da mi kažeš gde bi pošao da hoćeš da nađeš Anđela."
     "Nemam pojma", reče Tim i sleže svojim izobličenim ramenima.
     Hejverstok se zavalio u stolicu, ponovo podigao prste ka bradi. "Vrlo dobro. Vidim da nameravaš da budeš uporan. Znaš, strašno si mali i ranjiv za toliku tvrdoglavost."
     Tim vrisnu; majušan visok krik, poput umirućeg zeca. Njegovo grbavo telo trzalo se u nekontrolisanim grčevima, a zatim opustilo i stropoštalo na sto. Posle nekoliko trenutaka, on se pridiže na kolena, drhteći.
     Hejverstok podiže obrve. "Jesi li nešto smislio, sine moj?" ljubazno je upitao.
     "Ne, oče", prozbori Tim. "Nisam ništa smislio."
     Hejverstok uzdahnu i pogleda Tima, tobože nevino. "Ah, Time, mučiš me gotovo koliko i Anđeo. Ne znam šta je u poslednje vreme ušlo u sve vas." Ustao je. "Time, više nemam vremena da se igram s tobom. Hoću da mi kažeš sve što znaš, sve što sumnjaš, sve što pretpostavljaš o tome gde bi Anđeo mogao da bude."
     Posegao je iza stola i u vidno polje izvukao pokriven kavez za ptice. Kavez se pomalo tresao dok ga je spuštao na sto pored Tima. Nešto se kretalo pod pokrovom, nešto veliko.
     "Pa, Time?"
     "Ništa ne znam", reče Tim, ali glas mu je pukao i nije mogao da odvoji oči od kaveza.
     Hejverstok je uzdahuo i elegantno uhvatio mali kaučukov prsten na vrhu pokrova. Povukao ga je nagore i u stranu. Veliki šareni mačor zbunjeno je pogledavao levo-desno. Pomerio se u kavezu. Rep mu je pao kroz šipke i ostao da leži na stolu, trzajući se.
     Tim nehotice zakorači unazad, lica boje staklarskog kita.
     Mačor je bio ulični borac. Dlaka mu je bila izlizana i prljava. Jedno uvo bilo mu je rascepljeno a buve su mu prekrivale njušku kao pegice.
     "Kao što možeš da vidiš", objašnjavao je Hejverstok, "predvideo sam da ćeš biti uporan. Sad, hoćeš li mi reći ono što želim da znam ili da otvaram vrata?"
     Mačor je primetio Tima. Jednu šapu pružio je kroz šipke i svom snagom zamahnuo prema njemu. Tim vrisnu i otetura se nazad, van domašaja. Posrnuo je i pao, a zatim se brzo uspravio na noge. Mačor ga je posmatrao i blago mahao vrhom repa.
     Hejverstok se nasmešio. "Uvek postoji šansa da ćeš uspeti da pobegneš, da ćeš uspeti da nađeš neki procep u koji naš prijatelj neće moći da uđe. Ali obojica smo svesni toga da je ta šansa tako mala da jedva da je vredna pomena. A, naravno, pošto si bio tako nelojalan prema nekome ko te je pazio sve ove godine, neću imati drugog izbora nego da stanem na mačorovu stranu."
     Tim pogleda mačora, ostavši bez reči od straha, vrata stisnutog ledenom ogrlicom. Hejverstok lagano pruži ruku ka kukici na vratima kaveza i oslobodi je; brzo ju je otvarao i zatvarao, poigravao se. Vrata se otvoriše jedan palac, ali on ih zaustavi prstom. Mačor zaurala. Četvoro gorućih očiju usredsrediše se na Tima.
     "Pa, sine moj?" blago upita Hejverstok.
     "U redu!" zavrišta Tim.
     Hejverstok je ponovo zakačio kuku i zavalio se u stolici, ali je kavez ostavio otkriven. Nasmešio se a grom zatutnja u daljini, kao da je jedno bilo uzrok drugome.









21.
     Evelin Bredli sedela je na rasklopivoj sofi u dnevnoj sobi doktora Latama i vrpoljila se. Osećanja u njoj samoj zbunjivala su je. Zašto, kog vraga, diže takvu vrevu oko Anđela? Izgledao je jako fino i imao problema, ali to nije bilo objašnjenje. Zašto se osetila tako čudno i prijatno kada ju je dotakao? Tamo, na putu, kada se naslonio na nju, kada ga je zagrlila da ga spreči da ne padne... pa, osetila je gotovo vrtoglavicu. Promeškoljila se i pogledala u zatvorena vrata ordinacije doktora Latama.
     Pobogu, momci su je i ranije grlili. Još prošle noći Soni Redvajn je bio tako romantičan. Ljubio ju je i... pa... uradio bi on još mnogo više da mu je dopustila. A i ona je uživala; jako je uživala, ali od toga joj nisu klecala kolena i nije, kao što to u knjigama uvek biva, čula zvonjavu zvona ili nešto slično. Zašto su Anđelove ruke oko nje bile tako drugačije od Sonijevih?
     Anđeo je jako zgodan, čak i sa belom kosom, bledom kožom i smešnim crvenim očima koje su tako duboko gledale u nju, ali ona nije smatrala sebe osobom koja će ludovati za kakvom filmskom zvezdom. Bilo je nekoliko jako zgodnih momaka u Hauliju, uključujući Sonija, ali oni na nju nisu ostavljali nikakav poseban utisak. Možda ih je poznavala suviše dobro i suviše dugo. Uzdahnula je.
     Da li se zaljubila u Anđela? Namrštila se. Smešno. Kako se može zaljubiti u nekoga koga poznaje samo jedan dan? Čak ne ni naročito dug. U stvari, uopšte ga i ne poznaje. Mora da je to samo opčinjenost zbog toga što je tako egzotičan. A Henri je rekao da je Anđeo prostodušan. On se nije prostodušno ponašao, iako u to baš i nije bila sigurna. Mnoge njegove postupke pripisivala je njegovoj nesposobnosti da govori. Možda je njihov uzrok, isto tako, mogla da bude njegova prostodušnost. Nije mogla sebe da natera da u to poveruje.
     I druga stvar, na mostu, kad ju je uhvatio, ne dodirujući je. Zaboravila je bila na to jer joj se još činilo nestvarnim, kao neka zanimljiva pojava o kojoj je pročitala ali nije poverovala. Međutim, verovala je. Videla je to. Nije poverovala Malom Timu kada je rekao da joj se to samo pričinilo, niti mu je zaista poverovala kada je rekao da je sve što je Anđeo uradio u Predstavi čudesa samo trik i opsena. Zaista bi trebalo da ju je strah od njega, ali, ma koliko pokušavala, nije u sebi mogla da izazove strah.
     Kako se može plašiti Anđela? Bio je tako nalik na... na izgubljeno kuče. Izgledao je tako ranjiv... pun poverenja. Možda je naklonost sve što je osećala. To je to, klimnula je samoj sebi. Sve što čini samo je reakcija na njegovo poverenje, i njegove potrebe.
     Ponovo se namrštila, jer joj se to nije učinilo baš tačnim. Doktor Latam iziđe iz svoje ordinacije i ona sa zahvalnošću odloži svaki zaključak.
     "Ne mogu da otkrijem kod njega ništa fizički loše", reče doktor Latam i sede pored nje. "Čini se da je naprosto iscrpljen, kao da je izvodio neku napornu vežbu sve dok je u njemu bilo snage."
     "Hoće li mu biti dobro?"
     "Oh, naravno. Potrebno mu je samo da se dobro odmori. Dao sam mu sedativ i smestio ga na ležaj u ordinaciji. Spava kao beba. Međutim, otkrio sam zašto ne može da govori."
     Pogledala ga je sa više brige nego što je nameravala, ali on to kao da nije primetio.
     "Zanimalo me je da li je to fizičke ili emotivne prirode."
     "Emotivne?"
     "Neki ljudi misle da određene emotivne traume mogu biti uzrok gubitku govora - a, takođe, i gubitku vida i sluha, kao i mnoštvu drugih stvari."
     "Je li tako i kod Anđela?"
     "Ne", uzdahnu doktor. "Njegov problem je fizičke prirode, vrlo jednostavan, i tu se ništa ne može učiniti. On nema glasne žice."
     "Oh", reče ona i požele da zaplače, jer je to bilo tako nepravedno.
     "Nisam mogao da zapazim nikakav dokaz koji bi ukazao na nesrećni slučaj. Pretpostavljam da je tako rođen." Slegao je ramenima. "Albinosi su obično defektni na jedan ili drugi način - kao dodatak nedostatku pigmentacije. Često su bolešljivi ili prostodušni - ili oboje.
     "Je li..." Zaustila je da pita doktora Latama da li smatra Henrijevu tvrdnju da je Anđeo prostodušan ispravnom ili ne, ali se uplašila odgovora. Tako je rekla: "Je li Anđeo... bolešljiv?"
     "Ne deluje tako. Prilično je atletski građen, iako je to teško reći bez podrobnijih ispitivanja, koja večeras nisam mogao da obavim. Pa..." Ustao je. "... večeras može ovde da ostane. Trebalo bi da mu ujutro bude dobro. Bolje požuri na zabavu kod Rouz."
     "Baš i nisam raspoložena za jednu od Rouzinih zabava." I ona je ustala, poigravala se dugmetom i nadala da doktor Latam neće pomisliti da se budalasto ponaša. "Mogu... mogu li da noćas ostanem ovde? Možda će mu... možda se neće toliko plašiti ako sam tu", bubnula je, smislivši to u hodu. "Ne znam šta se desilo, ali nešto ga je zaista uplašilo."
     Latam ju je pogledao, spreman da je uteši, ali je video da je ozbiljna i zabrinuta. "Ako hoćeš, možeš da ostaneš. Možeš da spavaš u Fransininoj sobi." Široko se osmehnuo jer je bila tako ozbiljna i tako zabrinuta. "Međutim, svesna si kako ovo može da utiče na moju reputaciju."
     Takođe se široko osmehnula. "Da l' da sakrijem auto negde uz ulicu?"
     "Avaj", uzdahnu on, "plašim se da je šteta već naneta."
     "Nazvaću Rouz da joj kažem da neću doći."
     Prišla je telefonu na zidu dnevne sobe, nekoliko puta okrenula ručicu i skinula prijemnik.
     "Halo, molim te, hoćeš li da nazoveš Viletove?... Dobro, Reba, kako si ti?... Ne, večeras neću ići... Hvala ti... Halo, ko je to?... O, zdravo, Bili Rita. Evi ovde. Može li Rouz da razgovara?... U redu... Rouz? Žao mi je, ali ipak večeras neću moći na zabavu... Ne, nisam bolesna... Ja... Ne, ne idem u cirkus. Nešto je iskrslo. Pričaću ti kasnije... Da, jako je važno... U redu... Ćao, Rouz."
     Spustila je prijemnik i okrenula se ka nasmejanom doktoru Latamu. "Rouz je očajna. Većina devojaka otišla je u cirkus umesto na njenu zabavu. Pa..." nervozno je spojila dlanove uz laki pljesak "... bar sam stigla spremna da provedem noć. Izneću torbu iz auta."
     Izišla je napolje i uzela torbu i knjigu sa stražnjeg sedišta. Čula je daleku grmljavinu i pogledala ka jugu.
     "Oblak se približava", reče ona kada se vratila u kuću. "Uskoro će pljuštati kiša. Oh, ponela sam ovu knjigu koju je Fransin želela da pozajmi." Spustila ju je na okvir kamina.
     Telefon je zazvonio. Doktor Latam pogleda u nju i odmahnu glavom. "Nekog mora da nešto boli. Trebalo je da znam čim oblak stiže." Napravio je grimasu i skinuo prijemnik.
     "Doktor Latam", reče on, a zatim pogleda Evelin i podiže obrve. "Zdravo, Rouz... Odavno je Fransin otišla. Zar još nije stigla?... Možda je prošla pored cirkusa. Reci joj neka me nazove kad stigne?... Hvala ti. Ćao, Rouz."
     Polako je spustio prijemnik i pogledao Evelin. "Je li Fransin nešto rekla o tome šta je muči? Ceo dan se čudno ponaša?"
     "Ne", reče Evelin i namršti se. "Nešto ju je sinoć uznemirilo u cirkusu. Mislila sam da joj je samo bilo neprijatno zbog Minotaura."
     "Šta se desilo?"
     "Ništa. Rouz ju je zadirkivala zbog... ovaj, znate, onoga što je Minotaur radio u priči. Rouz ju je sasvim zbunila i onda, kad se Minotaur pojavio, on nije imao mnogo toga na sebi i, ovaj..." osetila je da crveni "... bio je prilično seksualan. Mislila sam da je to sve."
     Doktor je ćutao, ali lice mu je bilo zabrinuto.
     "Je li u redu da... pogledam Anđela?" upita Evelin.
     "A?" Oči doktora Latama usredsrediše se na nju. "On spava."
     "Znam. Neću mu smetati."
     Slegao je ramenima. "Naravno. Hajde." Uzeo je šešir i kaput sa čiviluka u predvorju. "Znaš gde je šta. Ako si gladna, slobodno zaviri u ledaru. Mislim da ću se prošetati do cirkusa. Laku noć, Evi."
     "Laku noć, doktore Latam, i hvala vam."
     Nasmešio joj se pomalo zabrinuto i izišao. Ušla je u ordinaciju, ali nije upalila svetlo, jer se plašila da ne probudi Anđela. Sela je na stolicu pored ležaja i posmatrala ga. Kad spava, izgleda kao beba, pomisli ona. Nagnula se i prstima mu dotakla blago razdvojene usne. Pomerio se i okrenuo na ležaju, od čega mu je čaršav spao sa golih ramena. Videla je kako mu se oči brzo kreću ispod sklopljenih kapaka. Navukla mu je čaršav preko ramena a zatim izišla iz kuće i uputila se ka cirkusu.









22.
     Ljudi su stajali oko Hejverstokove putujuće predstave kuriorziteta i čudesa i slušali uzdahe, krike i aplauze koji su periodično dopirali iz šatre. Zgledali su se i široko osmehivali, vrpoljeći se u prekrasnom iščekivanju druge predstave. Međutim, neki od njih nervozno su pogledavali ka sevanju koje se jednako približavalo i zabrinuto slušali gromove koji su se svaki put činili pomalo glasnijim.
     Farmeri sa usevima u poljima brinuli su zbog grada, previše vetra ili previše kiše. A to da će se probuditi i u bledom jutarnjem svetlu ugledati žito povijeno i slomljeno, slepljeno sa blatom i vodom; mlad kukuruz tako iskidan i pocepan da se više neće oporaviti, sem što će možda proizvesti neke male anemične klipove - bila im je stalna mora.
     Drugi su se brinuli da će zbog oluje možda morati da propuste predstavu. Cikloni su ih sve brinuli. Vreme je ciklona, klimali su jedan drugom. Definitivno, vreme ciklona. Onaj iz sedamnaeste, onaj koji je oduvao staru krunionicu pamuka, došao je baš iz ovakvog oblaka, baš posle mraka kakav je sad. Oni koji su se sećali, a većina jeste, slagali su se. Ali su uvek uspevali da zaborave da je isto govoreno za svaki oblak koji bi se pojavio.
     Oni koji i nisu bili zabrinuti, reč po reč i - osetili su strah. Raštrkali su se, prvo jedno ili dvoje, oni koji su živeli dalje, koji su pomislili da bi mogli da stignu kući pre nego što izbije oluja, a onda sve više njih. Deca, osujećena u najznačajnijem trenutku svojih života, molila su da ostanu, da ih ostave, napuste, bilo šta, samo da ne propuste Predstavu čudesa. Molbe su prerastale u vrištanje, bes i suze osujećenosti, a onda u suze bola kada su njihovi očevi snašno naneli dlanove i kaiševe na stražnjice kratkih pantalona i kombinezona. Deca čiji roditelji nisu polazili, zabrinuto su gledala u svoje starije i tražila znake pokreta.
     Pljesak se iznenada razli iz šatre, posle neobično duge tišine.
     Unutra, na platformi, Žena-Zmija skupila je svoje namotaje i zastori se sklopiše.
     Luis priđe pročelju pozornice i pljesak ubrzo zamre. Redovi ljudi migoljili su se na drvenim klupama. Sad je vreme. Anđeo, Čarobni Dečak. Prisećali su se svega što su čuli, i čekali, jedva dišući.
     "Hvala vam, dame i gospodo", reče Luis pomalo nervozno. "Ah... imam neprijatnu dužnost da vas obavestim da Anđeo, Čarobni Dečak, neće moći večeras da izvede svoju tačku. On se... ah... naprasno razboleo. Hvala vam."
     Uzdah se izdiže iz mase. Luis nastavi da priča ne bi li prigušio njihovo nezadovoljstvo.
     "Poslednja tačka našeg programa je Henri-eta, pola čovek pola žena. Zbog delikatne prirode ove tačke, zamolili bismo da sva deca ispod osamnaest godina obavezno napuste auditorijum."
     Fineas Bouven i Džek Spejn zbunjeni napustiše šatru, lica natmurenog kao južno nebo.
     "Ne razumem, Džek", reče Fini, glasa piskavog od neverice. "Kako Anđeo može da bude bolestan? On je čaroban. On ne može da bude bolestan."
     "Možda nije stvarno čaroban", nevoljno ponudi Džek.
     "Kako to možeš da kažeš?" zapanjeno ciknu Fini. "Majke mu, zar nisi video šta je uradio? Pretvorio se u plamteću pticu, lebdeo kroz vazduh, postao blesak groma." Naslonio se na orgulje koje su ćutale. Obrve su mu se spuštale sa glasom. "Oh, čaroban je on. Zato je samo po sebi razumljivo da ne može da bude bolestan."
     Pogledao je Džeka, s mračnom pouzdanošću u očima. "Nešto ljigavo se ovde dešava."
     Obojica klimnuše, polako i važno.
     Unutar šatre, zastori se otvoriše i Henri iziđe u svojoj Henri-eta odeći.
     "Hvala ti, Luis, dečačiću dragi", reče on, ali briga je otupela njegov glas. Govorio je gotovo mehanički, ne koketirajući s publikom i ne gledajući Luisa erotično ispod oka. "Dame i gospodo, vaš ceremonijal-majstor večeras bio je Luis Ortez. Nagradite ga za izvrsno obavljen posao."
     Luis se uglađeno poklonio raštrkanom pljesku šačice ljudi koji su još bili tamo, i požurio kroz zastore. Henri ga je znatiželjno posmatrao i pitao se šta se to dešava, pitao se šta nije u redu s Anđelom; on nikada ranije nije bio bolestan i nikad nije propustio predstavu. Zatim je započeo svoj govor, ali srcem nije bio tamo.

     Luis je brzo otišao do Hejverstokovih kola i lagano zakucao na vrata. "Ja sam, Luis", reče blago. Začuo je prigušen poziv iznutra i otvorio vrata.
     Hejverstok je sedeo za stolom i s očitim zadovoljstvom pušio cigaru. Mali Tim snuždeno je sedeo na stolu, onoliko daleko od pokrivenog kaveza za ptice koliko je to bilo moguće.
     "Jesi li nešto saznao?" upita Luis uz zavereničku veselost jedva potisnutu u glasu.
     "Naravno", srdačno odgovori Hejverstok. Luis ga nikada nije video tako dobro raspoloženog, kao da i on uživa u adrenalinskom šoku izazvanom nenadanim skretanjem sa svakodnevne kolotečine. "Kako su paorčine primile Anđelovo odsustvo?"
     "Nisu bili srećni!"
     "E, da." Hejverstok se široko osmehnu. "Život je pun malih razočaranja, zar ne, Time?"
     Tim nije gledao u njega.
     "Izgleda da su Tim i Anđeo jutros bili na pecanju i da su sreli jednu curu. Jednu jako lepu curu iz grada. Zove se Evelin Bredli i živi nekoliko milja s one strane mosta. Anđeo je možda otišao tamo, a možda i nije, ali Tim mi kaže da mu se devojka jako dopala. Idi i pogledaj."
     Luis klimnu i smešak mu zalebde na usnama. Hejverstok je nehajno mahnuo rukom prema kavezu. "Kad već ideš, istovari negde Timovog prijatelja. Više nam neće trebati, zar ne, Time?"
     "Ne", blago reče Tim; strah i stid obojili su mu glas.
     "Vrlo dobro", razgovetno reče Hejverstok. "Sredi se. Ubrzo ćeš morati na još jednu predstavu. Luis, vrati Tima u šatru."
     Luis podiže Tima i kavez. Smešak se spustio na njegove usne poput moljca.









23.
     Evelin Bredli stala je u red koji se napravio za drugo izvođenje Predstave čudesa. Nije bio jako dug; ljudi su se sve brže udaljavali, gledajući u nebo namrgođenih lica. Vetar se već podigao; duvao je na mahove i stvarao daške koji su zamirali istom brzinom kojom su bili stvarani. Onda još neki odoše, muškarci držeći šešire, žene pripijajući suknje.
     Orgulje počeše da sviraju i iza šatre se pojavi Henri, u zelenoj haljini sa smešnom narandžastom perikom. Nosio je kutiju za novac i kotur karata. Postavio je stolicu za štand i počeo da prima po pola dolara. Nije gledao u lica dok je pružao karte, samo ruke i novac.
     Kada je Evelin stigla do njega, on je pocepao kartu i gurnuo je prema njoj. Ona je stavila ruku na štand, ali u njoj nije bilo novca. Njegove oči se podigoše i pogledaše je. Njen izraz lica se nije menjao, samo su oči pokazivale da je zabrinuta.
     "Moram da razgovaram s vama", reče ona, ali orgulje zaglušiše njene reči. Henrijeva ramena se neznatno spustiše. "Gospođice Bredli, molim vas...."
     Više je pročitala s usana nego što je čula njegove reči. "Znam gde je Anđeo", reče ona.
     "Anđeo?" njegova usta oblikovaše reč. Brzo je pogledao oko sebe, a zatim ljude u redu iza nje. Namrštio se, za trenutak razmislio, a onda rekao: "Čekajte me u onoj kući s druge strane puta." Klimnuo je ka domu stare gospođice Saliven. "Kod senika." Onda joj je njegov izraz lica rekao da se skloni. Posegao je za pola dolara u ruci osobe iza nje.
     Evelin je izišla iz reda i uhvatila sebe kako gleda unaokolo, nervozna baš koliko i Henri. Jedina osoba koju je videla bio je zgodni mladić koji je cepao karte, isti onaj od prošle večeri, onaj koji je očijukao s Rouz. Nastao je prekid u redu ljudi koji su ulazili u šatru i on je podigao pogled. Posmatrao ju je. Klimnuo je glavom, a onda ponovo počeo da cepa karte, kako se red uspostavio.
     Evelin ga je posmatrala trenutak, ali on kao da je izgubio zanimanje za nju. Okrenula se i prešla ulicu, a zatim zastala u tami, pod rešetkastim senikom stare gospođice Saliven, koji se nagnuo pod teretom cevaste lozice. Gledala je kako Henri prodaje karte sve dok je bilo ljudi. Nije ih bilo puno, ni približno dovoljno da se popuni šatra. Onda je Henri pogledao ka njoj, iako je nije mogao videti u senci. Uzeo je kotur karata i kutiju za novac, i požurio iza šatre.
     Predstava čudesa bila je pusta. Čak je nestalo i mnoštva letećih insekata. Baklje su treperele na povremenim udarima vetra, sijalice se s trzajima njihale na žici. Znak koji se pružao iznad ulaza pucnuo bi kad bi se kao balon digao uvis, a zatim bi se, uz uzdah, vratio nazad. Evelin je nervozno otkinula dugačku narandžasto-crvenu cvast sa vitice i odsutno je vrtela između prstiju. Henri kao da je nestao.
     Onda se on oglasi iza nje i ona poskoči.
     "Oh!" reče ona. "Nisam videla kad ste prešli ulicu."
     "Nadam se da nije ni neko drugi. Šta mislite pod tim da znate gde je Anđeo? Ne razumem."
     Bila je zbunjena. "Ja... odvela sam ga kod doktora Latama. On kaže da je samo iscrpljen. On ne misli da..."
     "Kakve veze ima Anđeo s tobom?" Henrijev glas bio je smeten i ljutit.
     Onda je razumela. "Niste znali? Anđeo je pobegao."
     Henri je buljio u nju, lagano ječanje pobeglo je iz njegovog grla. Seo je na ivicu verande. "O, Bože", reče on blagim šapatom. "O, moj Bože."
     "Anđelu je dobro. Nije povređen", brzo reče ona. "Doktor Latam kaže da je samo iscrpljen." Nije znala šta bi drugo uradila da bi mu ublažila bol.
     Henri je dugo ćutao. Nije gledao ni u šta, mislima negde daleko. Nalet vetra protresao je cevastu lozicu. Onda Henri pogleda u nju. "Šta se desilo?" upita on.
     "Našla sam ga na putu. Dolazila sam u grad na zabavu. Zakoračio je pred auto i gotovo sam ga udarila. Bio je jako uplašen. Rekao je da je pobegao od..."
     "Rekao je?"
     "Napisao je to prstom u prašini."
     "Da li vam je rekao još nešto? Zašto je uopšte pobegao?"
     "Ne. Samo je rekao da ste vi i Mali Tim jedini kojima može verovati. I čini se da se jako plaši gospodina Hejverstoka. Bio je tako slab da je jedva mogao da stoji na nogama, tako da sam ga odvela kod doktora. On nije hteo da ide, ali ja sam mu obećala da neću nikome reći gde je."
     "Šta je s doktorom?"
     "Obećao je da neće reći. Rekao je da je Anđeo samo iscrpljen i da će mu posle jedne dobro prospavane noći biti dobro. Doktor ga je pregledao." Osetila je bol u grlu. "On nema glasne žice."
     "Šta?"
     "Anđeo nema glasne žice. Zato ne može da govori. Tako je rođen."
     Henri spusti pogled na svoju šaku; cimao je napola izvučenu nit na zelenoj somotnoj haljini. "Nisam znao", reče on blago. "Mislim da se nikad nisam zaista zapitao zašto on ne može da govori." Sedeo je i buljio u nit, a zatim podigao pogled ka njoj. "Gospođice Bredli, ne znam šta da radim. Boga mi, ne znam šta da radim."
     "U vezi s čim?"
     "S Anđelom." Glas mu je bio stisnut, kao da će svakog trenutka zaplakati. "Hejverstok ga neće pustiti, nikad mu neće dopustiti da pobegne. Naći će ga, ma šta morao da učini. Svako ko pokuša da pomogne Anđelu da pobegne, izlaže se opasnosti, ali ako ga Hejverstok nađe, ne znam šta će mu uraditi zbog toga što je pokušao da pobegne. Anđeo je u opasnosti, gospođice Bredli, bez obzira šta mi učinili. Moramo da pokušamo da mu pomognemo, ali se stavljamo u jednaku opasnost ako to uradimo. Prokleti smo ako to uradimo, a prokleti smo i ako ne uradimo."
     "O kakvoj opasnosti govorite?" upita ona; glas joj se utanjio.
     "Hejverstok će ubiti svakoga ko mu stane na put."
     Ona se, u neverici, nervozno nasmeja. "Ali tako nešto se ne dešava. Po vama on zvuči kao... Otići ćemo kod šerifa. On ne može da zadrži Anđela ako ovaj neće da ostane. On ne može da uradi tako nešto."
     "Samo bismo učili da i šerif strada." Kad se prolomio pljesak, Henri je bacio pogled u pravcu šatre. Onda je vratio pogled na nju. "Gospođice Bredli, ima toliko toga što ne znate. Vi živite u ovom finom gradiću, sa finim, običnim ljudima, radite fine, obične stvari. Vi ne znate ludost sveta. Ne znate za šta su sposobni moćnici, ljudi koji poseduju onakvu moć kakvu Hejverstok ima."
     Sedela je pored njega na verandi; haljinu je skupila ispod kolena. "Mislite na ono što se dešava u predstavi? Ono što se jutros desilo na potoku? Sve je to stvarno?"
     "Da, stvarno je. Sve to u predstavi urađeno je pomoću, kako vi to zovete, telekineze, ili tako nešto. Um nad materijom. Razmislite šta biste sve mogli da uradite pomoću toga; kako bi lako bilo ubiti. Ne služi to samo za pravljenje zgodnih cirkuskih trikova. Možete da zaustavite nečije srce, raspuknete krvne sudove u mozgovima, bilo šta od dva tuceta stvari koje niko nikad ne bi nazvao ubistvom. Bila bi to prosto prirodna stvar, srčani napad, izliv krvi u mozak. Niko nikad ne bi saznao."
     "A Anđeo takođe sve to može?" prošapta ona. Iznenada, voskasta slatkoća cevaste lozice bila je neizdrživa.
     Henri slegnu ramenima. "Ne baš. Mislim, pretpostavljam da može, posle onoga što se jutros desilo s vama, ali da ne zna kako. Hejverstok ga hipnotiše kad izvode tačku. On to ne može da izvede, osim pod hipnozom. On se nikad ne seća šta je radio u predstavi."
     "Šta je Anđeo rekao u vezi s onim jutros? Jutros je to uradio a nije bio hipnotisan", reče ona.
     Henri se namršti. "Ne znam. Od tada ga nisam video." Zamišljeno je gledao u zemlju. "Znate, Tim je uvek smatrao da je Anđeo onaj pravi, ali to je bilo samo priželjkivanje. Ja u to nisam verovao; smatrao sam da je to ipak Hejverstok. Video sam toliko toga da bih mogao da sumnjam da on ima dar." Okrenuo se k njoj sa zbunjenim izrazom na licu. "Izgleda da ga obojica imaju."
     "Odakle je Anđeo došao?" upita ona.
     "Ko zna?" Slegao je ramenima. "Hejverstok ga je negde našao. Jednog jutra samo se pojavio. Bilo mu je oko pet godina, bio je neuredan, prljav i glup kao noć. Hejverstok nam nikada nije rekao odakle je došao, a mi nismo bili dovoljno radoznali da reskiramo da ga pitamo. Nismo ga puno ni viđali. Hejverstok ga je veći deo vremena držao u svojim kolima. Onda, kad mu je bilo petnaest godina, ili tu negde, počeo je da izvodi tačku koju ste sinoć videli. U početku bila je to obična mađioničarska tačka, ni blizu onoliko spektakularna koliko je sad."
     "A šta je s ostalima? Meduza i Sirena, i Žena-Zmija?"
     "Kad sam ja stigao, već su bile tu. Bio sam negde tvojih godina. Pobegao sam od kuće da se pridružim karnevalu." Zagunđao je. "A vidite me sad." Duboko je uzdahnuo i lagano ispustio vazduh zagledan u crni oblak koji je ispunjavao južno nebo. "Mislim da mi je bilo dobro u tvom uzrastu. Moji roditelji imali su novaca; ne mnogo, ali sasvim dovoljno. Moj otac je bio trećerazredni političar, ni približno onoliko značajan koliko je verovao, ali mu je dobro išlo. Moja majka je bila dobra, prosta duša, koja nas je volela i brinula o nama. Imao sam i mlađeg brata, tada je imao negde trinaest godina. U to vreme nisam mnogo razmišljao o njemu, ali mislim da je bio kao i sva druga mlađa braća. Mislim da se moj otac pomalo stideo majke. Ona se baš nije uklapala u njegovo političko društvo, tako da se prema njoj ponašao k'o prema sluškinji. Ali, na mene je bio ponosan."
     Buljio je u prazno i čežnjiv smešak oblikovao mu se na usnama. Evelin je ćuteći sedela i slušala ga; osećala je njegov bol i žaljenje.
     "U redu, bio sam tatin plavokosi dečak", nastavio je. "Bio sam najbolji sportista u gradu; trofeji su bili razbacani svuda po kući. Nećete u to verovati, ali u osamnaestoj sam izgledao isto tako dobro kao danas bilo koji Hejverstokov momak. Predobro građen, pretpostavljam. Takvi se uvek ugoje kad postanu stariji.
     Da-da, mislim da je sve dobro išlo. Ali onda se nešto desilo. Upao sam u nevolju. Ne s policijom ili nešto slično. Niko za to nije saznao, osim mog oca... i još jedne osobe. Danas to verovatno ne bi bila velika stvar, ali to se dešavalo pre rata, 1905. mislim. Da-da, 1905. Žene su još nosile dugačke, crne haljine koje su se vukle po zemlji." Zakikotao se. "Tek su bili prestali da pokrivaju noge klavirima.
     Moj otac me nije baš odvezao u sneg, ali to je bilo to. Vratio sam se kući samo jednom, posle rata. Svi su bili mrtvi. Moj brat je poginuo u Francuskoj. Majka mi je umrla od gripa, a otac..." šmrknuo je, "... otac se napio i pregazila su ga pivska kola. Mora da mu je to teško palo; udarac njegovom prestižu gotovo isto toliko jak koliko sam to bio ja."
     Pogledao je Evelin i zabrinuto se nasmešio. "I evo me ovde, i drobim vam pod uvetom stvari koje vas se nikako ne mogu ticati."
     "Ne..." reče ona, ali on požuri da nastavi priču.
     "Pitali ste me za nakaze. Bilo je i drugih: harpija, jedna ružna, smrdljiva, jako neprijatna žena s ogromnim krilima slepog miša; i hidra, divovska sedmoglava zmija. Ali obe su umrle. Mislim da se i Ženi-Zmiji primakao kraj. E, pa, jadnici će to biti spas."
     Bez obzira koliko ljudski izgledale, Žena-Zmija i Sirena samo su životinje. Ni Meduza nije ništa bolja, ali ona bar može da ide u klozet i jede kašikom. Za Minotaura nisam siguran. Ponekad mi se čini da je pametniji nego što to pokazuje. Ni on ne može da govori. Nijedno od stvorenja ne govori, osim Malog Tima, ali on je jedino pravo ljudsko biće.
     I njega mi je jedino žao. On je izuzetno inteligentan i dobar. Ne znam kako mu je uspelo da sačuva zdrav razum. Mislim da bih ja, kad bih izgledao kao on - samo stopu visok - odavno skrenuo. Nevidljiva žena je samo trik, a Elektro je bilo koji muškarac koji nije zauzet u tom trenutku. I ja sam bio Elektro... nekada davno. Sa tako opremljenom stolicom i vi biste mogli to isto a da ne osetite ništa."
     "Ali zar niko nikad nije posumnjao? Neke stvari u predstavi, pogotovo ono što Anđeo radi, ne mogu se objasniti cirkuskim trikovima."
     "Iznenadili biste se." Nasmejao se. "Ljudi uopšte ne žele da veruju da je to stvarno. Bilo ti to suviše uznemiravajuće. Naravno, deca veruju u to, ali ko sluša decu! Ali, Hejverstok ne želi da reskira. Zato smo Elektro i ja u predstavi. Zar vam nije bilo čudno zašto su dve tako zamorne tačke uvršćene u sprektakularnu predstavu?"
     Odmahnula je glavom, zbunjena. "Ne. Zaista nije."
     Slegnuo je ramenima. "Ljudi vide par očiglednih lažnjaka i pretpostave da je sve lažno, bez obzira šta im njihove oči govorile. A ništa nije u stanju da baci hladnu vodu na zapaljenu maštu kao moja neukusna tačkica."
     Evelin je osetila kako crveni.
     "Vidim da ti je poznata", kiselo reče on.
     "Da. Momak s kojim sam bila ispričao mi je."
     "To je bilo vrlo negospodski od njega. Pa, izvodim je toliko dugo da sam potrošio sve crvenilo."
     Evelin se široko osmehnula; sviđao joj se uprkos svemu. "Nastavite."
     "Pa, ako se stvari izmigolje iz ruke, ako gomila izgubi kontrolu i poželi da ga spali na lomači, on i za to ima rešenje: kada Anđeo zalebdi iznad publike, začuje se zvuk pucanja žice i Anđeo ostane da visi na jednoj ruci. To upropasti predstavu, ali ih uveri da je sve lažno i da nije đavolja rabota. To se samo jednom desilo. Bili smo u jednom gradiću, u Severnoj Karolini mislim, u isto vreme kad i jedan propovednik. Ni taj popa nije verovao da je to stvarno, ali je morao da glumi da jeste, jer smo mu otimali previše novca iz tacne za dobrovoljni prilog."
     "Zašto ste ostali kad je Hejverstok takav?"
     Čvršće je pribio narandžastu periku na glavu. "Šta sam drugo mogao? S njim sam već gotovo dvadeset pet godina. Ne znam ništa drugo. Pored toga, verovatno mi ne bi ni dao da odem. Suviše toga znam."
     Ustao je i popravio haljinu. "Moram da se vratim. Još malo pa će moje vreme. Hejverstok vodi predstavu. Luis je negde otišao; verovatno traži Anđela. I dalje ne znam šta da radim. Moraću da porazgovaram s Timom. Možda će Tim znati šta da se radi." Pogledao je Evelin i namrštio se. "Nema razloga da se vi mešate u ovo, nema smisla da sebe dovodite u opasnost. Zašto jednostavno ne odete kući i zaboravite na nas? Tim i ja ćemo nešto smisliti."
     "Hoćete li otići ujutro?"
     "Samo ako Hejverstok večeras nađe Anđela. On bez Anđela neće otići."
     "Zašto mu je Anđeo toliko važan?"
     Podigao je obrve. "Pre nisam znao, ali sada je očigledno. I Anđeo ima dar. Ne može da ga ostavi da slobodno luta unaokolo. Nikada se više neće osećati sigurno. Laku noć, gospođice Bredli. Molim vas, idite kući i klonite se ovoga."
     Okrenuo se i požurio u tamu.
     Evelin je ostala tamo još trenutak, a zatim požurila nazad, kući doktora Latama. Pogledala je Anđela, ali on je spavao, i dalje u istom položaju kao i kada je otišla. Jedan tren je stajala, zagledana u njega, a zatim je otišla gore, u krevet.









24.
     Predstava je loše tekla. Šatra je bila poluprazna, a još neki su otišli tokom predstave, kada je grmljavina postala preglasna. Hejverstok ju je brzo vodio, da što pre svrši s tim. Svi su bili nervozni i nemirni. Tim je pao dok je igrao i zaradio ubistven pogled. Minotaur je bio bezobziran i činilo se da se trudi koliko god može da postidi žene u publici. Žena-Zmija nije htela da sarađuje, nije htela da pođe na uobičajeni put niz prolaz. Čak su i radnici bili razdraženi i došaptavali su se između sebe.
     Hejverstok ih je posmatrao i mrzeo ih sve.
     Ali sve je brzo bilo gotovo. Poslednjih nekoliko gledalaca otišlo je u trenutku kada je Henri bio predstavljen. Čuli su za Henri-etu i nisu smatrali vrednim da ih zbog toga uhvati oluja. Henri je za trenutak posmatrao praznu šatru, apsurdan u zamrljanoj zelenoj haljini, a zatim se vratio u svoja kola da porazgovara s Timom.
     Svetla iznad reda kola su se ugasila i jedan radnik je pogasio baklje. Predstava čudesa bila je tiha i mirna, i ležala je kao obojeni leš pod crnim nebom, ocrtana horizontalanim munjama s juga.
     Fini i Džek gledali su s druge strane ulice, čučeći u žbunju, i osećali kako im srca lupaju u grudima. Napinjali su oči u tami i pokušavali da spaze neki pokret među ukrašenim kolima; međutim, njega nije bilo.
     Kradom su prešli ulicu, u čučnju, nalik na neprimetne Indijance koji približavaju kolibi nekog naseljenika. Uvukli su vazduh i potrčali, zavlačeći se pod najbliža kola kada su farovi poskočili preko železničkih šina. Skupili su se jedan uz drugoga i virili kroz paoke kolskih točkova dok se crni ford model-T zaustavljao uz kloparanje. Luis iziđe iz njega i uđe u Hejverstokova kola.
     Fini i Džek oprezno se povukoše na rukama i kolenima, spremni da se zamrznu ako bi Luis pogledao u njihovom pravcu. Džek se iznenada trže, zastade i udari u Finija.
     "Majke mu!" promrmlja on.
     "Šta je?" prošapta Fini.
     "Stao sam kolenom na neku budžu", prošišta Džek kroz stisnute zube.
     Vrata Hejverstokovih kola otvoriše se i prosuše svetlost na zemlju. Fini i Džek raširenih očiju i otvorenih usta posmatrali su pojavu na vratima, lik u crnom ogrtaču, sa svetlošću koja je tekla oko njega kao vilinska magla. Onda su ispustili zadržani vazduh i zagledali se jedan u drugog, budalasto se kezeći. Bio je to samo Hejverstok, i dalje u kostimu iz predstave.
     "Nije bio tamo", čuli su Luisa kako kaže. "Iz onoga što sam mogao da čujem kroz prozor, devojka je negde u gradu na zabavi i ostaće preko cele noći. Pretražio sam ambar, ali ništa nisam našao. Ako je tamo, dobro je sakriven, a devojka očigledno ne zna ništa o tome."
     Hejverstok klimnu. "Moraćemo da porazgovaramo s njom ujutro, kad se vrati, tek da budemo sigurni."
     Zatvorio je vrata i Luis ode do Minotaurovih kola. Henri i Tim prestaše da šapuću i okrenuše preplašene oči ka vratima u trenutku kada je Luis ušao, bez kucanja. Luis s vrata baci ispitivački pogled; smešak mu je lebdeo oko usana. Otišao je do Minotaurovog ležaja i za trenutak posmatrao nagu figuru koja je spavala. Onda se okrenuo i bez reči otišao.
     Kada je Luis krenuo napolje, Džek i Fini jurnuše nazad, pod kola. Zastao je na stepenicama i smešak mu se smirio na usnama. Vratio se u svoja kola, gde je trebalo da ga čeka ona žena. Dečaci su ga posmatrali sve dok im se nije izgubio iz vidnog polja.
     "Šta misliš, u kojim je Anđeo?" prošapta Džek.
     "Ne znam", odgovori Fini, "valjda je u onim s njegovom slikom."
     Džek klimnu, saglasan. Pohitali su na rukama i kolenima ispod kola. Zastali su i Fini pomoli glavu da vidi šta piše na boku kola. Istegao je vrat i pogledao i ostala kola.
     "Sledeća", reče on dok se saginjao nazad. Puzili su i pružali vratove napolje, pažljivo osmatrali okolinu. Nisu videli nikakve kretnje i ispuzali su ispod karavanskih kola, izuzetno pažljivo gazeći svojim golim stopalima. Fini stavi ruku na kvaku i mišići mu se nevoljno stisnuše. Pogledao je nazad na Džeka, a zatim oprezno otvorio vrata.
     Zavirili su unutra; Džek se istezao da vidi preko Finijevog ramena. U unutrašnosti kola vladao je mrkli mrak. Džek čvrsto stegnu Finija za ruku, ali Fini to nije ni osetio. Obojica su poskočili kada je iznenada zagrmelo i munja sevnula. Munja je za trenutak osvetlila unutrašnjost kola i oni videše lik na ležaju.
     Dečaci na vrhovima prstiju priđoše do ležaja, gotovo ne dišući. Do ušiju im dopre buka, šuškanje posteljine i još tamnija tama uspravi se na ležaju. Duboko u grlu Džek ispusti slab piskav glas i oni krenuše unazad sve dok nisu udarili o zid.
     "Anđele?" reče Fini gotovo nečujnim šapatom.
     Još jedan pokret dopre s ležaja. Šibica se upalila, trenutno ih oslepevši. Začkiljili su i stisli se uza zid. Šibica se pomerila ka sveći. Upaljena sveća se podigla i svetlost pade na hrpu zmija koje su se koprcale oko para blistavih očiju.
     Fini i Džek kriknuše i zgrabiše jedan drugoga. Sklanjali su oči, okretali leđa i čučeći se pribijali uza zid, osećajući kako im se meso već pretvara u kamen. Meduza je sedela na ležaju i znatiželjno ih posmatrala. Fini polako podiže ruku i proviri jednim okom. Džekova ruka bila je samo palac daleko. Delovala je normalno, ni nalik na kamen. Onda se Džekova ruka neznatno spustila i otkrila njegovo okruglo oko. Zaprepašćeni, buljili su jedan u drugog. Okrenuli su se, oklevajući, spremni da pobegnu ako bude neophodno, i videli da Meduza nepomično sedi na svom ležaju i posmatra ih.
     "Pogledao sam u nju i nisam se pretvorio u kamen", reče Džek i sporo ispusti dah.
     "Izgleda da je taj deo ipak samo mit", pomalo razočarano reče Fini, "ali sigurno je da je Meduza prava."
     "Otkud znaš?" sumnjičavo upita Džek. "Nije nas pretvorila u kamen."
     Fini uzdahnu i iskosa ga pogleda. "Da nije prava, skinula bi zmije pre nego što je otišla u krevet, je l' tako?"
     Džek iskrivi usta i ozbiljno razmisli. "Aha, u pravu si", reče on. "Naravno da je Meduza prava."
     Pogledali su unaokolo po kolima. Sirena je lebdela u rezervoaru i verovatno spavala, ali se činilo kao da je mrtva. Iza nje je Žena-Zmija, sklupčana, ležala u kavezu.
     "Vidi, Fini!" uzbuđeno prošišta Džek. "Boginja zmija! Hoću da je izbliza vidim."
     "Džek, došli smo da potražimo Anđela", nestrpljivo reče Fini; osećao se pomalo izdanim.
     "Imamo vremena da pogledamo Boginju zmija, je l' tako?" zahtevao je Džek izvijajući obrve.
     Fini zakoluta očima i nerado klimnu.
     "Izvin'te, gospoja", reče Džek Meduzi, drhtavim glasom. "Opros'te što 'vako upadamo. Tražili smo Anđela i ušli u pogrešna kola. Je l' u redu da izbliza pogledamo Boginju zmija?"
     "A možete li nam reći u kojim je kolima Anđeo?" dodade Fini.
     Meduza je lutala pogledom od jednog ka drugom; pomerala je celu glavu umesto samo oči. Lice joj je pokazivalo samo znatiželju. Džek i Fini pogledaše jedan drugog.
     Džek trznu glavom i oprezno ode do kaveza Žene-Zmije; usput je bacao zabrinute poglede na Meduzu. Žena-Zmija je spavala, ali se pomakla kako su prišli; svetlost sveća mutno se iskrila na njenim metalnim krljuštima. Meduza ih je sledila opčinjenim pogledom, ne pomerajući ništa osim glave. Fini i Džek su klekli i pritisli lica o rešetke. Žena-Zmija im je uzvratila pogled; srebrna kosa izdizala joj se kao kresta nad glavom, kao kod preplašenog kakadua. Namotaji su joj se neznatno pomerili i ona im priđe, čineći glavom brze, pticolike pokrete. Za trenutak ih je gledala, a zatim pružila malu ruku i pažljivo je spustila na Džekove smeđe, prljave prste koji su stiskali jednu šipku.
     "Ej!", zadahta oh. "Sviđam joj se."
     Iznenada je posegao gore i oslobodio rezu na kavezu.
     "Nije trebalo da to uradiš", pobunio se Fini.
     "Ššššš!" prosikta Džek i otvori vrata kaveza. Žena-Zmija ga je gledala s iščekivanjem. Džek pruži ruku unutra.
     Onda Meduza ustade i priđe im, naginjući se da vidi šta rade. Fini i Džek istovremeno trgnuše glave i zagledaše se u zmijsko leglo samo dva palca udaljeno od njihovih noseva. Džek zalupi vrata kaveza i oni jurnuše. Zakloparali su preko poda kola, zatrupkali niz stepenice i našli se na ulici pre nego što su čak i usporili.
     Meduza se okrenula i uplašenim očima posmatrala kako odlaze. Čula je cijuk iza sebe i okrenula glavu. Pod sopstvenom težinom vrata kaveza Žene-Zmije lagano su se otvorila. Jedna šarka se tanko, zarđalo pobuni. Žena-Zmija posmatrala je vrata koja su se otvarala i lagano njihala. Za trenutak je oklevala, a zatim poteče iz kaveza, preko poda, kroz vrata kola i niz stepenice, držeći ručice pred sobom, žureći da se sretne s noći.
     Meduza ju je gledala kako odlazi i ništa se na njoj nije pomerilo osim glave.
     Klecavih kolena, Fini i Džek zastadoše na pristojnoj udaljenosti i počeše da se bore za dah. Okrenuše se da pogledaju Predstavu čudesa i grom se prolomi iznad njihovih glava.
     "'Ajmo kući, Fini", reče Džek; grudi su mu se nadimale. "Možemo ujutro da potražimo Anđela. Uz to, svakog časa će kiša, a ako tvoja majka kaže mojoj majci da sam ostao na kiši, mesec dana neću moći da subotom uveče budem s tobom."
     Fini nije odgovorio, samo se mrzovoljno složio klimanjem glave. Krenuli su ka kući Bouvenovih, a zatim se sakrili iza utovarne platforme ledarnika kada je prošao auto šerifa Dvajera. Gledali su ga, razrogačenih očiju, kako se zaustavlja ispred Predstave čudesa i kako šerif i još tri druga čoveka izlaze iz njega. Fini i Džek zbunjeno pogledaše jedan u drugog.
     "Rek'o sam ti da se nešto ljigavo dešava", reče Fini.









25.
     Hejverstok je sedeo za stolom, duboko u mislima, još u crnom ogrtaču iz predstave. Nervozno je podigao pogled kada je začuo kucanje na vratima. "Ko je?" zarežao je.
     "Šerif", reče glas. "Želim da porazgovaram s vama."
     Hejverstok ustade, gunđajući. Gurnuo je vrata, zamalo promašivši šerifa, i zablenuo se u četvoricu ljudi. "Šta želite u ovo doba noći?"
     "Mogu li da uđem" upita Dvajer, uvežbano učtivo.
     Hejverstok koraknu unazad i drsko mahnu rukom. "Naravno. Uđite. Upopastite mi san."
     Šerif je zakoračio unutra, ali ostala trojica su ostala napolju i posmatrala nebo s nadom da ih neće uhvatiti kiša. Šerif Dvajer je pogledao unaokolo i ignorisao Hejverstokov sarkazam.
     "Žao mi je što vas uznemiravam, gospodine, ali ovo je važno. Jedna od naših devojaka večeras je ubijena. Kćerka doktora Latama. Seksualno je napastvovana."
     "Pa ste, prirodno, pohitali pravo k meni", reče Hejverstok glasom mučenika. "Dešava se to svaki put kad se boca mleka ukiseli. Mi smo uvek krivi. Stranci."
     "Ovo je malo ozbiljnije od ukiseljenog mleka, gospodine", reče Dvajer, suzdržavajući bes i počinjući da se nada da je ovaj brbljivi pametnjaković na neki način umešan.
     "Naravno." Hejverstok pomirljivo slegnu ramenima. "Žao mije. Prirodno, žao mi je devojke. Međutim, statistika gotovo nepobitno dokazuje da je u tim slučajevima ubica neko koga devojka poznaje. Jeste li ispitali njenog momka?"
     "Gospodine Hejverstok, devojčina smrt je posledica silovanja. Umrla je od jakog unutrašnjeg krvarenja. Bacio ju je u staru cisternu kad je svršio s njom i tamo je iskrvarila. Sumnjam da je Biliju Salivenu veći od mog palca." Šerif je video da je njegov izliv izazvao zanimanje u očima drugog muškarca. "Koliko možemo da procenimo", nastavio je, pokušavajući da zvuči hladno i službeno, "napad se desio otprilike u vreme kada je počinjala vaša prva predstava. Želim da znam gde su u to vreme bili svi vaši ljudi."
     "U tom slučaju, šerife, nema problema. Svako u predstavi ima specifične dužnosti koje obavlja i ja lično vas uveravam da su ih svi obavljali."
     "Onda nemate zbog čega da se brinete. Ipak, želeo bih da sa svima porazgovaram, ali to može da sačeka do jutra. Sad bih želeo da dobijem potpunu listu vašeg personala i sve što znate o njima."
     "Šerife, otići ćemo rano ujutro. Za dva dana imamo angažman u Liberalu."
     "Otići ćete kada se uverim da nijedan vaš čovek nije umešan u smrt devojke", zlobno reče Dvajer i stade da uživa u mrkom izgledu lica drugog čoveka. "Hoćete li mi napraviti tu listu?" blago je upitao. "Vratiću se ujutro." Okrenuo se i otišao a da se nijednom nije osvrnuo.
     Hejverstok je stajao na dovratku i posmatrao šerifa i njegove ljude kako ulaze u auto i odlaze. Lice mu je bilo crnje od oblaka koji su ključali iznad njega. Kada su se kola izgubila iz vida, sišao je niz stepenice i brzim korakom pošao niz red kola, poput lokomotive; olujni vetar nosio mu je ogrtač, talasao ga i širio poput krila smrti. Popeo se uz stepenice Minotaurovih kola i divlje otvorio vrata.
     Henri i Tim razgovarali su otkako se Henri vratio u kola. Šaputali su da ne probude Minotaura; iako nisu bili sigurni da li će ga biti briga je li Anđeo pobegao ili ne, nisu želeli ništa da rizikuju. Raspredali su o svemu, iznova i iznova, ali nisu došli ni do kakvog zaključka. Činilo se da postoje samo dve mogućnosti: ne raditi ništa, ili pokušati pomoći Anđelu da pobegne. Obe su se činile nemogućim.
     Obojica su poskočili kad su se vrata uz tresak otvorila. Munja zapara nebo iza crne utvare koja je stajala na vratima. Grmljavina se prolomi nebom. Hejverstok ulete unutra, lica spremnog na izliv besa.
     "Šta nije u redu?" upita Henri, suviše uplašen da bi držao jezik za zubima.
     Hejverstok mu nije odgovorio; činilo se da ga nije ni primetio. Prišao je ležaju na kome je Minotaur spavao sa rukom na genitalijama. Urlik besa prolomi se iz Hejverstokovog grla. Udario je Minotaura u rebra. Minotaur je polako seo, protrljao mesto gde ga je udario i zagledao se u Hejverstoka velikim, blagim, zbunjenim očima.
     Henri i Tim nervozno su posmatrali situaciiju. Minotaur je spustio papke na pod i sedeo nag na ležaju, ispitivački posmatrajući čoveka iznad sebe zamrznutog u besu.
     "Prokleta nakazo!" vrisnu Hejverstok kada je konačno došao do glasa. "Prokleta životinjo! Nisi mogao da sačekaš, zar ne? Nisi mogao da sačekaš da ti nađemo neku kurveštiju? Morao si da odeš i uzmeš jednu od devojaka! Ti glupa nakazo! Pogledaj se!" Uperio je prst u Minotaurove genitalije. "Ti prljava životinjo. Nisi se čak ni oprao. Još imaš krvi na sebi! Zar ne shvataš u kakvu me opasnost uvaljuješ? Mislio sam da sam ti poslednji put utuvio u glavu da se to više ne sme desiti. Zar ti ona lekcijica nije bila dovoljna? Zar moje obećanje da ću ti ga odseći, da ću te pretvoriti u vola, nije doprlo do tebe?"
     Duboko je udahnuo i pokušao da se smiri. "E, pa, više se to neće dešavati", reče on smrtonosno tihim glasom. "Nećeš morati da se brineš zbog kastracije. Dosta mi je vas nakaza. Neću više ni da vidim vaša odvratna lica. Ne radite ništa drugo osim što ugrožavate moj rad."
     Minotaur ustade; nesigurno je gledao u nižeg čoveka.
     "Niste mislili na mene i moj rad. Mislili ste samo na vaša bolna tela. Više se to neće dešavati. Nikad. Nikad više."
     Minotaur se iznenada ščepao za grudi i nekoliko puta duboko uzdahnuo. Grlo mu se treslo, a oči iskolačile.
     Henri i Tim posmatrali su napadnutog Minotaura, a zatim Henri zgrabi Tima i potrča koliko ga noge nose.
     Minotaur se zateturao. Kopita mu nesigurno zatrupkaše po drvenom podu. Hejverstok je buljio u njega radosnim, užarenim očima. Minotaurovo masivno telo počelo je da drhti. Njegova somotna koža postala je pepeljasta. Pružio je drhtavu, preklinjuću ruku, teško pao na kolena. Hejverstok se nasmejao i naterao Minotaurovu krv da pojuri ka njegovim bedrima. Njegov falus se zanjihao i ostao uspravljen. Oči su mu postale staklaste i zbunjene, kao da nije svestan zbog čega umire. Krv mu je pokuljala iz pljosnatog nosa. Telo mu ponovo prožeše drhtaji i on stisnu ruke na grudi. Mišići njegovih ruku i ramena iskakali su i treperili. Minotaur je bio izuzetno jak i trebalo mu je puno vremena da umre, međutim, na posletku, oči mu izgubiše žižu i zamutiše se. Preturio se napred i tresnuo o pod. Dah mu je sporo izlazio, u vidu krvave pene.
     Hejverstok se okrenuo - i on je dahtao - sa ludačkim bleskom u očima. Pogledao je ka Henrijevom praznom ležaju i cijuk pobeže iz njegovog stisnutog grla. Preturio je Timovu gajbicu i počeo da kopa po onome što je ispalo. Stresao je ostatke na pod. Zgrabio je svetiljku i zavitalao je o zid iznad Minotaurovog ležaja. Staklo se razbilo i gorući kerozin je potekao niz zid i preko poda, ispunivši kola vatrom.
     Hejverstok izjuri napolje i pođe niz red karavanskih kola. Otvorio je vrata. Podigao ruku. Vatrena lopta oblikovala se oko njegovih prstiju i gorela kao malo sunce. Napravio je luk rukom i vatrena lopta pljusnula je u kola. Razbacani delići prianjali su za drvo, tekstil i meso, jeli ih i širili se neprirodnom brzinom. Radnici su se probudili i zavrištali. Hejverstok je zalupio vrata, ali čak i u besu nije propustio da zapazi da je u kolima bilo samo pet muškaraca. Vrata su se tresla pod udarima pesnica, ali se nisu htela otvoriti iako nisu bila zaključana. Mreže na prozorima pevale su pod prstima koji su ih grebali. Mahniti, samrtnički krici su utihnuli. Plamenovi su projeli put kroz noseće konopce i sklopljene poklopce na prozorima. Dim je sipio kroz pukotine, a onda su šiknuli plamenovi.
     Konji su počeli da njište i zatežu povodce kojima su bili vezani; kopitima su izbijali grumenje iz nabijene zemlje. Već nervozni zbog grmljavine i sevanja, otrgli su se i odjurili. Projurili su oko šatre kao bubnjajuća reka. Neki su se upleli u okićene konopce i pali. Jedan je ležao, koprcajući se i frkćući, nesposoban da se ponovo podigne. Klinovi su se iščupali iz zemlje i ugao šatre se savio, digao u vazduh i olabavio.
     Hejverstok je prišao sledećim kolima i otvorio vrata. Meduza se uspravila na ležaju i pogledala ga; crveni odraz treperio joj je u očima. Sirena je nepomično lebdela u rezervoaru. Video je prazan kavez Žene-Zmije i zaurlao. Sa dodatnim besom ispalio je vatrenu loptu u kola.
     Meduza je protrčala pored njega; odeća joj je gorela. Usta su joj bila otvorena, oči izbečene. Raširenih ruku pretrčala je preko placa u potrazi za nečim što nije postojalo. Ostavljala je u travi trag plamičaka. Zmije na njenoj glavi ludo su se koprcale; ujedale je za lice, vrat i ramena. Dah je bežao iz njenih razjapljenih usta u nečujnim krikovima. Onda se spotakla i pala kao goruća hrpa. Umrla je ne prozborivši ni reči.
     Sirena se probudila i zaplivala u malim krugovima, unutar uskog zabrana njenog rezervoara; njene okrugle, ribolike oči crveno su sjale od plamenova koji su je okruživali. Stisla se uz staklo, ali se brzo povukla jer je bilo pretoplo. Počela je brže da pliva, prskajući vodu preko vrha rezervoara. Njene oči bez kapaka buljile su u prazno, njena usta su se brzo otvarala i zatvarala. U panici se bacakala o zidove rezervoara sve dok se voda nije zamutila od njene krvi.
     Voda je počela da ključa. Onda je temperatura postala previsoka i staklo je puklo. Voda je pokuljala po zapaljenom podu. Kola su se ispunila belom parom. Sirena je ležala na dnu rezervoara. Telo joj je drhtalo, a zatim se smirilo. Jedino su joj se usta na mahove otvarala, a uskoro je i to prestalo. Umrla je u agoniji, zbunjena.
     Hejverstok je poslao zapaljenu loptu na šatru. Planula je kao da je bila natoljena benzinom. Došao je do Luisovih kola i zatekao ga kako stoji napolju u bade-mantilu i posmatra ga. Gledali su jedan u drugoga jedan tren, ispitujući, procenjujući. Onda je Hejverstok mahnuo Luisu da mu pomogne i okrenuo se svojim kolima. Luis se vratio unutra i izišao sa naramkom odeće i uplašenom ženom. Bila je tek napola obučena; usta okrugla rupica, a oči velike. Luis je gurnu i ona bosonoga otetura u tamu. Kraj Luisovih kola već je počinjao da se dimi.

     Na Rouzinoj zabavi dvadeset devojaka, koje su se dotle kikotale i ogovarale, pojuriše na prozor i izbuljiše oči prema vatri koja se uzdizala iznad vrhova drveća sa druge strane trga. Uzbuđene i uznemirene, počele su da se oblače.
     Fini i Džek tek su se bili presvukli u noćne košulje, pripremajući se da odu u krevet. Kada su čuli zvona za uzbunu, pogledali su kroz prozor i isprentrali se iz kuće ni ne obukavši se.

     Ljudi su se se okupljali oko vatre poput noćnih leptirova, neki obučeni, a neki sa ogrtačima preko spavaćica i pidžama. Muškarci su pomogli da se Hejverstokova kola odguraju od vatre. Luis je odvezao crni ford model-T, sa odećom na sedištu pored njegovog, dole niz put, daleko od opasnosti. Sve ostalo je mahnito gorelo. Plamen se sa šatre dizao toliko visoko da je podnožja crnih oblaka pretvorio u bakar. Zatim se smirio, kad je šatra bila progutana.
     Parne orgulje iznenada počeše da sviraju, ali samo za tren. Onda je vatra uništila mehanizam.
     Fini i Džek su dotrčali, trupkajući golim nogama po ulici. Tužno su posmatrali. "Ode stara Predstava čudesa", svečano reče Fini. "Nikad više neće biti neka kao ona."
     Džek je klimao, dostojanstveno se slažući, baš kad su Rouz i devojke stigle, toročući i praveći užasnuta lica.
     Glas se brzo proneo gomilom: "Svi su ubijeni. Svi osim one dvojice tamo pored modela-T." Tačan izvor informacije niko nije sa sigurnošću znao, ali bila je toliko užasna da nije mogla da se ne prenese dalje. Rouz ju je čula i led kao da se obrazovao na njenoj koži.
     Kelsi Armstrong!
     Slike koje je uspela da potisne iz uma vratile su se: požudne usne Kelsija Armstronga na njenim, njegove čvrste ruke oko nje, njegovo nago telo nasuprot njenom. Osetila je bol u stegnima i šupljinu u stomaku. Onda talas olakšanja otopi led i olakša bol. Niko nikad neće saznati. Pomisao ju je izjedala. Šta ako Kelsi nekom kaže? Šta ako kaže drugim muškarcima iz cirkusa? Šta ako je sva šestorica požele? Šta ako počnu da se šunjaju njene oko kuće i zovu je noću? Sad je mirna, sad nikom neće reći, niko nikad neće otkriti.
     Hejverstok i Luis stajali su pored crnog forda model-T. Hejverstok je gledao u vatru, samozadovoljnog lica, bez besa. Ali Luisove oči nisu imale vremena da gledaju u vatru. Umesto toga, on je posmatrao drugog čoveka i mozgao.
     Preko puta ulice, iza cevaste lozice stare gospođice Saliven, Henri i Tim takođe su posmatrali.
     A zatim, konačno, provalila je oluja. Vetar je razbacivao ljude kao žuto lišće. Pohitali su svojim kućama i olujnim podrumima, stišćući ogrtače koji su hteli da odlete. Grmljavina se prolomi sve hladnijim vazduhom i zatrese zemlju. Munja zapara nebo i probode tlo. Grom pronađe ogradu od prirodnog kamena Redvajnovih. Deo nje se raspade uz jeku koja je probudila svakoga ko je uspeo da prespava požarna zvona.

     Evelin Bredli se uspravila u krevetu, i ne znajući šta ju je probudilo. Sišla je dole da proveri šta je s Anđelom i našla ga kako hrče. Popela se uz stepenice i vratila u krevet.

     Vetar je šibao vatru i razbacivao žeravicu i do stotinu stopa na sever. Deca su skakutala, jako uzbuđena, i gazila je. Stara gospođica Saliven jurcala je unaokolo u flanelskoj spavaćici, mahala metlom i psovala kao nadničar.
     Henri i Mali Tim sakrili su se iza senika prekrivenog cevastom lozicom.
     "Treba da nađemo Anđela i izbgubimo se", reče Tim.
     "Ali ne znamo gde je doktorova kuća" razdražljivo reče Henri. "Ako sad pođemo da je tražimo, neko će nas videti. Svi nekud jure."
     "Pa ne možemo tamo da ga ostavimo. Šta će da radi kad se ujutro probudi? Nikad ga nećemo naći ako sam ode. Ali Hejverstok verovatno hoće."
     "Mislim da ne treba da brinemo da li će da ode sam. Ne dok je tamo devojka."
     "'Što si tako siguran? Možda te je poslušala i otišla kući."
     Henri odmahnu glavom. "Nema šanse. Naša gospođica Bredli se zacopala. Tačno znam gde će Anđeo sutra da bude. 'Ajmo."
     Napustili su svetilište cevaste lozice, zaobišli staru vodenicu i gacali Krivudavim potokom.
     Građani Haulija sarkastično su pozdravili dolazak vatrogasnih kola. Harli Overkeš mahao je umašćenim rukama i objašnjavao onima koji su hteli da ga slušaju da nije mogao da upali. A kada su namestili crevo, vetar je oduvao veći deo vode nazad, na narod.
     Rouz Vilet jednom rukom pridržavala je ogrtač koji je lepršao, a drugom kosu. Ostale devojke bile su rasute po ulici; neke on njih žurile su kućama, druge se zadržavale kod vatre.
     Rouz je prolazila pored ledarnika, kada je pomislila da je čula svoje ime. Samo vetar, pomisli ona. Čula ga je opet i okrenula se; čkiljila je nasuprot vetru. Kelsi Armstrong stajao je u senci i dozivao je. Radost i panika pevali su u duetu u njenoj krvi. Nije mrtav, ipak nije slobodna. Strah i žudnja mešali su se sa sećanjima na njega.
     Polako mu je prišla, ne vodeći računa o ogrtaču, ne vodeći računa o kosi. Privukao ju je u zagrljaj.
     "Rekli su da si mrtav", budalasto reče ona.
     "Bio sam u krunionici i čekao te", reče on dok ju je grlio.
     "Kazala sam ti da neću doći."
     "Znam. Nadao sam se da ćeš ipak da se predomisliš."
     "Rekli su da si mrtav."
     "Volim te, Rouz."
     "Plašim se."
     "Volim te, Rouz. Pođi sa mnom večeras."
     "Neću. Ne mogu." Odmakla se od njega, ali ju je on ipak držao za ramena. "Otac..."
     "Ma pusti oca."
     "Ne. Ubio bi nas."
     "Seti se prošle noći. Seti se kako je bilo dobro."
     "Sećam se."
     "Mi odgovaramo jedno drugom, Rouz. Mogli bismo da predivno živimo zajedno."
     "Ne. Otac..."
     "Prestani da koristiš oca kao izgovor."
     Lice joj se iskrivilo. "S tobom nema budućnosti."
     "Postoje ljubav i sreća."
     "Meni treba više od toga."
     "Šta više postoji. Ljubav i sreća su sve."
     "To nije dovoljno."
     "Mlad sam, Rouz. Tek mi je dvadeset druga. Jak sam i nisam glup. Mogu da postanem što god poželiš. Molim te, Rouz, pođi sa mnom."
     "Prejak si, Kelsi", reče ona; grlo joj se toliko stislo da je jedva govorila. "Plašim se. Molim te. Odlazi." Pošla je unazad. "Odlazi, Kelsi. Plašim se." Okrenula se i potrčala niz ulicu. Nije obraćala pažnju na vetar, nije primetila da joj je uništio brižljivo zatalasanu kosu, nije je bilo briga što joj je podizao ogrtač i pripijao spavaćicu uz noge.
     Kelsi ju je posmatrao dok nije izišla iz vidnog polja. Osetio je veliku prazninu u telu i slabost u udovima. Onda je otišao do pruge, s namerom da uskoči u prvi teretnjak.

     Bejbi Sis Redvajn posmatrala je vatru sa prozora spavaće sobe na spratu i pitala se da li treba da iziđe da pomogne. Ali izgledalo je kao da se tamo dole već vrzma stotinak ljudi. Zaključila je da bi samo doprinela zbrci, a, pored toga, vatrogasna kola su konačno stigla. Onda je začula nešto iznad grmljavine i urlika vetra.
     Gunđajući, obukla je kombinezon preko spavaćice i iz klozeta izvadila sačmaru.
     "U čemu je stvar?" upita njena majka. Bila je došla u Sisinu sobu da posmatra vatru; njena soba bila je s druge strane kuće.
     "Nešto je u kokošarniku."
     Vetar je dohvatio vrata s mrežom i zalupio ih o zid. Munja je ostavila bele pruge da lebde ispred Sisinih očiju. Odgegala se preko trema i niz stepenice, slušajući panično kokošije kvocanje, kreštanje i lepetanje.
     Njena majka trčala je za njom; mahnito je pripijala ogrtač jednom rukom, da joj ne odleteti preko glave, i stiskala ogradu drugom, da da je vetar ne ponese.
     Sis je otvorila vrata pilićarnika i pogledala unutra; sačmaru je držala u pripravnosti. Vetar je ispunio vazduh perjem. Kakofonija joj je bola uši, ali je videla tamnu senku kako se kreće sred oluje razlepršanih, kričećih kokošaka.
     Podigla je sačmaru i opalila. Limeni krov zazvonio je i nezemaljsko kričanje ispuni pilićarnik. Sevnu munja i Sis zakorači unazad; pušku je i dalje stiskala ukočenim prstima.
     Žena-Zmija ščepala se ručicama za krvavu dojku i uspravila na zmijskom telu. Tresnula je o krov, a zatim se navalila na zid. Oko otvorenih usta bili su joj krv i perje. Mlatila je divlje namotajima, lomila prečke i preturala legla. Kokoške su kvocale i letele oko Sis, ali ona ih je jedva i primećivala. Žena-Zmija lagano je skliznula niz zid; namotaji su joj se savijali, praveći omču, i stiskali. Onda se umirila. Neko vreme jedini pokret bilo je samo slabo drhtanje njenih namotaja, a onda je i to prestalo.
     Sisina majka zgrabila ju je za ruku. "Jesi li ga sredila? Šta to bi?" nadjačavala je vetar.
     "Vidi", reče Sis i ispruži drhtavu ruku.
     Njena majka čkiljila je u tamu. Bilo je to samo sekund pre nego što je munja blesnula. "O moj Bože", zadahta ona. "To je ono iz cirkusa. Možda nije trebalo da ga ubiješ. Mora da puno vredi."
     Indignacija trenutno nadvlada Sisino osećanje krivice. "Ubijalo je moje kokoške, zar ne? 'Aj' da ih vidim da probaju nešto."
     Onda je počela kiša. Oni koji su se borili s vatrom, čuli su je kako dolazi - šištava rika što se približava kao noćni teretnjak za Vičitu, svakog sekunda postajući sve glasnija. Odahnuli su kad je vodeni zid udario, a zatim potrčali u skloništa da pobegnu od grada veličine graška koji je došao s kišom.
     Harli Overkeš motao je crevo nazad na vatrogasna kola dok je grad tandrkao po njegovom šlemu. Žalio je što kiša nije stigla samo nešto malo ranije.
     Zapaljena karavanska kola pušila su se i cvrčala na pljusku. Uskoro su postala samo gomila vlažnog ćumura, koja je povremeno ispuštala siktaje pare, kad bi kiša natopila poneku još goruću žeravicu.
     Kiša se ubrzo smirila. Ljudi su izišli iz olujnih podruma i vratili se u krevete. Uskoro su se na južnom nebu mogle videti zvezde, ali nije bilo nikoga ko bi ih gledao. Jedino svetlo u gradu gorelo je u Hejverstokovim kolima, gde su on i Luis potražili sklonište.









26.
     Anđeo se polako probudio, protežući se i zevajući. U trenutku nije znao gde je, a zatim se napeo i oči mu poleteše s jedne na drugu stranu. Paniku koja se rađala u njemu smirio je pogled na Evelinino nasmejano lice. Telo mu se opustilo i on ponovo leže na krevet, u ordinaciji dotora Latama. Nasmešio joj se za probu, osećajući nešto čudno u grlu. Seo je.
     "Kako se osećaš?" blago upita ona.
     Osmeh mu se raširio i soba se učini osunčanijom.
     "Dobro", reče ona i oseti toplinu. "Ne znam gde je doktor Latam. Kada sam se popela, nije bilo nikoga. Rekao je da ti je potrebno samo da se dobro naspavaš."
     Za trenutak su zamišljeno posmatrali jedno drugo.
     "Pa, šta ćemo sad s tobom?"
     Izgledalo je da mu je neprijatno i krivo što predstavlja problem.
     "Sinoć sam razgovarala s Henrijem."
     Anđelove oči ispitivački se podigoše.
     Slegnula je ramenima. "Izgleda da ni on ne zna šta da se radi. Jako je zabrinut za tebe."
     Na Anđelovom licu ponovo se pojavio pokajnički izraz.
     "Rekao je da mora da porazgovara s Timom, da će, kad se nađu zajedno, znati šta da se radi. Rekla sam im gde si. Mislila sam da će možda doći ovamo." Namrštila se kad joj umom prolete pomisao da su odlučili da ne pomognu Anđelu, da su suviše zabrinuti za vlastitu sigurnost. Ali, ubrzo je odagnala tu pomisao, jer nije mogla da u nju poveruje. Očigledno je postojao neki drugi razlog. Još tren je razmišljala, a zatim nervozno donela odluku. "Možemo da učinimo samo jedno. Moraćeš da pođeš kući sa mnom, a ja ću Henrija obavestiti gde si." Brzo ga je pogledala. "Mislim, ne možeš ovde da ostaneš. Hejverstok i Meksikanac te traže, a ovde si im malo preblizu. Mi živimo na selu; nikad im neće pasti na pamet da te tamo potraže."
     Posmatrao ju je s izrazom lica koji nije umela da protumači, ali je ponovo doživela ono isto osećanje kao i prošle noći na putu, kad se činilo da joj ispituje dušu. Onda je klimnuo i pogledao svoju odeću koja je bila prebačena preko stolice. Široko se nasmešio i pokazao joj da se okrene.
     Uradila je to i kiselo se nasmejala, razmišljajući o njegovoj tački u cirkusu kada je lebdeo iznad publike go kao od majke rođen. Naravno, pored lopte vode, oblaka i munja, mogao je da bude i potpuno obučen, isto bi bilo. Gotovo da je zaustila da mu to kaže, ali se prisetila onoga što je Henri ispričao: da se Anđeo nikada nije sećao onoga što je radio u predstavi.
     Anđeo je sklonio čaršav i navukao pantalone preko gaća. Pokucao je zglobovima prstiju po stolici i Evelin se okrenula. Oči su mu blistale kao crvene zvedice dok je navlačio košulju i cipele.
     "Kupatilo je tamo iza", reče ona i pokaza glavom, "ako hoćeš da se umiješ."

     Evelin je usporila auto i zapanjeno gledala izgorelu Predstavu čudesa. Šerif i gomila drugih ljudi preturali su po raskvašenom kršu i tragali za ugljenisanim telima. Posegnula je iza sebe i dodirnula Anđela, zgrčenog na stražnjem sedištu. Podigao se dovoljno da vidi. Briga mu je zamaglila lice. "Šta ćemo sad?" prošapta Evelin.
     On utonu nazad na sedište i zbunjeno slegnu ramenima.
     Upravo u tom trenutku Luis iziđe iz Hejverstokovih kola i pogleda je. Ona brzo prebaci u drugu i ubrza. Luis je posmatrao kako auto skakuće preko železničkih šina i prelazi most. Usne mu se stisnuše u osmeh.
     Evelin je vozila sporo po mokrom putu, pljuskajući po baricama koje su još stajale, i gledala žito. Bilo je poleglo i nepokretno od vlage, ali se nije činilo uništenim. Nekoliko dana jarkog sunca bi ga osušilo i ponovo uspravilo. Znala je šta jaka kiša s gradom može da učini; kako žito može biti sravnjeno sa zemljom i pretvoreno u asurast sag koji je nemoguće požnjeti.
     Anđeo se naslonio na naslon sedišta, sa bradom na prekrštenim rukama, i gledao naokolo kao da prvi put vidi tako nešto. Okrenula je glavu i nasmešila mu se. On je odgovorio osmehom kao malo dete u božićno jutro. Objasnila mu je za žito i kišu i grad, ne zato što je mislila da ga to zaista zanima, već što joj se sviđalo da priča s njim. On je posmatrao njeno lice dok je govorila, sa zadovoljnim smeškom na usnama.
     Auto je nakratko skliznuo po blatu kad je prebrzo skrenula na prilaz. "Sagni se", reče ona. Spustio se iza sedišta. Parkirala je auto pored ambara i obratila se Anđelu, ne pomerajući glavu.
     "Sačekaj da ja uđem u kuću, a onda se ušunjaj u ambar. Mislim da je bolje da ispitam odakle vetar duva pre nego što roditeljima kažem za tebe. Nisam sigurna šta će oni misliti o svemu ovome." Nervozno se nasmejala.
     Roditelji i Harold dočekali su je na verandi; lica su im treperila od besa ka olakšanju i nazad.
     "Gde si bila?" htela je da zna Bes; glas joj je bio napet. "Celo jutro skapavamo od brige."
     "Mlada damo", mrko reče Otis, "trebaće ti dobro opravdanje."
     "Ovo uopšte ne liči na tebe", reče Bes; ruke su joj drhtale na kecelji.
     Evelin ih pogleda, potpuno zbunjena. "U čemu je stvar?" upita ona, raširenih očiju.
     "Gde si bila cele noći?" Otisova ruka blago se tresla, oslobođena od napetosti. "Rouz kaže da nisi bila kod nje."
     "Onda smo čuli za jadnu Fransin..." Bes šmrknu i uvrnu kecelju u čvor.
     "Sad sam se spremao da uzmem kamion i da pođem da te tražim", Otis prekide ženu.
     "Zvali smo centralu i čak ni Reba nije znala gde si." Bes je pokušavala da se sabere. "Reba je rekla da si nazvala Rouz..."
     "Šta se desilo Fransin?" zahtevala je da zna Evelin, želeći da prestanu da brbljaju i objasne joj.
     "Nisi čula?" upita Harold i podiže obrve.
     "Ne!"
     "Ona je... ubijena, dušo", tiho reče Bes.
     "Ubijena?" Evelin oseti kao da počinje knjigu iz sredine. "Šta joj se desilo?"
     "Umorena je", skrušeno reče Harold.
     "Takođe je... napastvovana", čvrsto reče Otis.
     "Zato smo se toliko brinuli za tebe, dušo", reče Bes, plačno.
     "Napastvovana?"
     "Silovana", nestrpljivo tresnu Harold.
     "Harolde, ne koristi tu reč", prošapta Bes i spusti ruku na grlo.
     "Našli su je u staroj cisterni, tamo gde je izgorela kuća Overstritovih", tiho je objasnio Otis. "Doktor Latam je pošao da je traži kada je saznao da nije stigla kod Viletovih. Našao je njenu torbicu sa stvarima blizu starih temelja. Kada je pretražio okolinu, otkrio je da su neke daske skinute sa cisterne... Onda je izgoreo cirkus."
     "To znam. Videla sam kad sam se vraćala."
     "Toliko je ljudi poginulo." Bes zadrhta. "Svi tamo su poginuli, osim tog Hejverstoka i Meksikanca."
     Evelin je užasnuto pogleda. Ako su Henri i Tim mrtvi, šta će biti s Anđelom?
     "Još čekam da čujem gde si bila sinoć", Otis se vratio na stvar.
     "A, to..." Vrpoljila se.
     "Da, to. Čekam."
     Evelin baci pogled u pravcu auta. Harold je sumnjičavo pogleda i pođe pogledom za njom. Evelin je pošla ka kući, pokušavajući da ih uvede unutra. "Provela sam noć kod Fransinih", neuverljivo reče ona.
     "Fransinih?" prozbori Bes.
     "Zašto si ostavila auto pored ambara?" upita Harold i suzi oči prema njoj.
     Evelin nije obraćala pažnju na njega. "Fransin nije bila tamo. Nisam ništa znala o... mislila sam da je kod Rouz."
     "A šta si onda radila tamo?" Otis je zahtevao da zna.
     "Bila je nesreća. Ja..."
     "Nesreća? Besine ruke zadrhtaše. "Jesi li povređena? Jesi li zato bila kod doktora?"
     Evelin prođe kroz vrata, praćena zabrinutim roditeljima. Harold je zastao i pomno osmotrio auto, a zatim ušao za njima.
     "Ne, nisam bila povređena. Samo mi se nije išlo na Rouzinu zabavu."
     "Zašto nas nisi nazvala?"
     "Žao mi je. Mislim da o tome nisam razmišljala. Nisam znala da ćete se brinuti."

     Anđeo ih je gledao kako ulaze u kuću, a zatim skliznuo iz kola sa suprotne strane i, pognut, potrčao ka ambaru. Pogledao je unaokolo gde bi mogao da se sakrije. "Anđele!" zašišta glas odozgo. Trgnuo je glavu nagore i ugledao Henrija kako pilji u njega. "Mislio sam da ćeš da se pojaviš, pre ili kasnije", reče Henri.
     Osmeh ushićenja i olakšanja ozari Anđelovo lice. Obrisao je vlažne dlanove o stražnjicu svojih pantalona i stao da prebacuje težinu s jedne noge na drugu.
     "Dođi gore", reče Henri smešeći se. "Moramo da donesemo neke ozbiljne odluke."

     Malo kasnije, Otis i Bes su otišli u crkvu, ali je Evelin izmolila da ne ide. "Stvarno mi se ne ide", rekla je dok su stajali na verandi.
     Bes obrisa trunku s Otisovog rukava. "U redu, dušo. Mada ne znam šta će ljudi da pomisle kad vide da nema ni tebe ni Harolda."
     Otis poteže krut okovratnik. "Harold je odrastao čovek. Ako danas ne želi da ide u crkvu, trebalo bi da poštujemo njegovu želju."
     Bes uzdahnu i stavi rukavice. "Jutros je sve tako zbrkano. Ne znam ni da l' dolazim ili odlazim."
     Ušli su u auto i pošli. Evelin je posmatrala auto kako odlazi niz prolaz i skreće na glavni put. Onda se okrenula oko sebe, tražeći Harolda i pitajući se zašto je on tako tajanstveno rešio da ostane kod kuće. Nigde ga nije videla pa krišom pođe ka ambaru.
     Tuce kosova kljucalo je i svađalo se na hranilištu, a zatim, uz lepet krila, odletelo kad im je prišla. Vratili su se, kao da se ništa nije desilo, čim je ušla unutra. Unutrašnjost je bila tiha i toplo rezila od oporih mirisa sena i lucerke, i zaostalog mirisa mleka jer su njen otac i Harold jutros ranije pomuzli krave.
     Pogledala je unaokolo i nije primetila Anđela. Za trenutak je osetila paniku da je nije sačekao.
     "Anđele", pozvala je blago i čula kretanje iznad sebe. Anđelovo široko osmehnuto lice i Henrijev ozbiljni lik gledali su dole prema njoj.
     "Gore smo", reče Henri.
     Odahnula je. "Henri!" viknu ona oduševljeno. "Mislila sam... Svi misle da ste stradali u požaru."
     "Što se mene tiče, bilo bi mi drago kad bi svi mislili tako", kiselo reče on, "ali postoji par njih koji znaju da nisam."
     Evelin se uspentra merdevinama do tavana i pope u spremište za seme pamuka, u kome su oni bili.
     "Time! I ti si dobro", reče ona zračeći od zadovoljstva.
     "Za sada." Napravio je grimasu.
     "Šta se desilo?" Sela je na meko seme pamuka pored Anđela i osetila toplinu od njegove blizine.
     Henri se mrzovoljno naslonio na zid spremišta. "Sinoć je sve pošlo do đavola. Minotaur je silovao i ubio jednu od devojaka..."
     "Fransin!" povika Evelin i oseti najčudnije osećanje u stegnima.
     "Ne znam joj ime."
     "Minotaur?" Setila se kako je stajao u prolazu, nagnut nad Fransin, kako bi Harold mogao da mu ispita rogove. Setila se njegovog ogromnog tela, somotne kože i napete pregače. Takođe se setila Fransininih neobičnih suza i napete reakcije, za koju je mislila da je samo zbunjenost. Fransin je tako lako bilo zbuniti. A doktor je rekao da se čitavu subotu čudno ponašala. Misli su joj se rojile po glavi i ona zadrhta. Ali podigla je pogled i videla da joj Anđeo opet čita dušu. Uzeo ju je za ruku i toplina odagna jezu.
     "Nije to bilo prvi put", nastavi Henri ne primećujući ništa. "Hejverstok je uvek ranije uspevao da to prikrije, ali prošle noći je pomahnitao. Ubio je Minotaura, podmetnuo požar i ubio sve ostale. Tim i ja smo uspeli da pobegnemo. Hejverstok je bio toliko slep od besa da nas nije video."
     "Moja majka kaže da je i Meksikanac..."
     "Luis!" ispljunu Tim.
     "Aha", frknu Henri. "Pretpostavljam da je pomislio da bi mu Luis još mogao da koristi. "Par su kakvog nema." Ozbiljno je pogledao Evelin. "Slušajte, gospođice Bredli. Mi cenimo sve što ste uradili da pomognete Anđelu, ali ovde ne možemo da ostanemo. On zna za vas i na putu je da dođe ovde da nas potraži. Naša jedina šansa je da mu se klonimo puta. Ako nas nađe, mrtvi smo. Ničim se ne možemo odbraniti."
     "Otkud on zna za mene?"
     "Ja sam mu rekao", blago reče Tim; stid u njegovom glasu i bol na njegovom ružnom malom licu.
     "Ti si mu rekao? Zašto?" sumnjičavo reče Evelin.
     "Ne krivite Tima, gospođice Bredli", uveravao ju je Henri. "Niko se dugo ne može odupirati Hejverstokovim pitanjima."
     "Jednu stvar mu nisam rekao", reče Tim. "Nisam mu rekao da znamo da i Anđeo ima dar, da ga je Anđeo juče upotrebio kad vas je sprečio da padnete u vodu. Ali to mu nisam rekao samo zato što me nije ni pitao." Glas mu je drhtao od prisećanja. "Najvažnije je da ne zna da je Anđeo svestan da ima dar. Mislim da je to poslednja stvar koju Hejverstok želi - da Anđeo sazna."
     "Ako Anđeo ima istu moć, zar se ne možemo odupreti?" upita Evelin.
     "On ne zna kako da je koristi", uzdahnu Henri. "A Hejverstok mu neće dopustiti da poživi dovoljno dugo da to otkrije."
     "Onda nam jedino preostaje da im se sklanjamo s puta sve dok Anđeo ne nauči kako", logično zaključi Evelin.
     "Gospođice Bredli", čvrsto reče Henri, "za vas bi bilo veoma opasno da se umešate u ovo."
     "Doktor Latam je sinoć rekao gotovo isto, ali mislim da je prekasno."
     "U pravu je, Henri", reče Tim. "Njemu se neće svideti što nam pomaže. Svašta može da učini."
     "Ne", reče Henri i namršti se. "Ako smesta odemo odavde, nema načina da sazna da je imala bilo kakve veze sa nama."
     "Saznaće", reče Tim s jezom u glasu. "Znaš da će saznati."
     "Onda je sređeno", reče Evelin, sa rešenošću u glasu.
     "E, pa, divne li družine", veselo reče Harold. Panično su se okrenuli i videli ga kako stoji na vrhu merdevina i posmatra ih; samozadovoljno se smeškao, pažljivo obuhvativši nogom gredu. "Znao sam da si se upetljala u nešto, Evi."
     "Harolde", zavapi ona, "zašto uvek moraš da budeš tako prokleto pametan. Dođi i sedi ovamo pre nego što padneš i slomiš vrat."
     I tako su mu sve ispričali.
     "Ne očekujete valjda da poverujem u sve ove besmislice?" sumnjičavo reče on.
     "Baš me briga da li veruješ ili ne", tresnu Evelin. "Samo nemoj da se mešaš." Uzdahnula je i odmahnula glavom. "Molim te, Harolde."
     "Ako taj tip pokušava da vas ubije, zašto ne odete kod šerifa Dvajera?" raširio je ruke uveren da to rešava problem.
     "Ne usuđujemo se zbog šerifa", strpljivo je objasnio Henri. "Hejverstok je potpuno bezobziran. Šerif ne bi imao šanse. Kome god kažemo, ugrožavamo mu život, i mislim da bi najbolje bilo da se ova grupa ovde ne širi."
     Namrštio se. "Problem je što ne znamo kolika mu je moć. Ne znamo koliki je deo onoga što izvodi u predstavi njegov a koliki Anđelov."
     "Zar Anđeo ne zna?"
     "Ne", uzdahnu Henri. "On ga hipnotiše pre početka. On sve do juče nije ni znao da ima dar."
     "Ja još ne verujem u te vaše magijske moći", progunđa Harold i pogleda Anđela. Malo se namrštio na bledu Anđelovu ruku koja je držala Evelininu. Anđeo je odmahnuo glavom i bespomoćno slegnuo ramenima.
     "U njima nema ničeg magijskog", reče Henri. "Ljudski um, dečko moj, tajanstven je kao dno mora ili mesečeve planine."
     Harold se pomerio na semenu pamuka i pogledao u njihova napeta lica. "U redu. Verujem vam kada kažete da taj, kako se već zove, pokušava da vas ubije, i pomoći ću vam da pobegnete, ali ne dopuštam da Evi ode s vama."
     "Njen život je ugrožen baš kao i naši", tiho reče Tim. "A i vaš, ako otkrije."
     "U pravu je", složio se Henri. Anđeo je klimnuo glavom i zagledao se u Harolda.
     "Šta da kažem mami i tati?" Harold podiže ruke u vazduh. "Ne možete tek tako da nestanete. Pola okruga će vas tražiti. Siguran sam da će Hejverstoku dobro doći pomoć."
     "Znam", blago reče Evelin.
     Njih petoro sedelo je natmureno, sve dok Harold nije podigao pogled.
     "Možete do imanja starog Hindlija. Tamo vas niko neće naći."
     "Gde je to?" upita Henri nadajući se da je to rešenje.
     "Oko tri milje odavde." Evelin se razvedrila. "Napušteno je više od deset godina, ali ima vode. A i putevi su pregrađeni i preorani. Do tamo se može samo peške, ili na konju. A ne vidi se s glavnog puta." Namrštila se. "Nadam se da kuća još stoji. Godinama nisam bila tamo."
     "Tata i ja smo pre nekoliko nedelja jahali tuda. Izgleda kao što je oduvek izgledalo." Zakikotao se. "Kad sam bio mali, svi smo verovali da je začarano. Pretpostavljam da još veruju."
     "Zvuči dobro", reče Henri, "ali nisam siguran da Hejverstoku treba put."
     "Pa šta radi?" frknu Harold. "Da ne leti možda?"
     "Pa, nikad ga nisam video da leti. Ali ste svi videli Anđela kako to radi."
     Harold ga kiselo pogleda, a zatim i Evelin. "Mislim da majci možemo da kažemo da smo otišli na piknik, ali to rešava problem samo za ovo popodne."
     "Možda bih mogla da se pretvaram da ću ostati nekoliko dana kod prijateljice. Samo ne mogu da smislim razlog zbog kog bih to učinila."
     Iznenada, Anđeo se napeo. Podigao je ruku i oslušnuo, namršten. Ustao je, dopuzao do pročelja ambara i izvirio. Žestoko je počeo da maše ostalima i oni požuriše ka njemu.
     Crni ford model-T kloparao je prilazom ka kući Bredlijevih.

     Luis je zaustavio auto i pogledao unaokolo. "Izgleda da nema nikog."
     "Baš suprotno", blago reče Hejverstok i podiže ruku u pravcu ambara. Harold iziđe napolje, zastade, a zatim pođe ka njima. Stavio je ruke na vrata auta i spustio pogled na Hejverstokovo lice. Srce mu je lupalo, a grlo bilo suvo.
     "'Bar dan. Čuo sam za požar. Žao mi je", reče on i iznenadi se što mu je glas zvučao normalno. "Šta mogu da učinim za vas?"
     "Da. Jako tužan incident", ljubazno reče Hejverstok. "Pitali smo se da li biste nam mogli da pomognete. U trupi je bio mladić - Anđeo, Čarobni Dečak?"
     Harold klimnu.
     "Jako fin dečak, naravno, potpuno bezopasan, ali malo ćaknut, mentalno retardiran, mutav. Vatra ga je uplašila i izgleda da je pobegao."
     "Oh?" Harold podiže obrve. "Mislio sam da su svi stradali u vatri."
     "Da, jako tužan događaj. I mi smo to mislili, ali izgleda da je Anđeo srećom pošteđen. Sladak, bezopasan dečko; tako nam je laknulo."
     "Da li bi trebalo da je pošao u ovom pravcu?"
     "Nemamo pojma. Videli su ga s tvojom sestrom juče ujutro." Nasmešio se. "Tvoja sestra je jako ljupka devojka. Evelin? Je l' se tako zove?"
     "Da."
     "Lepo ime. Ne, samo pretražujemo svaku ulicu, pa smo pomislili da je možda mogao da dođe ovamo."
     "Nije." Harold slegnu ramenima, i dalje održavajući prazno lice. "On, koliko znam, nije bio ovde."
     "Pa, samo smo pokušali." Obesno je napućio usne. "Jako nam je stalo da ga nađemo. On zaista nije u stanju da se brine za sebe." Ponovo se nasmešio. "Je l' ti sestra možda negde u blizini?"
     Haroldu srce poskoči. "Žao mi je, nije. Ona je otišla s mojim roditeljima u Liberal na ceo dan... da posete moju... baku."
     "Kako je to lepo." Nestade Hejverstokovog osmeha. "Ali, onda ga, verovatno, nije ni videla, jer bi ti to sigurno rekla." Okrenuo se Luisu.
     "Luis, proveri kuću i ambar", naredi on. Luis iziđe iz auta i otkasa u kuću. Hejverstok se okrenuo Haroldu i nasmešio.
     Harold mu je uzvratio pogled; na licu mu je bio izraz ljubaznog zanimanja, ali oči mu nisu treperile. Hejverstok je polako spustio prste na Haroldovu ruku koja je bila na vratima auta. Kliznuo je rukom uz Haroldovu do njegovog lica. Zadržala se tamo za tren, a onda spustila niz grudi.
     Luis je pretražio svaku sobu u kući, a zatim otišao do ambara. Proveravao je svuda, zagledao u svaki pregradak, peo se merdevinama na tavan, ali ništa nije našao. Pogledao je kroz stražnja vrata tavana, preko zatalasanih pašnjaka istačkanih stokom.
     Šćućureni u jaruzi, Evelin, Anđeo, Henri i Tim posmatrali su ga kroz visoku bufalo travu i odahnuli kada se okrenuo.
     Luis se vratio u auto. "Nisam ništa video."
     "Da, sigurno bi rekla", reče Harold.
     "Pa, mladiću, puno vam hvala. Žao nam je što smo vam smetali. Hoćete li da nas obavestite ako vidite ili čujete nešto o Anđelu?" Hejverstok se ljubazno nasmejao.
     "Naravno", reče Harold i odmaknu se jedan korak od auta kada ga je Luis upalio.
     "Do viđenja!" povika Hejverstok i mahnu rukom kroz prozor. Auto je odštektao nazad niz prilaz.
     Harold ih je, zbunjenog lica, posmatrao kako odlaze. Osećao se čudnovato i pomalo ošamućeno. Protresao se od jeze i vratio u ambar.









27.
     U nedelju, u Prvoj haulijevskoj metodističkoj crkvi, pre propovedi, velečasni Pomeroj obznanio je da će se sahrana Fransin Latam obaviti u utorak ujutro u 10:00 u Prvoj hrišćanskoj crkvi. Oni koji žele da joj odaju poštu, mogu to učiniti u Redvajnovom pogrebnom zavodu. Zatim je održao propoved punu krvi i gromova o božjoj odmazdi i Sataninim demonima. Iako je dosta okolišio i koristio alegoriju i parabolu, sa posebno jakim naglaskom na pale anđele i zmiju u rajskom vrtu, niko iz pastve ni za trenutak nije posumnjao da govori o cirkusu i požaru koji ga je uništio. Poznavali su svog pastora i očekivali nešto slično. Neki svetovniji vernici velečasnog Pomeroja komentarisali su da su zaista srećni zbog toga što Bog tako pažljivo gleda na Hauli u Kanzasu.
     Kada je služba bila gotova, Rouz Vilet je izišla i ostavila sudiju, majku, Lilu, Grejs Elizabet i Voša Pikoka da, kao i svake nedelje, proćaskaju s pastorom. Voš je bio pridošlica u grupi. On bi ćutao, osim ako mu se neko ne bi direktno obratio, ali bi se, ne odajući to nijednim pokretom, vrpoljio da svrši s tim, da zatim svrši s nedeljnim ručkom kod Viletovih i vrati se nazad u Milers Korners poslovima koje je morao da obavi. Sudija bi pozvao pastora na nedeljni ručak, što je pastor očekivao, pastor bi ljubazno odbio, što je sudija očekivao, i to bi bilo gotovo.
     Rouz je bila gotovo jedina koja je napustila crkvu. Tog nedeljnog jutra bilo je toliko tema za razgovor. Cirkus je bio glavna tema, ali sama predstava bila je potamnjena požarom i smrću svih tih ljudi. Broj se razlikovao od jednih do drugih. A tu je bila i oluja i, naravno, jadna Fransin.
     Rouz je bila duboko u mislima i nije mnogo slušala propoved, ali ono što je čula, samo je raspalilo sećanja koja je pokušavala da potisne. Ona nikada nije imala problema da potisne neprijatna sećanja u tamne uglove, gde bi uspešno bila zanemarena, ali ovo je bilo drugačije. Sećanja nisu bila neprijatna. Gorela su jasnom, žarkom vatrom bolnog zadovoljstva. Ali užasne posledice otkrivanja poništavale su uživanje u sećanju. Kad bi samo mogla da ne razmišlja o posledicama i da nastavi da se kupa u plamenu sećanja; međutim, nije mogla. Bili su neopozivo povezani. Jedino rešenje bilo je da ih oboje odagna, da se oslobodi i zadovoljstva i bola.
     Hodala je niz senovitu ulicu, sa Biblijom i rukavicama stisnutim u ruci, i nije ni primećivala kuda ide, svesna svojih pokreta tek toliko da izbegne da ne stane u barice koje su se smanjivale. Osetila ga je pre nego što je progovorio; žmarci su krenuli uz kičmu usled njegovog prisustva.
     "Rouz", reče on.
     Zastala je, sleđena. Tutnjava je započela u njenoj glavi i postajala sve jača, sve dok nije zaglušila sve ostalo. Podigla je pogled. Jecaj joj je zastao u grlu. Želela je da kaže hiljadu stvari, drekne mu da je ostavi na miru, zamoli ga da je dodirne, ali ništa što bi rekla ne bi se čulo od tutnjave.
     "Rouz", ponovo reče on. Iznenadila se što od sve te buke u glavi uopšte može da čuje. Stajao je iza žbunova jorgovana i delovao umorno, tako neobrijan.
     Iza sebe osećala kretanje ljudi koji su izlazili iz crkve. Naterala je svoje noge da se pokrenu. On se povukao dublje u žbunje.
     "Isto mesto", reče on. "Čekaću te."
     Napravila je korak, onda još jedan; terala je jednu nogu ispred druge sve dok nije stigla kući. Presvukla se i sela na poslednji stepenik, dok su Grejs Elizabet i Lila pomagale majci da iznese hranu na sto. Kada ju je majka pozvala, ušla je u trpezariju, ali nije mogla da jede. Sudija ju je grdio, majka obigravala oko nje, ali ona se izvinila i promrmljala da nije gladna i da ide da se prošeta. Krenula je u suprotnom pravcu od krunionice, ali se ipak zatekla kako stoji ispred nje. Ušla je i on ju je obgrlio, poljubio i poveo u prostoriju prekrivenu mekim semenom pamuka. Stisnula se uz njega i rukama grubo prelazila preko njegovih grudi i ramena. Ponovo ju je poljubio i raskopčao joj odeću. Haljina joj je skliznula do stopala, a ona je nastavila da ga dodiruje. Kada se do kraja svukla, i kada je odeća ležala razbacana oko njih, on se i sam svukao. Dodirivala je svaki novi otkriveni deo njegovog tela. Kada je ostao nag, pokušala je da ga celog odjednom dodirne i poželela da zavrišti što ne može.

     Ležala je na semenu pamuka, tela napola ukopanog kretnjama. On je sedeo pored nje i široko joj se osmehivao dok je pušio cigaretu. Obesno je dunuo kolut dima na nju, a zatim se nagnuo i poljubio je; jednom rukom naslonio se na njenu dojku. Ona ga je zagrlila oko vrata i pripila se uz njega, sve dok se nije nasmejao i otrgao.
     Zadrhtala je i skupila se, koliko je bio snažan.
     Kelsi je ispružio ruke iznad glave, zatim promeškoljio ramena i lenjo zevnuo. Ustao je i otišao do vrata; usput je skidao seme pamuka koje mu se zalepilo za butine, nezainteresovan za svoju nagost, kao lav. Odškrinuo je vrata nekoliko palaca, žmirnuo u iznenadnu svetlost i bacio napolje opušak. Za trenutak je gledao napolje, a zatim zatvorio vrata. Vratio se i pao na kolena pored nje.
     "Šta ćemo, Rouz?" upita on.
     Odvratila je pogled u stranu i pratila uzan snop svetlosti koji je dolazio kroz rupu od eksera na limenom zidu. Konačno, ona reče: "Zašto nisi otišao?"
     Uzdahnuo je i opustio ramena. "Zamalo da odem. Čim smo sinoć razgovarali, otiš'o sam do pruge s namerom da uskočim u prvi teretnjak. Sedeo sam tamo u jarku dva sata i čekao." Šmrknuo je i nasmešio se. "Kada je konačno naiš'o, išao je tako brzo da bi' slomio vrat da sam pokuš'o. Tako sam se vratio. O, Rouz", reče on i stavi ruku na njen stomak. "Volim te i mislim da i ti voliš mene. Idemo jedno uz drugo. Posle one noći i ovoga sad, ne možeš da porekneš da idemo jedno uz drugo."
     Okrenula je glavu prema njemu. "Ja neću da bežim s tobom, i zato nemojmo o tome."
     "E, pa, onda", reče on, "ja ću da ostanem ovde."
     Iznenada, njegova ruka težila je tonu; isterala je dah iz njenog tela. Ona sede i obrisa ruku. "Ne želim da ostaneš. Neću da bežim s tobom i ne želim da ostaneš." Nesigurno je ustala.
     On spusti pogled na svoje šake. "Ne govori tako, Rouz."
     Počela je da sakuplja svoju odeću. "Odlazi, Kelsi. Odlazi i ostavi me na miru." Brzo se obukla, kao da će njegova moć nad njenim telom nestati ako ga više ne bude video. Reči su joj klizile s usana krajnje precizne. "Ja imam sopstvene planove za život, Kelsi. Moj život biće siguran, ugodan i uzoran. Udaću se za čoveka koji zauzima određen položaj u ovom gradu, koji će mi pružiti sve što želim. Neću se udati za nekog gologuzana koji će morati da nadniči u polju ili da istovara vreće u radnjama. Neću da živim u nekoj brvnari sa dve prostorije i da perem drugima da bih jednom godišnje mogla da kupim novu haljinu. Ovde ima toliko siromaha i ja ne želim da budem jedan od njih, ni zbog tebe, ni zbog bilo kog drugog. Ne želim više da te vidim, Kelsi. Odlazi i ostavi me na miru." Skrenula je pogled u stranu i nameštala haljinu.
     "Ako je tako, Rouz", blago reče on, "zašto si danas došla?"
     Zastala je, a zatim ga pogledala. "To s tim nema veze."
     "Ima i te kako veze. Zar ne shvataš? Sve te stvari koje želiš nisu važne ako nisi s nekim koga voliš, ako nisi srećna. Osim toga, ko kaže da ti ja sve to ne mogu da pružim?"
     "Kelsi, odlazi i ostavi me na miru."
     "Ne", reče on i široko se osmehnu. "Ti, u stvari, ne veruješ u sve to, jer inače ne bi došla. Ostaću ovde i nateraću te da promeniš mišljenje."
     Gledala ga je kako sedi tamo, nag, i smeje joj se. Znala je da je u pravu. Već je mogla da oseti kako njegova moć deluje na njeno meso. Uskoro će postati tolika da će morati da mu priđe, potpuno pod njegovom kontrolom.
     Uzdahnula je. "A šta ćeš da radiš? Da do kraja života da živiš u krunionici?"
     "Zaposliću se, možda ću i da nosim vreće u radnjama, nije važno. Skućiću se, zaraditi nešto novca, steći mesto u društvu kao i bilo koji mlad čovek vredan poštovanja i, posle određenog vremena, da ne moraš više da brineš zbog oca, zaprosiću te, sve kako se valja i kako je red."
     "Sve si smislio, zar ne? A šta ako te moj otac izbaci iz kuće?"
     "Neće. Radiću tako naporno i poštovaće me toliko da će me dočekati raširenih ruku." Ponovo se nasmešio.
     "A šta ćeš da radiš u međuvremenu, dok se ne zaposliš i ne stekneš sav taj novac?"
     "O", reče on živahno, "ja već imam para. Hejverstok je solidno plać'o, a ja ga nisam proćerd'o na krijumčare pića i lake žene. Čim Hejverstok i Luis odu, skućiću se i počeću da tražim posao."
     Znatiželjno ga je posmatrala. "Kakve veze oni imaju s tim?" Namrštila se. "Ovde se kriješ od njih, zar ne?"
     "A šta misliš od koga bi'."
     "Ne znam. Pretpostavljala sam da se kriješ od mog... Zašto si pobegao posle vatre?"
     "Nisam hteo da reskiram."
     "Šta da reskiraš?"
     "Da ne završim pečen kao krompirići, kao i ostali."
     Ponovo se namrštila."Šta to znači?"
     "Pretpostavljam da je sve ubedio da je to bio nesrećan slučaj ili nešto slično."
     "Zar nije?"
     Šmrknuo je. "Dosta sam bio s Hejverstokom, duže od svih ostalih, osim od nakaza, i oči i uši su mi bile otvorene. Znam više o njemu nego što on sam misli. Lud je kol'ko je težak. I zao kao zmija. Ponekad mi je bilo baš žao nekih nakaza. Iako meni nikada ništa nije učinio. Brzo sam naučio da malo 'saradnje' dobro dođe." Slegnuo je ramenima. "U svakom slučaju, bilo je vreme da odem. Hejverstoku je bivalo sve dosadnije. Prošle noći, kad je Minotaur ubio tu devojku..."
     "Fransin?" reče Rouz, i oseti nešto čudno u dnu stomaka.
     "Ne znam kako se zvala. Dešavalo se to i ranije. Posle toga, pretpostavljam da je Hejverstok izludeo i počistio sve, osim dobrog starog Luisa."
     "Namerno je podmetnuo vatru i ubio sve te ljude?"
     "Aha."
     "U to ne možeš da budeš siguran."
     "Dovoljno sam siguran da ću mu se sklanjati s puta sve dok mu ne vidim leđa."
     "I tebe bi ubio? Zašto? Šta si uradio?"
     "Nisam ništa uradio. Ludacima ne treba razlog." Legao je na leđa i prekrstio ruke ispod glave. "Vrati se večeras. Čekaću te."
     "Ne. Ne mogu."
     "I donesi mi nešto da pojedem. Umirem od gladi." Sklopio je oči i promeškoljio se da se udobnije namesti.
     Rouz je otvorila vrata, zatim se okrenula i za trenutak ga posmatrala, ali ništa nije rekla. Kelsi je ležao ispružen po semenu pamuka, obučen samo u ponos svoga tela, lagodan, zadovoljan i siguran u svoju moć. Onda se pažljivo obazrela da vidi ima li nekoga u blizini i otišla, zatvorivši vrata iza sebe.
     Rouz zakorači u senku cirkuskih kola: sunce je bilo vrelo, a ona je izišla bez suncobrana. Još nekoliko ljudi bilo je tamo; lutali su naokolo, gledali, preturali po pocrnelim ostacima. Rouz se nije sećala kako je stigla od krunionice do izgorelog cirkusa. Nije nameravala da ide tamo; nije bila sigurna da nije nameravala da ide tamo. Namrštila se, nesposbna da razume šta tamo traži.
     Stajala je samo nekoliko trenutaka i prebirala po toj pomisli, kada su se vrata karavanskih kola otvorila. Skočila je i pogledala nagore. Hejverstok je stajao u dovratku, a Luis odmah iza njega. Osmeh blesnu na Hejverstokovim ustima.
     "Dobar dan, mlada damo", reče on.
     "Oh", reče ona. "'Bar dan."
     Sišao je niz stepenice, a Luis ga je sledio. "Jeste li došli da pogledate poslednje ostatke?"
     Odmahnula je glavom. "Ne... ovaj, samo sam prolazila i zastala. Žao mi je zbog požara. Bio je to dobar cirkus."
     Tužno se nasmešio. "Avaj, sve je gotovo. Prastara čudesa završila su u dimu. Ali čovek to mora filozofski da primi. Život teče dalje, kako se kaže. Kada se jedna vrata zatvore, ne ostaje ti ništa drugo nego da otvoriš druga."
     "Da", polako reče ona. Iznenada je osetila kako se diže vetar, ali ništa se nije komešalo. "Sreća da svi nisu stradali."
     "Zaista. Sudbina se nasmešila Luisu i meni. A jutros smo saznali da se i Anđeo ne nalazi među nesrećnicima. Međutim, jadničak se uplašio i pobegao. Da ga slučajno niste videli?"
     "O?" reče ona, pomalo iznenađena. "Ne. Nisam."
     "Obavestićete nas ako se nešto tako desi?"
     "O, da, naravno. Drago mi je da je Anđelu dobro. Ali mislila sam na jednog drugog čoveka." Vetar u njenoj glavi duvao je sve jače, najednom studen.
     Za delić sekunde Hejverstokovo lice je otvrdnulo, a zatim se osmeh vratio. "A kog to čoveka, draga moja?"
     "Pa, ne znam kako se zove. Radio je u cirkusu. Mislim da je u petak uveče, kad sam bila tamo, primao karte."
     "Kelsi", blago reče Luis.
     "A otkud znate da je još među živima?" upita Hejverstok, i dalje se smešeći.
     "Videla sam ga kako ide u krunionicu."
     "A kada to?"
     "Sad baš. Šetala sam."
     "Izgleda da nam se sreća iz časa u čas sve više smeši."
     "E, pa", reče ona, "trebalo bi da se vratim kući. Do viđenja."
     "Do viđenja, draga moja."
     Otišla je, a vetar se viorio oko nje. Zviždao joj je kroz glavu, studen i vlažan.









28.
     Vil Hindli sagradio je kuću kada je Hauli bio gomila saluna na putu od Teksasa do Dodž Sitija. Gajio je dobru herefordsku stoku i oženio se učiteljicom iz Sent Luisa. Imao je devetnaest godina kada je počeo sa stadom, trideset kada je sagradio kuću, a trideset pet kada se oženio. U četrdesetoj rodilo mu se prvo i jedino dete, u četrdeset trećoj zaradio je prvi milion, a u četrdeset sedmoj ubio ga je pijani nadničar na ranču.
     Istoga dana kada su nadničara obesili, njegova udovica sela je u kočiju za Dodž Siti, zajedno sa njihovim sedmogodišnjim sinom. Iz Dodž Sitija vozom se odvezla za Sent Luis i nikada više nije videla Kanzas. Ostavila je ranč bankarima i sagradila veliku gospodsku zgradu u kojoj je živela kao grofica sve dok nije umrla od difterije, kad je njenom sinu bilo petnaest godina. Potrošila je više od pola miliona.
     Bankari, na čast im, učinili su najbolje što su mogli. Prodali su stoku, dali zemlju pod zakup i izdali kuću. Ali do svoje tridesete godine Vilov sin potrošio je i preostalih pola miliona. Bio je u dugovima koje nije mogao da plati i naredio bankarima da sve prodaju. Gospodska kuća u Sent Luisu već je bila data na aukciju.
     Ranč je bio suviše veliki da bi ga neko mogao u komadu kupiti, tako da je isparcelisan, hiljadu jutara ovde, hiljadu jutara tamo, i prodavan i rančerima i farmerima. Čovek koji je kupio parcelu na kojoj je bila kuća već je imao lep dom u Vičiti i nije mu bila od koristi. Tako je kuća, ogoljena i napuštena, ostavljena kao viktorijanski nadgrobni spomenik u pustahiji.
     Sada je stoka, ali ne Hindlijeva stoka, pasla oko nje i pojila se u Krivudavom potoku stotinak stopa iza kuće.
     "Nije baš Savoj", reče Henri dok je vadio igličastu travu iz čarapa i ispitivao praznu sobu sa tapetama koje su se ljuštile, "ali će dobro poslužiti."
     Evelin se zakikota. "Ako je ono što sam čula o ovom mestu istina, pre pedeset godina verovatno je moglo da se nosi sa Savojem. Ali nije ni izbliza onoliko veliko kakvog ga se sećam."
     Malo su lutali nakolo, išli iz sobe u sobu, posmatrali razorenu eleganciju stare kuće. Na mestima gde su bili prozori od bojenog stakla, zjapile su rupe; prazni dovratci umesto pažljivo izrađenih vrata od mahagonija, ogoljena konstrukcija tamo gde je bogata lamperija bila skinuta. Čak su i ograde na stepeništu bile odnete.
     "O, vidite", zavapi Evelin kad je zavirila u sobu punu sena u balama. "Skladište seno u... kako su ono zvali, konzervatorijumu?"
     "Meni liči na zastakljenu verandu", reče Harold.
     "Sigurna sam da ju je gospođa Hindli zvala konzervatorijum", reče Evelin.
     Konačno su se smestili u maloj sobi, pored kuhinje, koja je još imala vrata i prozore, i u kojoj nije bilo mnogo đubreta i osa. Henri protrlja ruke. "A sad, deco, nemamo vremena za gubljenje. Anđelova obuka smesta počinje. Ne sumnjam da će Hejverstoku trebati mnogo da nas nađe. Ako se Anđeo ne pokaže kao prilježan i vredan đak, plašim se da nam je budućnost prilično turobna."
     I tako su počeli. Seli su u krug na izbledeli linoleum i ulagivali se Anđelu, isprobavali ga, pretili mu, voleli ga, ali ništa nije vredelo. Anđeo je pokušavao, rado isprobavajući svaki predloženi postupak, ali rezultata nije bilo.
     Bilo je već kasno popodne. Evelin ih je hranila iz košare za piknik, koju su poneli, a oni su ne prekidajući rad jeli.
     Vlat suve trave ležala je na linoleumu ispred Anđelovih prekrštenih nogu. Glodao je pileći batak i posmatrao travku. Usredsredio se na nju, poželeo da je pomeri, zahtevao, umiljavao joj se samo da se mrdne. Pogledao je napolje kroz otvorena vrata, preko zatravnjene zemlje i oslušnuo oštro zujanje skakavaca, ćurlikanje poljskih ševa, metalno kreštanje cikada, ne obraćajući pažnju na vlat trave. Želeo je da je pokrene a da ne misli na nju.
     Međutim, ona je ležala kao zalepljena za pod. Anđeo ispusti dah, izvi se unazad i olakša bol u kičmi. Podigao je pogled, bespomoćan.
     "Znam da je teško, Anđele", tiho reče Henri. "Problem je u tome što nikad nisi svesno koristio dar. Ti si kao ona čuvena stonoga koja je sasvim dobro hodala sve dok je jedan insekt nije upitao kako uspeva da se snađe sa svim tim nogama, i od tada je samo ležala u jarku i trzala se.
     "Seti se onoga pored reke kada je Evi gotovo pala u vodu. Sećaš li se šta si uradio?"
     Anđeo zbunjeno odmahnu glavom.
     "Zatvori oči i zamisli to", reče Evelin i uze ga za ruku. Zatvorio je oči i pognuo glavu da se koncentriše; čvrsto ju je držao za ruku. "Sedeli smo na obali", polako je počela ona i posmatrala kako se uspravna bora oblikuje na njegovom čelu. "Tim je bio pored tebe. Rekao je nešto o tome kako ne bi trebalo da napuštate kola, ali da je mislio da ti je potrebno sunca i svežeg vazduha jer si se malo ušiljio."
     Osmeh je zaiskrio na Anđelovim usnama.
     "Ustala sam da pođem", nastavila je Evelin. "I ti si ustao. Pošla sam, ali sam se okliznula na klizavu stenu. Počela sam da padam. Pružio si se prema meni..."
     Anđeo se koncentrisao. Lice mu je za trenutak bilo spokojno, a zatim mu se majušna bora pojavila između očiju i proširila preko čela. Usne su mu se stisnule i jedna kapljica znoja skotrljala se niz slepoočnicu. Počeo je da duboko diše, lice mu se iskrivilo. Vazduh mu je pomamno šištao iz grla. Iznenada se pesnicama lupio po kolenima. Evelin ga je zgrabila za ruke i zadržala ih u svojim; osećala je isti bol koji je i on osećao.
     "Krenuli smo pogrešnim putem", uzdahnu Henri.
     "A koji je drugi put?" čangrizavo upita Tim.
     "Previše se trudiš, Anđele. Počinjem da sumnjam da ćeš ikada uspeti da svesno prizoveš dar. Kad bi neko on nas bio hipnotičar, problem bi se mogao rešiti."
     Napravili su kratku stanku i svako je sedeo udubljen u sopstvene misli. Anđeo se potišteno naslonio na zid. Evelin je sela pored njega, dodirnula ga i, uprkos raspoloženju u kome se nalazila, osetila kako je njegova toplina prožima.
     Iznenada, Harold podiže pogled; zbunjena smrknutost koja se usadila na njegovo lice otkako je napustio kuću produbila se. "Potpuno ste sigurni da je taj Meksikanac bio u ambaru?" upita on.
     Svi su se okrenuli prema njemu; pokušavali su da sakriju da ih to zabavlja. "Da, gospodine Bredli", reče Henri. "Ispričali smo vam sve što se desilo."
     "Ali ja sam sve vreme gledao u kola. Kunem se da nije izišao."
     "Čim si ti izišao na prednja vrata", reče Evelin, "mi smo izišli na stražnja. Skrivali smo se u jaruzi i svi smo ga videli u ambaru."
     Harold odmahnu glavom. "Nije uopšte izlazio iz kola."
     "Možda je dobro što se to dogodilo", reče Henri. "Možda će vas to uveriti da ne preterujemo kada kažemo kolike su Hejverstokove moći, da ne preterujemo kada kažemo u kakvoj smo opasnosti, da je tajnost zaista toliko važna da se sve mere predostorožnosti moraju preduzeti..."
     Harold podiže ruku. "U redu. Ubedili ste me. Barem mislim da ste me ubedili. Još ništa nisam video svojim očima." Ustao je i protegao se.
     "E, pa, vreme je da krenem nazad."
     Evelin je otišla s njim do trema. "Šta ćeš da kažeš mami i tati?" upita ona.
     "Smisliću nešto." Iznenada se široko osmehnuo. "Šta kažeš na ovo: oteli su te divljaci, u odeći od lišća banana i sa kostima u nosevima, da te žrtvuju svom bogu iz vulkana."
     "Mogli bi te skloniti na sigurno", nasmejala se; bilo je to jače od nje.
     "Aha, izgleda da istinu treba zaobići. Postoji šansa da će poverovati. Onda bi i oni bili u opasnosti."
     Za trenutak je grickao donju usnu, a zatim podigao oči. "Pazi se, 'oćeš?" Uzeo ju je za ruku i pogledao je brižno i s ljubavlju velikog brata, pa oči počeše da je peku.
     "Naravno", stisnula je njegovu veliku, jaku ruku. "Harolde, hvala ti. Povlačim sve ružne stvari koje sam ikada mislila o tebi."
     "Aha", promumla on. "Ćao, Evi. Prošvercovaću vam sutra još hrane."
     "Zdravo, Harolde."
     Pustio joj je ruku i otišao kroz suvu travu; skakavci su zvrjali dok su u panici bežali pred njim. Posmatrala ga je dok nije došao do vrha brežuljka. Jednom se okrenuo i mahnuo, a zatim se spustio s druge strane. Onda se vratila u kuću i pridružila ostalima.
     Uveče, kuća Hindlijevih delovala je kao da zaslužuje reputaciju koju je stekla među klincima iz Haulija. Ličila je na začaranu kuću, i verovatno je to i bila. Koja kuća bi imala više prava da u njoj borave duše koje ne mogu da se upokoje? Vil Hindli je sanjao i gradio nešto veliko, možda čak carstvo, da bi mu na ivici ispunjenja san uništio pijani nadničar. Čak ni to ne bi uništilo san; nastavio bi se on kroz njegovog sina. Ali ono što je pijani nadničar započeo, završili su Hindlijeva bezvredna žena i sin ništarija. Koji duh bi mogao da ima bolji izgovor za večiti nespokoj, nego kad bi video da je središte njegovog carstva postalo vremenom razjedena, termitima izgrickana, moćna ruševina koju koriste za smeštaj sena? Da su klinci iz Haulija te noći videli kuću, čak i najneverniji realista bio bi ubeđen da je začarana. Uzdizala se iz ravne prerije kao crna gotska ruševina posrebrena mesečinom. Avetinjski oblaci parali su nebo. Vazduh se iskrio i svetlucao od svitaca koji su oplitali kuću kao lutajuće duše.
     U kući, neosetljivi na čarolije, svi su spavali, osim Anđela. Henri i Tim spavali su na neudobnom, tvrdom podu, i povremeno se meškoljili zbog mračnih snova. Tim je spavao uz Henrija, dodirujući ga; bio je uplašen jer je video da se sove gnezde u kući i, još gore, oglodane kosti tamo gde su četvoronožne grabljivice posećivale uništene sobe.
     Anđeo je dremao na boku; ruka mu je bila prebačena preko Evelin koja je spavala pored njega. Njena glava bila mu je na ramenu a kratka kosa golicala mu je vrat. Kosa joj je mirisala na sunce, a njena ruka bila je prijatan teret na njegovim grudima. On nikada ranije nije bio ovoliko blizu jedne devojke, nije se mogao setiti da je ikada neku dodirnuo, da je ikada osetio dah na vratu dok je spavala.
     Lagano se pokrenuo i pomerio joj glavu, jer mu je rame utrnulo. Ona se promeškoljila i nazalno uzdahnula, ali se nije probudila. Noga joj se pomerila i priljubila uz njegovu. Ponovo je osetio taj prekrasan bol u genitalijama. Osetio je to i toliko puta ranije, ali nikad tako jako. Uvek bi to bilo negde neodređeno u zoru i postajalo bi sve prijatnije snažnije kako se dan dužio, ali bi uvek nestalo posle izgubljenih, praznih popodneva sa Hejverstokom. Često je želeo da se to produži, da poraste do većih visina prijatnosti/bola, ali bi se uvek, popodne, povuklo, da ponovo počne da raste.
     Neko kretanje blizu tavanice, nešto ranije, privuklo mu je pogled. Gledao je u to, a, u stvari, ništa nije video. Lebdeo je negde na pola puta između sna i jave, i mešao snove sa stvarnošću. Slike su mu proletale kroz um i nestajale, blistave slike kojih se nije mogao setiti kad bi prošle. Ali kretanje blizu tavanice bilo je stalno, pokret koji ne bi u treptaju prestao da postoji čim bi pomislio na njega. Postepeno je privukao njegovu pažnju i zamutio slučajne slike.
     Mreža ispredenog stakla, pređe tanje od najfinije kose, zaustavljena u prostoru, blistala je u kosom zraku mesečine. Pokret je bio crn i brz. Jurio je oko srebrnaste mreže, geometrijski je povećavao, nestajao u senkama na vrhu mreže, a zatim se ponovo pojavljivao, kao nogata kap smole, dok je obilazio donji deo kruga.
     Anđelovi obešeni kapci neznatno se podigoše i dovedoše pauka u žižu, dajući pokretu ime. Posmatrao ga je kako žurno kruži. Okolo-naokolo, okolo-naokolo...
     Zatim se pauk zamorio, ili mu je možda palo na pamet nešto bolje. Krenuo je nadole da propada ka podu na blistavoj niti. Zaustavljao se i propadao, zaustavljao se i propadao, kao da nije baš siguran u svrhu svega toga. Kretanje vazduha ponelo ga je i zanelo nekoliko palaca u jednu stranu. Mahnito se vrteo se u krug na kraju niti.
     Anđeo ga je posmatrao kako se okreće i vere uz nit nekoliko stopa, a zatim zastaje. Da li ga je kretanje uplašilo? pitao se. Pauk se ponovo zanjihao u dužem luku. Zbunjen si? pomisli Anđeo. Pauk se vrteo u krug, nepomičnih nogu, kao da se nadao da će proći neopažen.
     Kružno kretanje je prestalo. Pauk je nastavio da nepomično visi i čekao da otkrije izvor moguće opasnosti. Zatim se oprezno okrenuo, spreman da se brzo uzvere nazad uz nit.
     Iznenada, pauk je počeo da se drma kao teret na elastičnoj uzici.
     Anđelovi obešeni kapci širom su se otvorili i mrgođenje se zače u korenu njegovog nosa.
     Pauk je silovito odskakao; noge su mu se koprcale u vazduhu.
     Mrgođenja nestade s Anđelovog lica i smešak mu se prikrade na usne.
     Pauk koji je odskakao počeo je da se njiše u sve većim krugovima,
     Anđelov smešak rascvetavao se u širok osmeh.
     Pauk je jedrio preko sobe i bio zaustavljen na stopu od Anđelovog nosa, gde se beznadežno migoljio.
     Anđeo mu se široko smešio.
     Pauk se izvrnuo na bok, ponovo krenuo prema tavanici i uleteo u mrežu. Za trenutak se nije micao, a onda se brzo uzverao u tamu.
     Anđeo oslobodi ruku ispod Evelinine šake, ne budeći je, i tiho iziđe iz kuće. Stao je na ivicu verande i ispružio ruke u noć. Iz usta mu izlete nemi krik.
     Sve je to bilo u njemu. Oduvek je bilo tamo, ali Hejverstok mu je zatvorio vrata, naveo ga da zaboravi kako funkcioniše kvaka. Sada su vrata ponovo bila otvorena i sve je bilo tamo. Sve. Teklo je u krvi, curilo iz pora, napinjalo se da izleti.
     Elektricitet.
     Sila.
     Moć.
     Potrčao je preko trave, nesposoban da se uzdrži. Svici su iskrili oko njega kao energija koja je bežala iz njegovog tela. Pao je na kolena u snežnoj oluji svetlosti. Otkinuo je vlat suve trave i držao je u zdelici od šaka. Pogledao ju je očima nalik na vatru. Vlat trave podigla mu se sa ruku, lebela u vazduhu i kružila oko njega kao klen koji pliva na mesečini. Pratio ju je pogledom, okrećući zabačenu glavu, dok je čvrsto sedeo na zemlji i naslanjao se unazad na ruke. Sve brže i brže se kretala; proizvodila je visok, rezak zvuk, sve dok se nije raspala od sopstvenih vibracija.
     Anđeo je otkinuo još jednu vlat trave, ne dodirujući je rukama, i lansirao je pravo uvis, sve više i više, a zatim je ostavio. Dohvatile su je visinske vazdušne struje i pala je na zemlju tri dana kasnije, blizu Džeferson Sitija u Misuriju, ni od kog neprimećena.
     Anđeo je skočio na noge i potrčao od čistog veselja. Nosio je vetar sa sobom, kovitlao visoku travu oko sebe i razbacivao svice u kovite i vrtloge svetlosnih čestica. Zaustavio se i obgrlio samog sebe: ruke je čvrsto obavio oko grudi da se ne rasprsne od oduševljenja. Zabacio je glavu i bezglasno urliknuo na mesec.
     Pa se bacio na zemlju i kotrljao kroz krhku travu i oštar korov, izvalio se na leđa i raširio ruke i noge, smejao se i duboko disao. Zatim je podigao ruke, spojio ih i prikupio naramak mesečine. Sa svih strana svici su pohrlili k njemu, u bujicama, rekama i strujama svetlosti, vrtlog prečnika stotinu stopa koji se u spirali spušta prema svetlijem središtu. Sreli su se iznad njegovog poleglog tela kao okeanski talasi, napravili kaskadu i kao iz vodoskoka stali da izleću u nebo.
     Mahao je rukama kao dirigent simfonijskog orkestra. Svici su slušali svaki pokret, svaki gest; kružili su i plesali u fantastičnoj tački. Zatim izraz divljeg zanosa napusti Anđelovo lice da bi ga zamenila pažljiva koncentracija. Svici su prestali da vrte i počeli da se spajaju, da poprimaju oblik.
     Divovski, blistavi nagi lik Evelin stajao je iznad njega. Bio je to avetinjski lik, nestvaran i idealizovan, oblikovan čistim svetlom, zaustavljen u vazduhu; iščezavao je ispod kolena da se sjedini s noći. Lik se nagnuo nad njim - delovalo je kao da ga gleda - i pružio nadole ruke koje su iskrile. On je podigao ruke k njoj. Njene velike šake sklopile su se preko njegovih i njegove postadoše crne od zbunjenih insekata što su puzili po njima.
     Oterao ih je i lik Evelin se pokrenuo. Dobila je džinovska krila leptira kojima je zamahala i podigla se. Lik je leteo oko njega, a zatim se razložio na blistavi oblak nad zemljom.
     Anđeo je skočio i potrčao na vrh brežuljka. Stajao je tamo, dok mu se silueta ocrtavala na mesečini, raširenih nogu i zabačene glave. Podigao je ruke i dozvao topao vetar koji je vrištao oko njega, mrsio mu pamučnu kosu, pripijao odeću uz telo.
     Skupio je šake u pesnice. Mišići su mu poigravali na ispruženim rukama. Vetar je zamro i njegovo napregnuto telo je zadrhtalo. Lice mu se zamrzlo u ledenoj usredsređenosti. Koncentracija mu je nabrala čelo. Zemlja ispod njegovih nogu je zadrhtala i zaječala, a zatim se rascepila uz meljuću tutnjavu. Plameni jezik zasjao mu je između dlanova. Oči su mu sjale, jasne i tvrde kao granit. Plamen ga je okružio, zavrteo se u prsten oko njega, širio se sve više i više, zvučno smudeći vazduh, a onda nestao.
     Anđelovo telo polako se opuštalo. Ruke mu se vratiše uz bokove i tvrdo svetlo napusti mu oči. Seo je na zemlju i dao se na posao.

     Kosi zrak sunčeve svetlosti puzio je podom i probudio Evelin. Osetila je da Anđela nema i pre nego što je videla prazno mesto pored sebe. Uzdahnula je i okrenula glavu na drugu stranu. Henri i Tim još su spavali. A Anđeo je sedeo na podu, prekrštenih nogu, i smešio joj se.
     Zaustila je da nešto kaže, ali on je stavio prst na usta. Ustao je gipkim mačjim pokretima i pružio joj ruku. Zbunjena, prihvatila ju je. Podigao ju je na noge i izveo iz kuće, zagonetno se smešeći.
     Naveo ju je da trči kroz travu; njegova sreća je bila tolika da je pretpostavila šta se desilo. Zaustavio se i postavio je na jedno mesto; podigao je ruku da je tu zadrži. Gledala ga je i zbunjeno se smešila, osećajući golicanje u grlu. Otrčao je nekih deset stopa od nje i okrenuo se licem prema njoj. Uz širok osmeh ispružio je ruke. Posmatrala ga je i očekivala šta će se desiti.
     Trava između njih iznenada je počela da se kreće kao da vetar duva kroz nju, mada vetra nije bilo. Trava je šuštala i ječala. Evelin podiže pogled sa zemlje na Anđela, kome su oči blistale od uzbuđenja. Šuštanje trave tanano se promenilo. Ječala je i šaputala prašnjave reči.
     "Evi, Evi", čulo se.
     Evelin je zadivljeno buljila u njega. Nasmejao se ponosito i stidljivo. Polako joj je prišao; odsutnost i ranjivost nestali su iz njegovih očiju. Sagnuo se, otkinuo vlat trave i podigao je između njihovih lica. Vlat je počela da brzo vibrira, da tvori šaptave, zujeće zvuke. Zvuci postadoše reči, reske, piskave reči.
     "Evi! Evi! Volim te, Evi!" ječala je vlat. Njegove rubinske oči s oklevanjem, s nadom, istraživale su njeno lice.
     Ona nije mogla da se suzdrži: suze joj navreše i zajeca od sreće. Njega je to iznenadilo i zabrinulo. Ispustio je vlat trave i obavio ruke oko nje. Ona je pala u njih; jecala je i smejala mu se u grudi. Čvrsto ju je stisnuo uza se, s elekticitetom u venama.
     "Evi", reče glas, ne papirnat glas vlati trave, već normalan glas u uhu.
     Trgnula je glavu i stavila ruku preko uveta. Zbunjeno ga je pogledala.
     "Šta si uradio?"
     Sklonio joj je ruku s uveta i zadržao je u svojoj. "Ja govorim, Evi. Ja govorim." Ali usne mu se nisu pomerale.
     Nagnula je glavu u stranu, kao da nije sigurna odakle glas dolazi. "Ja čujem glas u uhu. Šta to radiš?" prošapta ona.
     "Vibriram ti bubnu opnu, kao da je pogađaju zvučni talasi", reče glas. Znala je da bi mu glas tako zvučao: blag, nežan, pun ljubavi.
     "Anđele!" reče ona; smejala se i protrljala svoje vlažno lice. "To je divno!"
     "Da li dobro zvuči?" upita on sa zabrinutim izrazom na licu. "Vežbao sam na sebi, ali nisam siguran da li dobro zvuči drugim ljudima. Mislim da kad bih još malo poradio na tome, da bih mogao da to uradim s obe bubne opne u isto vreme i da to zvuči kao da dolazi od mene umesto od nekoga ko ti sedi u uhu."
     "Zvuči čudesno", reče ona. Bacila mu se oko vrata i radosno ga poljubila. Onda su ozbiljno pogledali jedno u drugo.
     "Jesi li to mislio?" blago je upitala.
     "Evi, Evi, ja te volim, ja te volim", pevao joj je glas u uhu. Ali nije joj bio potreban glas, njegove su oči sve govorile.
     "I ja tebe volim, Anđele", reče ona šapatom; pomalo je iznenadila sebe, ali znala je da govori istinu.
     Anđeo ju je za trenutak gledao; oči su mu bile kao veliki meseci. Zatim je nagnuo glavu napred i poljubio je, dodirom usana lakim kao mašak. Osetila je kako joj usne drhte. Onda su mu se ruke stisle. Njegova glad prožderala ju je. Želeo je da stopi njihova tela u jedno, da je obavije svojom kožom.
     Zabacio je glavu unazad i protresao kosu kao konj. Evelin duboko uzdahnu i nasmeja se. Smeh postade zapanjen krik, brz i visok. Stisla se uz njega dok su se polako podizali u vazduh. Stavio je ruke s obe strane njenog lica i trljao usne o njene.
     "Ne plaši se, Evi. Nikad se ne plaši mene ili onoga što mogu da učinim", glas blago i svečano izjavi u njenom uhu.
     Njegove oči ponovo su joj čitale dušu. Klimnula je glavom. Široko se osmehnuo. Stavio joj je ruke oko struka i bacio je još više. Ponovo je kriknula, a zatim se nasmejala.
     "Bar me upozori!" zavapi ona i pogleda u zemlju trideset stopa ispod mesta na kome je lebdela.
     Anđeo se nasmeja s njom, njoj i zbog nje. Izvrnuo se na bok i izveo luping. Plivao je u sunčevom svetlu, kružio oko nje, voleo je. Načinio je stoj na glavi iznad nje i poljubio je naopačke. Uzeo ju je za ruku i počeli su da jedre gore, dole i naokolo, kao dve lastavice.
     Čuli su kako im Henri nešto viče i videli da im mahnito maše rukama. Doplutali su do njega.
     "Osećam se kao Petar Pan", nasmeja se Evelin.
     "Anđele!", Henri je tapšao rukama. "Anđele!" Henri je poskočio. "Anđele!" Henri se nasmejao. "Uspeo si! Setio si se! Ovo je predivno!"
     Tim je jahao na Henrijevom ramenu i očajnički se držao za njegovu kosu da ne padne, ali širok osmeh razdvojio je njegovo ružno lice.
     "Čim sam uspeo da jednu stvar uradim, sve je bilo tu."
     Henri je delovao zbunjeno i pritisnuo je ruku na uho. "Šta se desilo?" upita on.
     "Anđeo govori tako što vibrira tvoju bubnu opnu", oduševljeno objasni Evelin. "Šta je rekao?"
     "Mislim da mogu obe odjednom", reče glas i u jedno i u drugo uvo.
     "Žao mi je, Tim", reče glas u sva tri uva.
     Tim pljesnu rukom preko uveta i napravi grimasu. "Ne tako glasno", bunio se.
     Sve troje se nasmejaše, pijani od sreće. Henri je zagrlio Anđela, zatim Evelin, zatim stub koji je nosio verandu.
     Anđeo uze Evelin za ruku i oni potrčaše prema potoku.
     Henri htede da pođe za njima. "Anđele!" povika on. "Stani."
     "Nemoj, Henri", opomenuo ga je Tim. "Pusti ih da budu sami."
     Henri je zastao, okrenuo lice majušnom čoveku na svom ramenu i namrštio se. "Ali šta je s Hejverstokom? Svakog trenutka može da nas nađe. Moramo ga spremno dočekati."
     "Može to malo i da sačeka. Nikad nisam video Anđela ovakvog. Nikad ga nisam video istinski srećnog. Mislim da je tu Evi značajnija nego to što je naučio kako da koristi dar. Neka neko vreme uživaju jedno u drugom. Neka bude srećan pre nego što bude morao da se bori za naše živote."
     Tim je još trenutak posmatrao momka i devojku kako veselo skakuću. "Možda neće pobediti", blago reče on.

     Anđeo se bacio na pesak u senci topola i ostao da leži na leđima. Evelin se spustila pored njega i nasmešila. Teško je disao; pluća su mu se brzo dizala i spuštala, i žmirkao je u vedro nebo. Lice mu je bilo potpuno smireno. Zavukao je ruku pod košulju i lenjo se počešao po stomaku.
     "Umorio sam se", reče on. "Hoću samo da ležim ovde, zakopam se u pesak i ne mrdam."
     "Ako si se toliko iscrpao od trčanja, mogli smo da letimo", dodade ona.
     "Zato sam se i iscrpao." Namignuo joj je. "Možda se to tebi čini lako - ništa nisi ni radila; ja sam sve radio. To razmetanje umara."
     "E, pa, prestani onda da izvodiš predstave." Napravila je grimasu i on se joj se bezobrazno nakezio.
     "Od jutros si postao baš drzak", reče ona, podižući obrve. "Nisam sigurna da li mi se sad više sviđaš nego ranije, kad si bio nekako izbuljen i bespomoćan, i kad sam mogla da te pazim. Više nisam sigurna da li sam ti potrebna. Nisam sigurna da li ti je iko potreban."
     On je seo i pogledao u nju; lice mu je bilo ozbiljno, a oči zabrinute. "Trebaš mi", reče glas u njenom uhu. "Dar je nešto što mogu da koristim. Ne znam kako ga koristim, ni zašto baš ja mogu da ga koristim. Ne znam zbog čega neki ljudi umeju da pevaju, a drugi ne, ili zašto neki ljudi umeju da slikaju, ili pišu, ili komponuju muziku, a drugi ne. Ja sam vrlo neuk čovek; postoji toliko stvari koje ne znam. Ja sam i dalje izgubljen i bespomoćan, i želim da brineš o meni, a i ja želim da brinem o tebi. Potrebna si mi da budem siguran da ne postajem drzak, da ne dopustim da dar preuzme upravljanje nada mnom. Prošle noći, kad mi je došao, shvatio sam kako bi lako bilo, kako bi lako bilo da postanem kao Hejverstok, da osetim da me je dar načinio posebnim, važnijim od ostalih ljudi. Ti ne možeš da shvatiš oduševljenje, slobodu da si sposoban da učiniš gotovo sve što poželiš. Ne znaš kako bi lako bilo da se osetiš kao Bog."
     Evelin ga je pogledala i poželela da zaplače jer je bio tako svečan i tako ozbiljan; njegovo lice bilo je kao lice dečačića koji pokušava da objasni nešto važno odrasloj osobi, a nije siguran da li ga razume. Nagnula se, ovlaš ga poljubila u usta i rekla: "Ja još ne znam da li ću se ikad navići na to da te slušam, a usne da ti se ne pomeraju."
     Obgrlio ju je i zvučno poljubio. "Ovako mogu da te istovremeno ljubim i pričam ti viceve. Jesi li čula onaj o putujućoj predstavi s nakazama i farmerovoj kćeri?"
     Odgurnula ga je, praveći grimase i smejući se. Seo je, jako miran, i namrštio se od koncentracije.
     "Evelin Bredli", glas joj reče u uvu i njegove usne oblikovaše reči. "Ti si nešto najlepše na svetu, i ja te volim." Zadovoljno se nasmejao. Onda je pao nazad na pesak, uz vapaj. "To je preteško."
     Ona progunđa nešto i pade na njega; izbila mu je vazduh. Zgrabio ju je i počeli su da se kotrljaju. Uskliknula je. Kada su prestali, njegovo lice bilo je iznad njenog. Poljubio ju je i rekao, oblikujući ustima reči: "Kako je bilo?"
     "Poljubac?"
     "Ne. Moja usta koja se pokreću."
     "A, to. Dosta dobro. Ali još ti čujem glas u uhu."
     Klimnuo je glavom, a zatim se usredsredio. "Evelin Bredli, ti si najlepša na svetu, i ja te volim." Kočoperno je podigao glavu. "Pa?"
     Iskezila se. "Nije loše. Samo, glas kao da ti odjednom dopire iz svih pravaca."
     Uzvratio joj je kez. "Rekao sam ti da moram da vežbam." Skotrljao se s nje, legao pored i ugnezdio se. "Moram to da popravim. Ne mogu da hodam naokolo i da svima govorim u uvo. To bi moglo da nervira. Moram to da usavršim toliko da više i ne razmišljam."
     Okrenula je lice u njegovu kosu. "Možeš ti to", reče ona.
     Onda su neko vreme ležali i uživali u pretvaranju osećanja iscrpljenosti u zadovoljstvo.
     "Anđele", blago upita ona nešto kasnije, "zoveš li se stvarno Anđeo?"
     "Za drugo ime nikada nisam čuo." Osetila je kako je slegao ramenima.
     "Gde si bio pre nego što si se pridružio cirkusu?"
     "Oduvek sam u cirkusu."
     "Nisi. Henri kaže da si imao oko pet godina kad te je Hejverstok našao."
     "Ne sećam se toga."
     "Ne možeš da se setiš ničega iz vremena pre nego što te je našao?"
     "Ne."
     "Trebalo bio da možeš. Ja mogu da se setim kad su mi bile tri godine. Mogu da se setim keruše koju smo imali, a koja je uginula. Bila je crna, imala je belo na vratu i zvala se Dama. Imena se baš i ne sećam. Mama mi je rekla da je bilo Dama. Ali se sećam da je umrla i da ju je tata sahranio iza ambara. Čega se ti najranijeg sećaš?"
     Ponovo je osetila da je slegnuo ramenima. "Ne znam. Svi dani su bili slični. Ili smo putovali u kolima ili smo se spremali u nekom gradiću da održimo predstavu. Zimi bi Hejverstok našao neku kuću u nedođiji i tamo bismo ostali. Svi dani su bili slični. Kako bih neki mogao da izdvojim?"
     Okrenula se na stranu da bi mu videla lice i spustila mu ruku na potiljak; prstima mu je prolazila kroz kosu. Ležali su tako neko vreme i mirno dremali. Evelin reče: "Verovatno se zoveš Horacije Prendergast, ili tako nekako." Osetila je da se smeje pored njenog vrata.
     "Ja sam, u stvari, izgubljeni naslednik Vanderbiltovih miliona, koga su ukrali cigani još kao klinca." Iznenada je ustao i široko joj se osmehnuo. "Jednoga dana neko će primetiti mladež Vanderbiltovih na mom ramenu i ja ću se vratiti svojoj porodici i svojim milionima i srećno ću živeti do kraja života. Hajdemo da plivamo."
     "Mislila sam da ne želiš da se pomeraš."
     "Moje moći su izuzetno obnovljive." Ustao je i pružio joj ruku. Prihvatila ju je i on je podiže.
     "Ne možemo da plivamo ovde", reče ona. "Voda nije dovoljno duboka."
     "Ima li neko mesto?"
     Ona pokaza. "Nizvodno, nekoliko milja ka gradu, ali tamo možda ima nekoga. Deca se sve vreme tamo kupaju."
     "Hajdemo da vidimo", reče on; pokušavao je da mu glas zvuči kao da dopire iz usta. "Javi mi kad uspem."
     "Bolje je. Sad kao da je dopiralo odnekud tri stope iza tebe. Bio bi dobar trbuhozborac", reče ona i iskezi se. "Jesi li siguran da hoćeš na plivanje? Dug je put pešice do tamo."
     On joj se široko osmehnuo i podigao obrve.
     Nasmejala se. "U redu. Rekla sam ti da će mi biti potrebno neko vreme da se naviknem."
     Uzeo ju je za ruku i oni kliznuše iznad vode kao vilinski konjici.
     Oko dve milje jugozapadno od Haulija Krivudavi potok pravio je oštru krivinu ka severu. Voda koja se vrtložila duboko je zasecala meko dno i tu se nalazila najomiljenija jama za kupanje već veoma dugo - nije bilo nikoga ko bi pamtio da je bilo drugačije. Velika stara topola teško se nadnosila nad obalu i pružala plivačima senku i mesto za skakanje. Dva konopca visila su sa grana koje su se pružale paralelno s ivicom vode, jedan kratak, siv i iskrzan na kraju, otkinut pre mnogo godina, i drugi nov, koji je visio gotovo do zemlje i imao nekoliko čvorova.
     Anđeo je zadivljeno posmatrao okolinu a zatim skinuo košulju. Evelin je videla kako mišići teku pod kožom boje slonovače dok je skidao cipele i pantalone. Stajao je tamo u gaćama i gledao u nju, neznatno nasmešen; oči su mu slale rubinski izazov.
     Šutnula je cipele. Usta su joj bila prkosna ali oči su se smejale. Rolajući, skinula je pamučne dokolenice, ne skidajući oči s njega. Iskoračila je iz haljine, skinula košulju preko glave i načinila skladnu piruetu u gaćicama i traci za grudi. Onda je poletela prema vodi koliko je noge nose i skočila u nju.
     Anđeo ju je posmatrao, nasmejan, a zatim je prišao konopcu koji je visio s drveta. Uhvatio ga je tik iznad glave i probno ga cimnuo. Evelin ga je posmatrala iz vode, koja joj je sad bila do brade. Sa konopcem u ruci popeo se uz obalu. Okrenuo se, ščepao konopac obema rukama, podigao noge i zanjihao se prema reci. Njihao se sve više i više, sve dok nije bio gotovo naopačke okrenut. Onda se zaustavio i ostao da visi tako; iskezio joj se. Ona se nasmejala i napravila grimasu. Iznenada, on poče da pada kao olovo; divlje je mahao rukama i nogama dok je uletao u vodu, praveći talas koji ju je zapljusnuo.
     Okrenula je glavu da joj voda ne uleti u lice. Kada je vratila pogled, on je već bio iskočio na površinu i dizao larmu.
     "Sad mi je nešto palo na pamet", reče joj glas u uhu. "Znam li ja da plivam?"
     "To mnogo ne menja stvar, zar ne?" reče ona i nasmeja se.
     On se široko osmehnuo i slegnuo ramenima. Onda je načinio ucveljen izraz lica i počeo da tone. Podigao je jednu ruku, tugaljivo joj mahnuo i polako skliznuo pod vodu. Sledeće čega je bila svesna, bilo je da ju je uhvatio za članke i povukao pod vodu.
     Smejali su se, prskali i igrali u vodi kao dve vidre, sve dok se nisu umorili. Onda su legli na pesak, pospani, i pustili da im sunce osuši tela.
     Posle nekog vremena, Evelin se podiže na lakat i pogleda u Anđelovo lice; trudila se da zapamti svaki delić njegove površine. Oči su mu bile sklopljene, kao da spava. Zahvatila je šaku peska i pustila je da iscuri na njegove grudi, ali pesak se zaustavio palac od njegovog tela i ostao da leži zamrznut u vazduhu. Pogledala je njegovo lice, skupljenim očima, ali se činilo da i dalje spava. Pogledala je pesak, pa ponovo njegovo lice. Onda ga je pljesnula po stomaku.
     "Prestani!" reče ona.
     On je napola seo; oči i usta su mu bila razjapljeni kao da mu je izbila dah. Pesak mu je pao na grudi i lagano skliznuo na stomak. Pogledao je pesak, a onda nju. Počela je da se povlači.
     Iznenada ju je zgrabio i oni su se prevrnuli nekoliko puta, nasmejani. Kada su prestali da se kotrljaju, bili su jedno uz drugo, lica samo nekoliko palaca udaljenih, i gledali se sa dečijim obožavanjem. Stavila je prst na njegovo čelo, pomerala ga lagano niz nos, preko usana, preko glatkog obraza, i prvi put shvatila da mu nije potrebno brijanje. Pratila je prstom obris njegovog lica, vajajući ga umom.
     Podigao se na lakat i lagano nagnuo nad nju. Dodir njegovih usana bio je kao paperje i on je ponovo osetio onu predivnu bol u genitalijama, kako se širi niz butine i uz stomak.
     Spustio joj je ruku na obraz i ona je okrenula lice prema njoj, mazeći se. Pomerio je ruku prema njenom vratu a zatim lagano skliznuo njome preko njenog glatkog, toplog ramena i ruke. Proturio je svoje prste kroz njene i podigao joj ruku; podlaktice su im se dodirivale. Gledao je kontrast njene smeće ruke i bledila njegove kože; iznenada se osetio kao pre. Ona kao da je znala i stisnula mu je ruke, očiju dubokih kao bunari.
     Onda je ponovo sve bilo u redu. Znao je da to nije važno, ali se pitao da li može dovoljno da kontroliše svoje telo da promeni njegovu pigmentaciju. Nagnuo se i poljubio je, dao joj na znanje da je sve u redu.
     Ponovo je legao na pesak, licem prema njoj, i razdvojio prste od njenih. Prešao je rukom duž nje i osetio još vlažan donji veš. Ruka mu je skliznula preko njenog čvrstog boka i dlan kao mu se zažario. Duboko je udahnula kad su mu ruke pošle uz njena leđa i ispod trake za grudi. Nespretno ju je odvezao i skinuo preko ramena; grudi su joj se oslobodile. Okrenula je lice u stranu; uplašila se da nije pocrvenela. Nikada joj se nisu sviđale njene grudi: bile su prevelike da bi izgledala pomodno ravna.
     Anđeo ih uze u šake i poljubi je sa strane u vrat. Ona ispusti slab zvuk iz nosa. On je nagnuo glavu i poljubio je u grudi, jezikom dodirujući bradavicu. Mišići njenog stomaka i stegana skupiše se i činilo se kao da ne može pravilno da diše. Usta su joj bila suva a u stomaku je osećala kao da pada. Oslonila se dlanovima o njegove grudi i sklopila oči.
     Ruka mu ponovo pođe niz njeno telo i sliznu pod lastiš njenih gaćica. Kada ih je svukao, neznatno je podigla bokove da mu olakša. Utonula je u elektricitet kada su njegova ruka i prsti počeli da je istražuju. Njene ruke su se neumorno kretale preko njegovih ramena, leđa i bokova.
     Pritisak u Anđelovim genitalijama je postao bolan. Iskobeljao se iz njenih ruku, podigao na kolena i skinuo šorc. Evelin je posmatrala, zadivljena, znatiželjna i pomalo uplašena, ono što nikada ranije nije videla.
     On ponovo leže pored nje, obgli je i pritisnu uza se. "Oprosti", prošapta njegov glas u njenom uhu. "Ne znam kako treba."
     Anđeo je ušao polako i nežno. Istraživali su, dodirivali, ispitivali, pretraživali svoja tela i činili čudesna, predivna otkrića. On je oklevao u početku, i bio nezgrapan, ali ona nije imala osnovu za poređenje. Pomagala mu je kad je mogla, opraštala mu nespretnost, volela njegovu nevinost.
     Zacvilela je na prvi bol i on je zastao i voleo je. Kada je ponovo počeo, polako, bilo im je lakše oboma. Ali pritisak je suviše narastao i njegovo oslobađanje došlo je prebrzo.
     Ležao je dremljiv pored nje i znao da nije do kraja zadovoljna, osećao njenu glad. A onda se pritisak u njemu opet javio, ali ne tako žestok, ne tako zahtevan.
     Drugi put se sigurnije pokretao; polako je sladio, pustio da traje i oboje su bili zadovoljni.
     Evelin se nasmejala od ushićenja i ugnezdila u pesku. Anđeo se nadvio nad nju i lagano je poljubio. Stidljivo joj se nasmešio, ali s određenom dozom ponosa. Ispružila se, zarila prste u njegovu raščupanu belu kosu i povukla nadole, da ga opet poljubi.









29.
     Harold Bredli napravio je sendviče od hladne pečene govedine i pitao se koliko će dugo uspeti da odgovara na pitanja svojih roditelja. Da nije telefona, prokletog telefona, mogao je da kaže da je Evelin na hiljadu logičnih mesta. Na kraju je izabrao Milers Korners. Evelin je otišla s Grejs Elizabet Vilet da joj pomogne oko oca Voša Pikoka, koga je iznenada pogodila neka bolest koja nije bila smrtonosna ali je očigledno obarala čoveka.
     Pikokovi nisu imali telefon, tako da je taj deo bio u redu. Ako njegovi roditelji u gradu ne nalete na Voša, ili njegovog oca, ili Grejs Elizabet, ili Lilu, ili sudiju Vileta, ili gospođu Vilet i ne upitaju kako je bolesnik, moglo bi da upali. Uopšte im se nije svidelo što je otišla bez pitanja, a srce mu je gotovo stalo kada je otac poželeo da se odveze tamo i proveri.
     Sad mu je samo ostalo da se brine gde će Evelin biti večeras i da li će mitska bolest gospodina Pikoka ponovo upaliti. Bio je siguran da će, ako je ostavi tamo još jednu noć, njegov otac najverovatnije da se odveze do Milers Kornersa i da proveri. Međutim, još je verovatnije bilo da će u kapeli naleteti na nekoga ko zna da gospodin Pikok nije bolestan.
     Haroldu se vrtelo u glavi i znao je da nema nameru da bude tajni agent. Možda je bolje da se s time suoči; kada se večeras vrati s Hindlijevog imanja, moraće da im kaže istinu. Potpuno mu je nestalo mašte. Prestao je da misli o bilo čemu uma i zapakovao sendviče u kartonsku kutiju.
     "Dobar dan, gospodine Bredli", uglađen glas progovori iza njega. Zavrteo se i ispustio kutiju na pod; sendviči su se rasuli na sve strane. Hejverstok i Luis uđoše u kuhinju.
     Hejverstok mu se nasmeši. "Pre nekog vremena razgovrao sam s tvojim roditeljima u gradu." Podigao je kažiprst i micao ga napred-nazad. "Izgleda da ste me slagali, gospodine Bredli. Glupo slagali - tako je lako bilo proveriti. Sestra ti juče nije otišla u posetu baki, zar ne? Zašto ste to uradili?"
     Haroldova usta su bila suva i on proguta knedlu. "Ne tiče vas se gde je moja sestra."
     Hejverstok odmahnu glavom. "Mene se mnogo toga tiče, gospodine Bredli. Verujem da mi možete pružiti puno informacija."
     Haroldovi zubi se stisnuše. Krv mu poteče po usnama iz ujedenog jezika. Mišići su mu se bolno napinjali. Nije mogao da dođe do daha, a kad je uspeo, vrisnuo je.
     Luis ga je posmatrao. Osmeh mu je lebdeo nad usnama.









30.
     Sunce je bilo nisko na zapadu i pretvaralo je prerijsku travu u bronzu. Anđeo i Evelin sedeli su jedno uz drugo na pesku i posmatrali kako voda teče u Krivudavom potoku. Zviždovka je skakutala ivicom vode i kljucala između rečnog kamenja u potrazi za zmijama i insektima. Usamljeni krik leganja lebdeo je mirnim vazduhom i naterao Evelin da se zamisli.
     Naslonila je glavu na Anđelovo rame. "Šta će s nama biti, Anđele?" čežnjivo upita ona. "Evelin Bredli iz Haulija u Kanzasu i Anđeo, Čarobni Dečak. Nismo neki par."
     "Ja nisam čaroban, Evi", blago reče on. Njegov glas i pokreti usana bili su već toliko dobro usklađeni da je počela da zaboravlja šta on u stvari radi. Pomerio se i seo prekrštenih nogu, licem prema njoj. "Vidi", reče on. Sklopio je šake u zdelicu. U vazduhu iznad njegovih šaka pojavila se magla; postajala je sve gušća i koncentrisanija, sve dok, nešto kasnije, kuglica vode veličine teniske loptice nije zalebdela tamo, mreškajući se kao žele.
     "Znam da to liči na čaroliju, ali nije. Ja samo prikupljam vlagu iz zemlje i vazduha i dajem joj oblik sfere." Spustio je ruke. Vodena lopta pretvorila se u paru i odlebdela u vidu magle koja se rasplinjava.
     "Mislim da me to još pomalo plaši."
     Gledao ju je tužno i bespomoćno. Ona se nasmešila i uzela ga za ruke. "Daj mi priliku da se naviknem. Znaš, puno se toga u jednom danu dogodilo."
     Podigao je njene ruke i letimice njima dodirnuo svoje čelo. "Bolje da se vratimo", reče on i zaboravi da pomera usne. "Henriju se verovatno već petnaest puta prevrnulo u stomaku."
     "Upravo mi je nešto drugo palo na pamet", reče ona, nasmejana. "Ceo dan nismo jeli. Umirem od gladi. Nadam se da je Harold doneo mnogo dobrih stvari."
     Ustali su. Anđeo je zastao i pogledao je, zatim dlanovima obuhvatio njeno lice i poljubio je. Kada je odmakao glavu, lice mu je bilo veoma ozbiljno.
     "Hvala ti", tiho reče on.
     Evelin se nesigurno nasmeši. "Nema na čemu", reče ona.
     Anđeo ju je snažno zagrlio i zabacio glavu unazad, uz vrisak. Poleteli su u vazduh, vrteći se kao čigra.









31.
     Henri i Tim sedeli su na podu i jeli ostatke pileta. Henri se vrpoljio i stalno je vadio sat i proveravao vreme.
     "Smiri se", reče Tim punim ustima. "Vratiće se."
     Henri je bacio napola pojeden batak u korpu. "Ceo dan ih nema", gunđao je. "Gde su? Otišli su do reke i nestali. Možda ih je i Hejverstok našao."
     "Da ih je našao, našao bi i nas", blago reče Tim.
     "Još malo pa će pasti noć", nastavio je Henri da gunđa. "Trebalo bi da nešto isplaniramo, da umaknemo dovoljno da nas Hejverstok nikad ne pronađe." Navalio se na zid. "Šta rade ceo dan!"
     Začuše se koraci iz druge sobe. Henri se nespretno uspravio. "Anđele", povika on.
     Hejverstok i Luis uđoše u sobu. Henrijevim licem prelete utučen izraz. Tim stade na noge i nervozno obrisa ruke o pantalone.
     "Pa", reče Hejverstok i nasmeši se, "izabrali ste zaista slikovito sklonište. Gde je Anđeo, i devojka?"
     Henri proguta knedlu. "Ne znam."
     "Henri, molim te ne pravi probleme", reče Hejverstok i uzdahnu. "Imali smo težak dan. Gde su?"
     "Nisu ovde", reče on; molećiv jecaj dovukao mu se u glas. "Ne znam gde su."
     Hejverstok je usmerio pažnju prema Timu. "Je l' tako?"
     Tim se klatio s noge na nogu. "Da. Jutros si nekud otišli i još se nisu vratili. Ne znamo gde su."
     "Vrlo dobro." Smešak mu se za trenutak pojavio, a zatim zamro. "Verujem vam. Da su pobegli, ne bi ostavili vas dvojicu, zar nije tako? Pošto ste još tu, moraju da se vrate." Okrenuo se Luisu. "Drži ih na oku. Idem napolje da pogledam."
     Luis klimnu, izvadi revolver iz džepa i uperi ga u Henrija. Hejverstok pogleda pištolj i podiže obrvu. "Luise", blago reče on, "stalno me prijatno iznenađuješ." Bacio je pogled na Henrija i Tima i izišao.
     Luis se naslonio ramenom na okvir vrata i nasmešio se svojim gotovo-osmehom, i dalje sa revolverom uperenim u Henrija. Henri i Tim stajali su kao sleđeni i buljili u pištolj. Henri je progutao knedlu i oblizao usne.
     "Luise", reče on promuklim glasom, "zašto to radiš? Kad se reši svih nas, ostaćeš samo ti. Više mu nećeš biti potreban, zar ti to nije jasno? Zar ti to nije jasno?"
     Luis podiže obrvu, ali ne reče ništa.
     Henri je opet progutao knedlu i obrisao dlanove o pantalone.
     "Ne troši reči, Henri", reče TIm. "On je Hejverstokov dresirani pas."
     Luis se namršti i ispravi. Za trenutak ih je gledao, a zatim mu se na lice vratila ona njegova imitacija osmeha. "Ne pokušavaj ništa, Henri", blago reče on.
     "Šta?" upita Henri.
     "Ne pokušavaj to."
     "Ništa ne pokušavam", reče Henri. Iznenada je osetio kao da mu telo više ne funkcioniše.
     "Upozorio sam te."
     "Ja nisam..."
     Luis je dva puta opalio u Henrijeve grudi i stomak. Henri viknu od besa i ozlojeđenosti. Rastaljen bes koji je osećao prema Luisu gotovo poništi vatru u utrobi. Skočio je kao besan pas; neskladno je prosipao krv po izbledelom linoleumu. Njegovo teško telo kao da se ispumpalo. Tresnuo je pod nemogućim uglom o postolje.
     Luis je ispalio tri metka prema Timu koji je trčao, ali sva tri su promašila malu metu. Dva su se zarila u pod i raštrkala iverje i prašinu. Treći je isterao komad drveta iz okvira vrata kad se Tim sklonio iza njega. Tim je mahnito pretraživao pogledom praznu sobu i nigde nije video mesto da se sakrije. Mora da je to bila trpezarija, pomisli on ne peviše razložno. Bila su još troja vrata. Nije imao izbora; dvoja su bila zatvorena. Protrčao je kroz odškrinuta vrata, pretrčao preko polja izbledelih roze ruža, koje se činilo kao veliko kao igralište za bezbol. Njegovo iskrivljeno telo nespretno se teturalo.
     Luis uđe u sobu i ponovo napuni pištolj. Nasmejao se kada je video Tima kako se ušunjao u klozet. Polako i samouvereno je krenuo prema njemu; uživao je i sećao se kako je kao dečak u El Pasu ubijao pacove u ambaru gospodina Voldropa.
     Odgurnuo je napola otvorena vrata klozeta i uperio pištolj u pod. Bora se pojavila iznad njegovog nosa. Klozet je bio prazan. Onda je video da svetlost prolazi kroz rascepljenu dasku na stražnjem zidu i požurio na drugu stranu.
     Tim se uzverao preko đubreta koje je palo iza kredenca i zavukao tamo; gotovo je pao preko komada okamenjenog đubreta. Koža mu se ježila dok se u polumraku probijao kroz paučinu. Podigao je pogled i sledio se; krik mu je zastao u grlu. Crna udovica, velika kao njegova glava, s oklevanjem se kretala prema njemu. Zaustavila se kada se Tim zaustavio, isprobala mrežu prednjim nogama i čekala na izdajničke vibracije.
     Tim se polako spustio na pod i počeo da pipa okolo da nađe oružje. Crna udovica se primakla jedan palac i zaustavila. Timova ruka napipala je nešto što se kretalo. Trgao je ruku i pogledao dole, ali bila je to samo bubetina. Počela je da puzi odatle na svih četrnaest nogu. Tim je stao nogom na nju i ona se skupila u oklopljenu lopticu. Tim se polako pružao nadole; i dalje nije skidao oka s pauka i na sve načine je pokušavao da ne pomeri mrežu. Pipao je okolo da nađe bubetinu, a zatim morao da pogleda dole da vidi gde je. Ona se razmotala, nameravala je da ponovo pođe. Tim ju je lupio pesnicom, ponovo se smotala. Podigao ju je kao lopticu za bezbol, pažljivo procenio udaljenost, i bacio. Odbila se od pauka i uhvatila u mrežu. Crna udovica se zaštitnički uzverala nazad do svoje vrećice sa jajima.
     Tim se provukao pored mreže i pogledao iza sebe. Bubetina se oprezno odmotala i počela da se koprca. Pauk je požurio do nje i dodirnuo je prednjim nogama. Onda se okrenuo leđima. Skladnim pokretima zadnjih nogu počeo je da je zapliće.
     Luis je ušao u kuhinju i napravio grimasu. Tri zida bila su oivičena prašnjavim, ulegnutim kredencima koji su pružali Timu toliko skrovitih mesta. Prišao je prvom i pogledao iza njega. Uhvatio je jedan kraj i odmakao kredenac od zida. Iza njega nije bilo ničega osim prljavštine i jednog pauka, crne udovice. Zgnječio ga je cipelom.
     Tim je protrčao ispod kredenca koji je imao nožice; kretao se brzo, ali što je moguće tiše. Paučije mreže i insekti mamili su nehotične uzdahe iz njegovog grla. Čuo je tutnjavu i osetio kako se pod trese kada je Luis odgurao drugi kredenac. Zastao je i oslušnuo; čuo je kako Luis tiho psuje.
     Tim se sagnuo da ne bi glavom kačio mreže koje su prekrivale dno kredenca. Zakoračio je unazad; i dalje je posmatrao kako se Luisove noge muče oko drugog kredenca. Iznenada, peta mu je zapela o nešto i on teško pade u sedeći položaj; kičma mu se protrese. Osetio je metalnu šipku duž leđa. Okrenuo je glavu i ramena i počeo da se trese. Sedeo je na pacolovci velikoj gotovo koliko i on. Onda ga zapljusnu vrtoglavo osećanje olakšanja. Zamka je bila davno otkačena. Metal je bio zarđao i prekriven prašinom. Otpuzao je dalje, a stomak mu se prevrnuo kada je nabasao na osušene ostatke pacova. Slobodne kosti krckale su mu pod nogama a suva koža bila je tvrda kao lim.
     Luis je brižljivo pretraživao kredenac. Izvlačio je ladice i pregledao šupljine. Odmaknuo je sledeći od zida i pažljivo pratio da se Tim ne vrati u prethodni. Šutnuo je mrtvog pacova i rastavio kredenac.
     Tim je stigao do poslednjeg kredenca, kraj vrata koja su vodila do sobe pune sena. Vrata su bila sklonjena a seno prosuto po podu kuhinje. Tim je pogledao u sobu, ali je znao da ne sme da ode tamo. Pacovi se uvek legu u senu.
     Vratio je pogled na Luisa. Sačekao je dok se Luisova glava nije nagnula iza kredenca, a zatim nespretno potrčao da pređe razdaljinu od pet stopa do sledećeg kredenca. Trgnuo se na zvuk revolverskog hica i uvukao glavu u ramena. Zid iznad njega je eksplodirao. Zasulo ga je iverje i komadi drveta. Zavukao se iza kredenca s druge strane, pre nego što je drugi hitac posejao oblak prašine s tavanice. Obrisao je krv koja mu je curila s ruke na mestu gde je iver probio kožu.
     Spotakao se o nešto što se bučno otkotrljalo.
     Luis se zadovoljno iskezio i pretrčao preko senom prekrivenih vrata. Odgurao je kredenac od zida. Držao je pištolj u pripravnosti i spustio se na kolena da pogleda ispod. Prosiktao je kletvu kad nigde nije video Tima.
     Ali Tim je bio iza kredenca: priljubljen uz krstastu gredu dve stope iznad Luisove sagnute glave. Zahvatio je predmet koji je našao, obavio ruke oko njega i privukao ga sebi. Šiljak za led bio je zarđao i pola drvene drške bilo je otcepljeno. Držao je njegov vrh nadole i skočio ka stražnoj strani Luisovog vrata. Obavio je noge oko njega kad je pao; nadao se da se Luis neće pomeriti, ni da se vrh neće okrenuti.
     Nije bio baš oštar, ali je Timova težina bila na njemu, a i pao je sa visine od dve stope. Bilo je to dovoljno. Zario se u stražnju stranu Luisovog vrata. Iskliznuo je Timu iz ruke u trenutku udara i on se zakoprca da se za nešto uhvati. Ščepao je Luisov okovratnik i ostao da visi. Luis se ukočio i polako počeo da ustaje. Duboko, tiho stenjanje oblikovalo se nisko u grlu. Pažljivo je ustao; ruke su mu bile podbočene. Pištolj mu je ispao iz mlitavih prstiju. Glava, vrat i ramena bili su mu tako kruti kao da, čak i u šoku, zna da svaki pokret šiljka za led može da bude smrtonosan.
     Stenjanje je postalo jače, nastavilo da raste, da postaje reska jadikovka i završilo se kad su mu se pluća ispraznila. Luis napravi jedan korak, dva koraka; glava, vrat i ramena bili su mu kao zavareni. Tim se držao za stražnju stranu njegovog okovratnika i visio gotovo uspravno.
     Luisovo lice bilo je bledo, razdvojene usne gotovo bele. Oči su mu buljile u prazno i počele da se mute. Padao je, krut kao statua, prvo polako, a zatim sve brže. Tresnuo je o pod i ta strana njegovog lica ispuni se razmrskanim kostima.
     Timovi zubi škljocnuše jedan o drugi u trenutku kada je Luis pao. Za trenutak ležao je na Luisovim leđima i prikupljao dah, a zatim skliznuo na pod. Obišao je oko Luisove ispružene ruke i pogledao ga u lice. Jedno izbuljeno oko gledalo ga je, ali nije videlo ništa.
     Tim se nakašlja i pljunu u njega.
     Brzo je podigao pogled kada je čuo da nekoga ima u drugoj sobi, i još jednom otrčao iza kuhinjskih kredenaca.

     Anđeo i Evelin zaustavili su se za trenutak za verandi stare kuće i posmatrali kako sunce tone za obzorje. Evelin je naslonila glavu na Anđelovo rame; osećala je da je potpuno srećna i zadovoljna, i potpuno je zaboravila na Hejverstoka. Anđeo ju je obglio i oni uđoše unutra.
     "Henri", pozva Evelin. "Harolde. Ima li koga?" Nije bilo odgovora. Kuća je bila mirna, osim što se negde gore par vrabaca sanjivo prepirao. Pogledali su se i požurili u sobu koju su načinili svojom.
     Evelin je najednom zastala kada je videla Henrija kako leži u krvi. Jecaj joj pobeže iz grla. Anđeo požuri k njemu, kleče i stavi mu ruku na vrat.
     "Još je živ", reče Anđeo.
     Evelin kleče pored njih. Henrijevo lice bilo je boje starog pepela i dah mu je slabo grgljao u grlu. "Pogođen je metkom", reče ona, s nevericom.
     Anđeo klimnu i ispravi Henrijevo zgrčeno telo.
     "Možeš li mu pomoći?" upita ona.
     Anđeo je bespomoćno gledao u nju. "Ne znam šta da radim."
     "Zakrpi ga, zaleči mu rane, učini nešto", reče ona, svesna histeričnog tona svojih reči. "Zar ne možeš to da uradiš?"
     "Mislim da bih mogao kad bih znao šta treba da radim. Ja nisam doktor. Ne znam šta tačno treba da radim."
     Zaustila je da kaže još nešto, ali je prestala kada mu je na licu primetila da se koncentrisao. Nešto kasnije, telo mu se opustilo. Pogledao ju je. "Zaustavio sam krvarenje, ali mislim da je prekasno."
     Henri je tiho zaječao i počeo da kašlje. Anđeo je stavio ruku na Henrijevo lice i kašalj je prestao. Henri je slabašno otvorio oči, ali nije mogao da ih usredsredi.
     "Anđele?" reče on; glas mu je bio šaptav kao suva vlat trave.
     "Da, Henri. Ovde smo."
     "Anđele? Gde ste ceo dan?" Henrijev glas na trenutak je otplovio, a zatim se vratio. "Zašto ste nas ostavili same? Treba da napravimo plan."
     Evelin pogleda Anđelovo pogođeno lice i oseti neizdrživ bol u srcu.
     "Anđele?" reče Henri; oči su mu se sklapale. "Zašto nas nisi spasao?" Dah mu je polako odlazio i bio je miran.
     Anđeo je vrteo ruke između kolena. Oči su mu bile stisnute i suze su mu se kotrljale niz lice. Ramena mu se opustiše a usta razjapiše, kao da nema dovoljno vazduha.
     "Ne", prošapta Evelin. "Ne." Zagrlila ga je snažno, ali on se otrgao i teturavo stao na noge. Onda je zastao kao ukopan i trepćući uklonio suze iz očiju. Hejverstok je stajao tamo, naslonjen na dovratak, i zadovoljno im se smešio.
     "Zdravo, deco", reče on. "Jeste li se lepo proveli?" Nehajno je mahnuo rukom. Evelin je videla da se Anđeo ukočio, čula kako mu dah zastaje u grlu.
     Skočila je. "Anđele", viknula je i zgrabila ga za ruku.
     Hejverstok je ponovio mahanje rukom. "Naravno, ovaj pokret uopšte nije neophodan, ali plašim se da robujem teatralnosti. Ne brinite zbog njega, gospođice Bredli." Ležerno im je prišao. "On je sasvim u redu. Ne znam kakve je trikove naučio dok se nisam brinuo za njega. Šta god to bilo, Anđele, dečače moj, ne pokušavaj da izvedeš ništa, jer će mlada dama patiti zbog toga." Oči mu se pretvoriše u ahate. "Jesam li potpuno jasan?" upita on mračnim glasom.
     Onda mu se osmeh vratio. "Da li sam prekinuo dramsku scenu?"
     "Zašto nam to radite?" reče Evelin kreštavim glasom.
     "Hajde, hajde, draga moja", tepao je, "ne uznemiravaj se." Nestrpljivo je pogledao uokolo. "Luise", pozvao je, ali nije bilo odgovora. Pogledao je Henrija i uzdahnuo. "Luis je tako nestrpljiv, i tako neuredan. Uopšte nema šlifa", coknuo je. "Luise! Gde si?" nezadovoljstvo u njegovom glasu bilo je oštro.
     Nestrpljivo je mahnuo Anđelu i Evelin da krenu. Ona je uzela Anđela za ruku i zabrinuto ga okrznula pogledom. Na licu mu je bio čudan, zbunjen izraz, a suze su mu se osušile na obrazima. Pokretao se kao marioneta. Hejverstok je išao iza njih i vodio ih kroz veliku kuću tražeći Luisa.
     "Anđele, jesi li dobro?" prošapta Evelin.
     Glas mu se oblikovao u njenom uhu, iskrivljen i neprepoznatljiv. "Nešto je uradio u mojoj glavi. Ne mogu..." glas mu je izbledeo u buku i nestao.
     Kada su stigli do kuhinje, Evelin je iznenada zastala. Hejverstok obiđe oko njih i priđe Luisu koji je ležao licem prema zemlji, sa zarđalim šiljkom za led zabodenim u vrat. Hejverstok ga je gurnuo nogom.
     Dok je Hejverstok bio okrenut, Tim je istrčao sa mesta gde se krio iza kredenca. Prišao je Anđelovoj nozi i popeo mu se na cipelu. Zavukao se u nogavicu Anđelovih pantalona i popeo uz čarapu. Evelin je primetila pokret i oči joj se raširiše. Tim se spustio do struka u Anđelovu čarapu. Dopustio je sebi da uzdahne od olakšanja i da se zadovoljno nasmeši.
     Hejverstok je spustio pogled na Luisa i tragično odmahnuo glavom. "Luise. Jako si me razočarao." Okrenuo se prema Anđelu i Evelin i velikodušno raširio ruke. "Izgleda da je Tim uspeo da prevari Luisa i da se prilično oštroumno odbrani. Nedostajaće mi Luis. Tako zgodan mladić, i tako drzak. Istina je šta pričaju o Latinima vrele krvi." Polako je počeo da pljeska. "Bravo, Time, bravo!" viknuo je. "Sjajno izvedeno!"
     Prestao je da plješće i glas mu je postao neprijatan. "Međutim, plašim se da je to samo odgodilo neizbežno. Sad vodim Anđela i gospođicu Bredli nazad u grad. Predlažem ti da ne izlaziš napolje, Time. Ima puno divljih životinja: vukova, lisica, kojota, tvorova, jazavaca, lasica, zmija i, oh, sova. Znam da su tamo jer ih baš sad prizivam. Dobar prsten, Time. Dobar prsten gladnih usta oko kuće. Siguran sam da bi svaki od njih bio oduševljen da te vidi kako izlaziš iz kuće. Bio bi slastan zalogaj.
     Ja ću se odmah vratiti. Možda ću čak povesti i neke prijatelje. Kako bi ti se svidelo da dovedem sto mačaka, Time?" Nasmejao se i izgurao Anđela i Evelin iz kuće.
     Napolju, okrenuo se prema Evelin. "Nadam se da niste paničar, gospođice Bredli. Ono što ćete uskoro iskusiti zaista je zapanjujuće za nepripremljene."
     Njih troje polako se podigoše sa zemlje. Evelin zadahta. "Ne uzbuđujte se, gospođice Bredli. Vodim vas u moja kola, gde ćemo imati malo više telesne udobnosti. Predlažem vam da u tišini putujemo. Ako nekoga vidite i pozovete ga, reskirate im život. Je li to sasvim jasno?"
     "Da", reče ona.
     "Onda dobro. Od ovoga zaista zastaje dah, ali je savršeno bezbedno. Molim vas ostanite mirni." Počeli su da se kreću; lagano su plutali preko pejzaža, nisko, i daleko od bilo kakvog ljudskog staništa. Poslednju milju i nešto pratili su Krivudavi potok i držali se između drveća i žbunja koje je oivičavalo obale. Prošli su ispod mosta, obišli železničku stanicu i od pozadi prišli izgoreloj Predstavi čudesa. Evelin nije zapazila nikoga na ulici. Sve osim kafea bilo je zatvoreno, a i on će uskoro. Spustili su se na zemlju iza jedinih preostalih kola. Hejverstok je otvorio vrata i pokazao im da uđu. Anđeo je ušao prvi; i dalje se mehanički kretao, sa praznim izrazom na licu. Hejverstok je iza sebe spustio zasun na vrata.
     Upalio je viseću kerozinsku svetiljku. Namestio je fitilj i seo na stolicu za svojim stolom. Teško je disao i brisao znoj sa čela. Evelin je shvatila da je i on, baš kao i Anđeo, fizički iscrpljen pošto upotrebi dar. Nasmejao se, izigravajući domaćina, i pokazao na ležaj. Evelin i Anđeo sedoše, ali nije bila sigurna da Anđeo vlada svojim pokretima.
     "Prilično spektakularan vid putovanja, zar ne mislite tako?" reče Hejverstok, nasmejan. "Gotovo kao čarolija."
     Evelin slegnu ramenima i on je sumnjičavo pogleda.
     "Ma", reče on, smejući se, "kako si ti samo hrabra devojka." Suzio je oči. "Čovek bi pomislio da si već iskusila nešto slično." Otvorio je jednu od ladica stola i izvadio bocu rakije. Držao ju je i upitno podigao obrve.
     Evelin odmahnu glavom.
     "Prava je", ponosno reče Hejverstok. "Pre-prohibiciona."
     "Ne, hvala", reče Evelin.
     Hejverstok je slegnuo ramenima i sipao malo u čašu. "Nema svrhe da nudim Anđela. I on je trezvenjak." Vratio je bocu u ladicu. "A sad, gospođice Bredli, morate da mi ispričate sve o Anđelovim avanturicama otkako je moje društvo zamenio vašim. U kakve se sve nevolje dečarac uvaljao?"
     Tim je ispuzao iz Anđelove nogavice i zavukao se pod krevet pored zida. Um mu je bio kovitlava masa straha i zbrke. Morao je da učini nešto da spase Anđela i Evelin, ali nije znao šta. Potisnuo je tu misao i usredsredio se na prvi cilj: kako da iziđe iz kola. Vrata su bila zatvorena i reza stavljena. Video je to sakriven iza Anđelovog stopala. Jedini drugi izlaz je mali prozor visoko gore.
     Otišao je do kraja zida i zavukao se iza kartona. Podigao je pogled. Prozor je bio otvoren. Ali kako da se popne gore? Hejverstok je sedeo gotovo pravo ispod njega. Proučavao je put. Ako se popne na police za knjige, moći će da puzi po vrhu i da dođe na dva palca od prozora.
     "Kako ste nas našli?" upita Evelin da promeni temu.
     "Ah, draga, nadao sam se da ću da te poštedim toga."
     "Čega da me poštedite?" nervozno upita ona.
     "Ovo je tako neprijatno, tako neprijatno. Tvoj brat mi je rekao gde ste." Sažaljivo se namrštio.
     "Ne verujem vam", prkosno je rekla ona, ali onda se prisetila da im Harold nije doneo hranu.
     "On, budi spokojna, nije to dobrovoljno učinio. Ne, ne, dete moje. Ne budi oštra prema svome bratu. Prilično dugo se odupirao. Ali, na kraju, naravno..." raširio je ruke.
     Osetila je vrtoglavicu. Njegov glas odzvanjao joj je u ušima. "Šta ste mu uradili?"
     "Bolje da ne znaš."
     "Je li... dobro?" Ali znala je.
     "Bojim se da nije, draga moja", tužno reče on, ali oči su mi blistale. "Vidiš, nije bilo izbora."
     "Ubili ste ga?" jedva je izustila.
     Hejverstok sleže ramenima. "Jedna od nesrećnih životnih neminovnosti, bojim se. I takva šteta, takođe. Bio je tako zgodan dečko." Čežnjivo se nasmešio i oči mu na trenutak odlutaše. Evelin poče da tiho jeca. Anđeo ju je obgrlio i privukao sebi. Hejverstok ih je posmatrao i smešio se.
     Tim se malo-pomalo pomicao vrhom police za knjige na rukama i kolenima. Došao je do prozora i pokušao da smisli najbolji način da iziđe.
     "Kada ti se roditelji vrate kući..." Hejverstok se pomerio na stolici i podigao pogled ka prozoru. Tim je povukao glavu i čvrsto se pripio uz razdelni zid; srce mu je gotovo stalo. Hejverstok je ustao i pogledao kroz prozor; glava mu je bila samo nekoliko palaca od Tima. Preostao je samo odsjaj sunčevog zalaska. Okrenuo je lice ka dvoma na ležaju.
     "Mora da su ti se roditelji odavno vratili, ako su kao ostali farmeri, što moraju da budu kod kuće da bi odveli piliće na spavanje." Ponovo je seo na stolicu. "Misle da ti je brat umro od običnog srčanog udara. Nema buke. Nema znakova za opasnost."
     Kad je Hejverstok seo, Tim je skočio na prozorsku dasku, zamahao rukama da održi ravnotežu, a onda nestao iz vida. Ali Hejverstok je krajičkom oka primetio pokret. Trgao je glavu, ali ništa nije video. Prozor je bio prazan i mračan. Zbunjeno se namrštio, a zatim ustao sa stolice. Sklonio je rezu i izišao napolje. Pogledao je oko kola, a onda i na prozor. Pospani vrabac, koji se ugnezdio na spiralnoj rezbariji iznad prozora, uzvratio mu je pogled. Hejverstok se nasmešio i zaustavio srce ptice. Pala je na zemlju kao kamen.
     "Možeš li da nešto učiniš?" Evelin prošapta Anđelu. Odmahnuo je glavom; agonija Henrijeve smrti još mu je bila na licu. "Tim će dovesti pomoć", prošapta ona. Anđeo nije delovao kao da u to veruje.
     Hejverstok se vratio i ponovo spustio rezu na vrata.

     Tim je ispuzao ispod točka i pogledao mrtvog vrapca. Poželeo je da ima dar i potrošio nekoliko sekundi zamišljajući prijatnu scenu: ubija Hejverstoka mučeći ga mesecima. Ali bar je ubio Luisa; to je uspeo. Osmeh zluradog zadovoljstva zaigrao mu je na usnama.
     Onda se obazreo oko sebe. Luisov crni model-T bio je parkiran pored karavanskih kola. Izgorela Predstava čudesa ležala je u crnim, neurednim hrpama. Tim nije znao šta da čini. Znao je da mora da dovede pomoć, ali nije imao pojma kuda da pođe po nju. Logično mesto bilo bi šerifova kancelarija, ali nije znao gde se ona nalazi, osim ako nije u većnici na drugom kraju grada. Počeo je da trči u tom pravcu.

     "Hoćete li mi nešto reći?" upita Evelin.
     "Naravno, draga moja. Šta god želite. Nema nikakve opasnosti. Sad više ne." Hejverstok je s iščekivanjem gledao u nju.
     "Pričajte mi o Anđelu, ko je, kako mu je pravo ime. Pričajte mi kako je živeo pre nego što se pridružio trupi."
     Hejverstok je podigao obrve, a onda se nasmejao njenom izrazu lica i što ne prestaju da se dodiruju otkako ih je našao. Naslonio se i spleo prste iza glave.
     "U stvari, ja ne znam praktično ništa o njemu, ali mogu da ti ispričam ono što znam. Ali daj da počnem još ranije. Nemaš ništa protiv? Tako retko imam priliku da pričam o svojim dostignućima. A ona su prilično pažnje vredna, draga moja, priličo pažnje vredna."
     Evelin odmahnu glavom i zadrža glas mirnim. Jedina šansa im je da odugovlače dok Tim ne dovede pomoć. "Ne. Volela bih da čujem sve."

     Tim je trčao ulicom i tražio nekoga, bilo koga. Ali ulica je bila pusta. Radnje su bile zatvorene i mračne. Svetlo je gorelo u nekoliko kuća. Možda je to bolje nego da ide čak do većnice. Šerifova kancelarija je i onako verovatno zatvorena. Promenio je pravac i uputio se ka najbližem svetlu.
     Zastao je kad je pas počeo da laje.
     Mahnito je gledao unaokolo i primetio ga kako stoji sa druge strane ulice, laje i gleda u njega. Pas je iznenada skočio i poleteo preko ulice; šape su mu štropockale po pločniku. Tim je potrčao u suprotnom smeru; nije gledao, nije ga bilo briga, samo je jurio. Našao se u uskoj uličici; burad i sanduci bili su nagomilani uza zid. Zaronio je iza drvenog sanduka, kad je pas skliznuo i stao. Tim se kao crv zavlačio u sve uži prostor, dokle god je to bilo moguće.
     Pas je zabio njušku u otvor i onjušio. Počeo je da šapom lupa o sanduk i cvili. Onda je prestao i ponovo zalajao. Tim je stavio ruke na uši i nije čuo glas koji je pozvao psa. Pas je podigao pogled na zvuk glasa, a zatim počeo da laje na sanduk; tresao je glavom i ćulio uši. Nevoljno se udaljio, povremeno bacajući pogled unazad.
     Tim je neko vreme čekao na mestu, da dođe do daha i da mu se srce smiri. Onda je izišao, mic po mic, i pogledao oko sebe. Psa nije bilo na vidiku. Ponovo se odšunjao na ulicu. Pas je sedeo na drugoj strani i posmatrao ga. Ustao je, zacvileo, ali nije pošao ka njemu. Tim se povukao nazad, u usku uličicu, a zatim okrenuo da pogleda iza sebe. Uličica se pružala do stražnjeg kraja zgrada, a zatim skretala levo kod masivne drvene ograde. Dotrčao je do ograde i pogledao. Uličica je vodila iza zgrada, duž celog grada. Neobični oblici pojavljivali su se celom dužinom tamnog prolaza. Timovo majušno srce zalupa usled strahova koje normalan čovek nikad neće osetiti. Počeo je da hoda.

     Hejverstok je pripovedao.
     "Ovo će i Anđelu biti novo, gospođice Bredli. Mislio sam da je najbolje da mu ne opretećujem um takvim stvarima.
     Prvo i prvo, verujem da svi poseduju dar. Nemojte se čuditi, gospođice Bredli. Čak ga i vi imate, ali je tako zakržljao, tako nerazvijen i netreniran da ga nikada nećete moći da koristite. To je deo procesa evolucije." Nasmešio se. "Iako pretpostavljam da niko u ovoj zabiti ništa ne zna o tome. Ili to ne prihvata, ako i zna. To je protivno vašem dobrom hrišćanskom vaspitanju. U sledećih milion godina, ili tu negde, mislim da će ga svi imati. Potpuno razvijenog. Naravno, samo će se nekoliko rađati s njim, otprilike onoliko koliko ih se danas rađa gluvih, slepih, ili mutavih, kao Anđeo.
     Postoje stotine, hiljade zabeleženih slučajeva ljudi sa neuobičajenim sposobnostima. To mora da su bili oni koji su mogli da koriste majušne deliće dara. Ja zamišljam da su oni koji su, kao ja, bili sposobni da ga razviju do bilo kog stepena savršenstva, zadržali to za sebe.
     Moje sposobnosti su, na nesreću, prilično ograničene. Učinio sam sve što sam mogao da ih razvijem, ali nije bilo vodiča. To je pomalo kao da učite klavir a nemate sluh i ne znate da čitate note." Nasmejao se svome poređenju.
     Tim je oprezno išao niz uličicu i nervozno se osvrtao. Jedini zvuci noći bili su cvrčci i udaljeno lajanje psa. Iznenada, začuo se novi zvuk, zastrašujući, neverovatan zvuk od koga je prebledeo i od koga mu se koža naježila: zvuk mačaka koje se biju dole niz ulicu.

     "Čini se da pomoću dara može činiti praktično sve", nastavio je Hejverstok, "ali znanje posebnih oblasti je, u svakom slučaju, neophodno. Ja, na primer, mogu da uklonim slepo crveno daleko bolje nego neki hirurg skalpelom, ali bez poznavanja medicine, dar bi bio jednako beskoristan kao i skalpel bez istog znanja. Moram da priznam da je moje proučavanje medicine i biologije bilo delom motivisano brigom za sopstveni opstanak."
     Naherio je glavu prema Evelin. "Šta mislite, koliko mi je godina, gospođice Bredli?"
     "Ne znam. Oko četrdeset pet ili pedeset."
     Nasmešio se. "Osamdeset dve, gotovo osamdeset tri. Mislim da bih mogao da učinim da izgledam da sam star kao i vi, ali nema svrhe. Mladost poseduje izvesne nedostatke. Verujem da, uz odgovarajuće znanje i brigu o telu, dar može da dovede i do besmrtnosti." Ponovo se nasmešio. "Vreme će pokazati."
     Pomerio se na stolici i udobnije namestio. "Na to sam usredsredio svoje prve eksperimente. Manipulisao sam ćelijskom strukturom, genima i hromozomima. Bilo je to neverovatno lako. Ja sam putem selekcije mogao da činim ono što priroda povremeno nasumice čini. Stvorio sam nove oblike života.
     Oh, uspeh nije odmah došao", vajkao se. "Prošla je gotovo godina pre nego što sam uspeo da održim život. Moje eksperimentalne životinje donosile su na svet mrtvorođenčad, neka su bila baš ogavna."
     Moj prvi opipljiv uspeh bila je divovska sedmoglava zmija. Neko vreme je provela u trupi, a onda je umrla. Stvorio sam i mnoge druge. Dve si i sama videla: Sirenu i Ženu-Zmiju. One su bile poslednje", uzdahnuo je. "Sad ih više nema. Žena-Zmija je moj poslednji eksperiment sa životinjama. Bila je tako savršena da sam osećao da nema svrhe više istraživati tim putem. Mogu da stvorim kakvo god stvorenje poželim. To više nije bio izazov.
     Sledeći korak, prirodno, bio je rad na ljudskim bićima. Tako sam uzeo družbenicu." Napravo je grimasu. "Nedokučiva devojka, ali je služila svrsi. Bilo je to sasvim lako; ni u čemu se nije razlikovalo od rada sa životinjama. Napravio sam samo četiri eksperimenta pre nego što sam shvatio da je i to besmisleno.
     Kako su ti se sviđala moja deca? Oni su bili moja deca, znaš, začeta na... davno isproban način. Ja sam samo manipulisao njihovim embrionalnim razvojem. Njihova majka je, bojim se, sasvim poludela kada je harpija rođena. Nju niste videli. Bila je moje prvo dete. Morao sam da izvršim lobotomiju nad njenom majkom. Što je značajno popravilo njenu korisnost. Žao mi je samo što se toga ranije nisam setio.
     Meduza je ispala sasvim dobro, iako je mentalno bila imbecil. Minotaur je bio prekrasan momak. Stvarno sam bio ponosan na njega, ali i njegova inteligencija je bila ograničena i samo je mislio na seks." Osmeh mu je zaiskrio na usnama.
     Pretpostavljam da mi je najviše uspeo Tim. On je zaista prilično pametan, mada, naravno, fizički ograničen."
     Tim se držao zgrada; šunjao se kad bi čuo buku, trudio se da ostane što je moguće skriveniji, i pokušavao da se vrati na ulicu. Osećao se bespomoćnim. Protraćio je toliko vremena. Moglo je već da bude kasno. A kakve bi pa i koristi bilo. Ako dovede šerifa, Hejverstok će ga jednim pogledom ubiti. Njegovo osećanje bespomoćnosti ubrzo se pretvorilo u beznađe. Trebalo je da ostane u kolima i pokuša da ubije Hejverstoka, baš kao što je ubio Luisa. Ali ono je bila čista sreća. To se dvaput ne može dogoditi. A i Luis nije imao dar.
     Mačka je izišla iza bureta za đubre i znatiželjno pogledala Tima. Bila je žuta, otrcana i izgubila je pola repa u nekoj zaboravljenoj borbi. Timovi istrošeni živci poskočiše. Njegov mozak više nije upravljao njegovim telom. Zavrištao je i potrčao.
     Mačka je zakaskala za njim i šapom ga prikovala za zemlju. Sela je na njega i igrala se, gurkajući ga. Ali Tim toga nije bio svestan. Bio je izgubljen u crvenoj magli bezumne histerije. Mačka je skakutala, kotrljala malu stvar koja je vrištala s jedne strane na drugu, šapom mekanom kao somot.
     Još jedna mačka dotrča krupnim koracima. Sa zanimanjem je gledala Tima. Bila je siva, prašnjava i slepa na jedno oko. Pružila je šapu i nekoliko puta ga brzo pljesnula. Žuta mačka je zarežala. Siva mačka je zašištala i tresnula drugu. Napale su jedna drugu šapama, zubima i besnim kricima.
     Tim se teturavo uspravio; telo mu je još nesvesno dejstvovalo. Potrčao je nekoliko koraka i ispružio koliko je dugačak. Siva se oslobodila i bacila na njega. Podigla ga je zubima i suočila se sa žutom, režeći duboko u grlu.
     Žuta je skočila na sivu. Otkotrljale su se, zavezane u čvor; zadnje noge radile su im kao klipovi, u pokušaju da se oslobode jedna druge. Tim je opet pao; odeća mu je bila pocepana, a krv je kapala iz mnoštva uboda i ogrebotina. Podigao se na kolena i počeo da puzi. Bio je suviše slab da ustane.
     Naleteo je na nešto. To se pomerilo i tiho zatandrkalo. Gledao je u to, pokušavajući da kroz maglu na očima razazna šta je. Bila je to limenka, velika, verovatno iz kafea. Bila je otvorena otvaračem za limenke i vrh krzavih ivica bio je nagnut unazad. Gotovo je klonuo od naleta olakšanja. Pogledao je preko ramena mačke koje su kričale. Još su se tukle. Dopuzao je do limenke i ušao unutra. Bila je ljigava i grozno je smrdela, ali nije ga bilo briga. Obema rukama zgrabio je krzavu ivicu poklopca i povukao. Napola se zatvorila, a zatim odskočila nazad. Osetio je novu krv na rukama. Odlučnije se odupro i ponovo ščepao poklopac. Metal je prasnuo i savio tako brzo da je udario o dno limenke i izgubio dah. Pomerio se, ponovo ščepao poklopac i povukao ga dovoljno duboko da ga mačke ne mogu da zakače šapama. Onda se odupro nogama o njega da ga ne mogu ugurnuti unutra. Iznenada je počeo da se smeje, i nije mogao da prestane.

     "Prirodno, posle toga, smatrao sam da je razborito što pre napustiti grad", nastavio je Hejverstok. "Ali nisam želeo da uništim moju decu i moja stvorenja. Onda sam naleteo na gospodina Karla Hejverstoka i njegovu zapuštenu zbirčicu patuljaka, mongoloida, maloumnika i ostalih grešaka prirode." Nasmešio se. "Ja se, naravno, ne zovem Hejverstok. Pokazao sam mu decu i postali smo partneri. Ne samo da sam mogao sa zadržim stvorenja, nego sam na njima počeo i da zarađujem. Mogao sam da nastavim proučavanja i da ne budem ni u jednom gradu dovoljno dugo da pobudim neželjeno zanimanje. Bila je to idealna situacija.
     Gospodin Hejverstok je, naravno, ubrzo postao smetnja i ja sam ga... ah... isplatio." Nasmešio se.
     "Ovaj deo ste želeli da čujete, gospođice Bredli. Izvodili smo predstavu u nekom paorskom gradiću u Ohaju, ili Indijani, ili tako negde. Ni sad se čak ne sećam, ali nije ni važno. U to vreme ja sam učestvovao u predstavi sa prilično uobičajenom mađioničarskom tačkom. Naravno, uz pomoć mojih sposobnosti, ma kako one bile ograničene, mogao sam da izvedem dosta toga što bi zapanjilo publiku, neke stvari koje nikada pre nisu videli.
     Onda, jedne večeri za vreme izvođenja tačke, nešto neobično počelo je da se dešava. Neke stvari koje nisam ja izvodio. Siguran sam da ćete shvatiti kako sam bio zbunjen. Onda sam ga video kako sedi u prvom redu. Smešio mi se prljavim, zapuštenim, anđeoskim malim licem i posmatrao me svojim crvenim okicama. Nije mogao da ima više od pet godina.
     Odmah mi je bilo jasno da to radi on. Posle predstave raspitao sam se o njemu. Činilo se da ga svi u gradu poznaju. Bio je prava lokalna atrakcija i jedini albino koga je većina verovatno ikada videla. Stanovao je u okružnom sirotištu. Pobegao je da vidi predstavu.
     Nešto kasnije, stroga žena u crnom došla je da ga odvede. Popričao sam s njom. Bilo joj je drago da ga se reši. Činilo se da im je bio samo problem, trn u oku, kako je rekla, još otkako su ga ostavili na vratima sirotišta kada je imao oko dve godine. Verovatno roditelji, koji su mislili da su im podmetnuli dete. Nije ni čudo ako je koristio dar i u to doba.
     Ljudi iz sirotišta nisu mogli da mu stanu na put. Nije vredelo da ga zaključavaju. Uvek bi izišao. Batine nisu pomagale. Jedva da ih je i osećao. Bio je nem, naravno, i nisu mogli da se sporazumeju s njim, nisu mogli da ga navedu da kaže katehizme. Uvek bi bežao ako bi imalo išta zanimljivo da se vidi. Ali uvek se i vraćao."
     Slegnuo je ramenima. "Da su ga ostavljali na miru, ne bi bilo problema, ali, kao i svi birokratski tipovi, videli su da im je autoritet poljuljan. Anđeo i ja bili smo srodne duše od samog početka. Kao rezultat toga, plašim se da sam ga nepopravljivo upropastio.
     Kada sam ponudio da ga povedem, bili su presrećni što su ga se oslobodili. Kasnije sam otkrio da je Anđelova sposobnost gotovo potpuno razvijena. Nije znao kako da je koristi i, zapravo, nije ni znao da je poseduje. Zamislite, gospođice Bredli, da samo vi imate sposobnost govora a svi ostali da su kao Anđeo, nemi. Ne biste mogli da koristite vašu sposobnost, jer ne bi bilo načina da je naučite. Mogli biste da ispuštate neartikulisane zvukove koji bi čudili, zbunjivali i plašili one ćutljive oko vas, ali nikada ne biste istinski mogli da govorite.
     To je Anđeo radio: pravio je neartikulisanu buku. Tako da sam počeo da ga učim kako da koristi svoju sposobnost i, u isto vreme, razvijao sopstvenu. Shvatate, iz razloga lične sigurnosti, morao sam da tajim od njega tu njegovu sposobnost. Zato sam uvek s njim radio pod hipnozom. Bilo je to sporije - ali sigurnije. I, naravno, morao sam da ga naučIm da čita i piše, da bih uopšte mogao da se sporazumevam s njim. On je jako pametan. Prepametan, bojim se.
     A sad, gospođice Bredli, zahvaljujući vašem uplitanju, ta faza je gotova. Siguran sam da ima još toga što bih mogao da naučim od Anđela, ali više nije vredno rizika. Prekjuče je odbio da se potčini, a ne znam ni kakve ste nevolje vi prouzrokovali."
     Seo je na ivicu stolice i protrljao ruke. "Pa, mislim da sam vam ispričao sve što ste želeli da znate, zar ne?"
     "Ne", odgovori ona. "Šta sad nameravate da učinite?"
     Gotovo zapanjeno ju je pogledao, kao da nije razmišljao o tome. "Ama, šta god poželim. Šta god, gospođice Bredli, šta god. Možda ću da zavladam svetom - ako se jednoga jutra probudim i poželim da vladam svetom. Sve vreme je preda mnom; nema razloga za žurbu, uopšte nema. Možda ću naprosto da uživam."
     "Hoćete li?"
     "Gotovo sigurno hoću. Ah, gledate me sa tako građanskim neodobravanjem, gospođice Bredli. Šta biste vi učinili da imate dar? Postali veliki iscelitelj, hrome dizali na noge? Ispunili svet prostodušnim ljudima koji samo zauzimaju mesto? Mrzeli bi vas, gospođice Bredli, mrzeli, prezirali i plašili vas se. Ne bi se smirili dok vas ne bi uništili."
     Ustao je. "Sad mislim da sam vas dovoljno zabavljao. Nema više svrhe da odlažemo neprijatne dužnosti; nema više potrebe da odugovlačite. Pomoć neće doći. Zaista mi je žao što se ovo moralo dogoditi. Anđele, postao si mi jako drag, jako drag. Proveli smo puno prijatnih popodneva. Međutim", uzdahnu on, "znao sam da se to jednoga dana mora dogoditi. Jedino što se sve zbilo pre nego što sam očekivao. Želeo bih samo da jedno razumete, gospođice Bredli. Ja ne radim ovo iz zlobe. To je čisto pitanje opstanka.
     E, pa, više nemamo vremena za gubljenje. Moram da se vratim do vašeg malog skrovišta i rešim se Luisa i Henrija. Nedostajaće mi Luis. On je bio uteha. Ali svet je pun mladića. A, onda, tu je i problem Tima.
     Ali vi, gospođice Bredli. Vi ne možete tek tako da nestanete kao ostali. To bi dovelo do istrage i dosadnih komplikacija. Srčani napad?" Namrštio se. "Ne. Tako nemaštovito. Rekao sam vam da robujem teatralnostima. Treba nam nešto dramatičnije. Znam - udavićete se u reci. Jako tragičan događaj, ali ne baš tajanstven."
     Nasmešio im se i napućio usne. "Ah, baš lepo delujete tako zajedno. To budi pesnika u meni. Ako želite, možete zajedno da se udavite. Naći će vas zagrljene. Vrlo lirski, zar ne? Baš kao Tristan i Izolda, Romeo i Julija. Suza će zaiskriti u svačijem oku. Hoćemo li?"

     Hejverstok je pogledao vodu u Krivudavom potoku i nasmešio se. "Ovo će biti dobro." Okrenuo se prema Anđelu i Evelin.
     Evelin je pokušala da se zagnjuri u Anđelove grudi. Njegove ruke čvrsto su je obgrlile. Mozak joj je bio tup, pod anestezijom. Nije bilo fer, uopšte nije bilo fer.
     Anđelov um kao da je bio vatiran. Bockao ju je, pokušavao da je pocepa, da je probije, da oslobodi prigušena čula. Ali svaka pukotina sklapala se istom brzinom kojom se otvarala, i on se bespomoćno povlačio.
     "Trebalo bi da stignete do grada do sutra u podne", nastavio je Hejverstok. "Struja je prilično troma."
     Nehotični jecaj pobeže iz Evelininog grla.
     "Hajde, gopođice Bredli", prekori je on. "Bili ste tako hrabri. Nemojte sad da se slomite. To bi nam svima samo donelo neugodnosti. Razmislite kako se samo jadni Anđeo oseća, kad zna da ne može ništa da uradi da vas zaštiti."
     Vlažna izmaglica počela je da se oblikuje oko Anđela i Evelin. Onda se pretvorila u maglu, i postajala sve gušća, dok se nije kondenzovala u vodenu loptu nalik na onu koju je Anđeo napravio dok su sedeli u pesku. Ali ova je bila veća; obuhvatala je njihove glave i ramena. Evelin se rukama borila protiv nje, ali ruke su prolazile kroz nju i samo uspele da razbacaju nekoliko kapljica. Stavila je ruke pravo na lice i pokušala da je odgurne, ali ništa je nije moglo pomeriti. Davila se. Neće još dugo moći da zadržava dah.
     Anđeo je pokušavao da pocepa izolaciju oko svog uma. Isprva, ništa se nije događalo. Brazde su se vraćale istom brzinom kojom ih je on pravio. A onda, mahnit nalet očaja, straha i mržnje diže se u njemu. Pocepao je zaštitno polje i otvorio. Hladan vetar ledene mržnje odnese poslednje krhotine.
     Voda u obliku eksplozije ode od njih, pokvasivši Hejverstoka. Evelin se zakašlja i poče da se bori za dah. Anđeo je pusti i zakorači u stranu.
     "Ne mrdaj", prošapta joj njegov glas u uhu.
     Hejverstok je obrisao vodu s lica i zbunjeno pogledao Anđela. Sreo se sa granitnim očima koje kao da su mu derale kožu. Za trenutak, osetio je grumen leda u stomaku, ali je to nestalo.
     "Ama, izgleda da si svašta radio, zar ne?" Glas mu je bio drsko samouveren. Poslao je munju plave energije na Anđela. Pucketala je i šištala u vazduhu. Anđeo se preturio preko glave. Ležao je i pokušavao da dođe do daha.
     Hejverstok hitnu identičnu munju prema Evelin, ali ona se rasprsnu o štit koji je Anđeo postavio oko nje. Evelin zavrišta i poče da drhti. Očajnički je želela da pobegne, ali Anđeo joj je rekao da ne mrda. Hejverstokove obrve se podigoše. Ispitivački ih je gledao. Anđeo grogirano stade na noge.
     "Bravo", pevao je Hejverstok. "Lepo izvedeno."
     Anđeo je poslao plamenu struju na Hejverstoka, ali on ju je lako skrenuo.
     Hejverstok se nasmešio. "Ovo ti neće doneti ništa dobro."
     Anđeo se koncentrisao. Morao je da to dobro izvede. Morao je da natera Hejverstoka da poveruje da on zaista govori, da ni na koji način ne koristi dar. "Videćemo", reče on, usklađujući vibracije Hejverstokove bubne opne sa pokretima svojih usana; trudio se da to izvede tako da izgleda kao da zvuk dolazi iz njegovih usta.
     Hejverstokove oči raširiše se od zaprepašćenja, a zatim se on nasmeši. "Bio si vredan kao pčelica, zar ne? Kako ti je to uspelo? Moraš mi reći."
     "Zašto bih?" upita Anđeo.
     Hejverstok je izgledao kao da ga je to pogodilo. "Dragi dečače! Zar ti nisam ispričao sve svoje tajne?"
     Anđeo se nasmešio. "To je čarolija", reče on.
     Hejverstok je poslao još jednu električnu munju, ali Anđeo je bio spreman i odbacio ju je u stranu. Udarila je u zemlju i suva bufalo trava se zapalila. Iznenada, zemlja ispod Anđelovih nogu se rascepila. Strmoglavio se unutra i zemlja se sklopila uz gromoglasan tresak.
     Hejverstok se okrenuo prema Evelin i nasmešio. Slegnuo je ramenima, odbacujući Anđela kao beznačajnu smetnju. Evelin je u panici posmatrala kako joj prilazi.
     Vrisnula je kada je plamena strela šiknula iz zemlje ispred njegovih nogu. Zateturao se unazad, osmuđene kose. Anđeo je stajao u središtu plamena. Plamen se treperavo ugasio i dva čoveka ostadoše licem u lice. Tračak brige prelete Hejverstokovim licem.
     Nebo nad njima je potamnilo. Zvezde su polako bledele i nestajale iza crnog, ključalog oblaka okruženog munjom kao čipkom. Anđeo podiže pogled, pomalo nesiguran, i zapita se šta ovaj drugi smera.
     Poslao je munju energije prema Hejverstoku, ali samo je zapalio još trave. Brzo je ispalio salvu munja, ali stariji čovek ih je sve skrenuo. Vatre su plamtele svuda oko njih. Dim je strujao preko njih, štipao Anđelove oči i palio mu nos. Ugasio je vatre i oduvao dim. Zabrinuto je posmatrao Hejverstoka.
     Oblaci su se i dalje zgušnjavali i munje su gotovo neprestano igrale po njima. Anđeo je bio spreman kada je prvi grom suknuo dole. Odbio se od njega i napravio krater u zemlji, koji se pušio.
     Posmatrali su jedan drugog.
     "Opet teatralno?" upita Anđeo.
     Hejverstok sleže ramenima, ali na licu mu je i dalje bio neznatno napet izraz. "Plašim se da robujem navikama. E, pa, dečko moj, deluje mi kao da smo došli do remija. Ništa ne dobijamo time što bacamo kamenje jedan na drugoga, slikovito rečeno. Obojica smo, izvinite, sve troje smo zaštićeni od svih spoljnih sila. Možda si ti malo jači od mene; o, da, slobodno to mogu da priznam. Međutim, zaboravio si ono što sam već rekao. Dar je beskoristan ako ne znaš da ga primeniš na pravi način. Vidi, tvoje polje potpuno uspešno može da zadrži fizičke objekte i silu, ali ono ne može da spreči moj um."
     Anđeo je osetio strašan bol u grudima i znao da mu je srce stalo. Borio se protiv bola i tame koja je nadolazila, i voljom pokrenuo srce. Osetio je kako je zadrhtalo i, nevoljno, počelo da kuca. Bio je jači od Hejverstoka, ali bol je bio gotovo nepodnošljiv. Hejverstok je bio u pravu; mogao je, deo po deo, da uništi Anđelovo telo, brže nego što ga on može da ga sastavi, ako bi uopšte i umeo da ga sastavi. Uskoro će postati suviše slab da bi se branio, i sve će biti gotovo.
     Mora postojati još jedna vrsta štita, ona koja štiti od tuđih umova. Mogao je da čini druge stvari prosto ih poželevši, ni ne znajući kako ih čini; izvlačio je znanje iz svoje podsvesti i ne razumevajući šta radi.
     Poželeo je to; zamislio je ogledalo koje bi ga sa svih strana okruživalo i sve odbijalo od njega. Sagradio ga je, ojačao, podupro tamo gde je posrtalo. I pritisak na njegovo srce prestade. Ponovo je snažno zakucalo i on proguta vazduh. Ali nije mogao dovoljno da ga uzme; nije video i u ušima mu je zvonilo. Oterao je sve, čak i svetlost, zvuk i vazduh.
     Brzo je otvorio štit, povećao ga, uključio Evelin u njega i zatvorio ga. Posegla je za vazduhom i zajecala zbog iznenadne tame. Uzeo ju je u ruke.
     "Ne plaši se", reče on. Osetio je na grudima kako je klimnula glavom.
     Pravio je eksperimente sa štitom, pažljivo; pustio je unutra svetlost i vazduh, ali samo vazduh i svetlost. Osetio je kako ga Hejverstokov um gura, ali ga je oterao. Onda je pokušao da prođe kroz njega, ali ni sam nije mogao. Prilagodio ga je, učinio odbojnim sa spoljašnje strane a propusnim s unutrašnje.
     Ponovo je opipao Hejverstoka i sreo se sa sopstvenim odrazom.
     Hejverstok se nasmešio. "Čini se da si ovih godina pokupio mnogo više nego što sam mislio", reče on. "Tako da smo ponovo u remi situaciji."
     Anđeo je pritisnuo Hejverstokov štit. Ako je jači, mora što pre da upotrebi tu snagu, pre nego što Hejverstok iziđe s nečim što ne bi znao kako da shvati. Poželeo je da štit ovog drugog nestane, ali on je ostao. Ponovo je poželeo, ovoga puta što je jače mogao. Ništa se nije desilo, ali on je osetio da se nešto promenilo. Ispitivao je štit i našao da se na jednom mestu stanjio. Probijao je put, pažljivo, vrlo pažljivo, da ga Hejverstok ne bi otkrio. Nije mu trebalo mnogo, samo delić sebe. Polako, provlačio se kroz lavirint ogledala; vraćao se kad bi stigao do ćorsokaka, pazio da ništa ne dodine.
     Zatim je bio s druge strane. Dodirnuo je Hejverstokovu bubnu opnu.
     "Možda si u pravu", reče on, "ali ja ne mislim tako..."
     Anđelov glas postade viši, postade probadajući, visokofrekventni krik. Hejverstokova bubna opna je pukla. Vrisnuo je i pritisnuo šake na uši, ali izvor zvuka bio je unutar njegove glave a ne spolja. Anđeo je povećao jačinu. Krvni sudovi su prsli. Nervi su od opterećenja doživeli popucali.
     Hejverstokov štit bio je uzadrman. Anđeo ga je onda srušio, odbacio u stranu. Nisu mu bila potrebna posebna znanja da seče i cepa.
     Hejverstokove oči se iskolačiše. Vrisak mu se gušio u grlu. Krv mu je pokuljala iz usta. Vrisak se bezglasno nastavljao.
     Anđeo se sklonio od Evelin i zbacio sopstveni štit. Pogledao je elektricitetom nabijene oblake iznad sebe i podigao ruke iznad glave, stisnutih pesnica. Razjareno, spustio je ruke. Munja polete iz oblaka u pogodi Hejverstoka. Prevrnuo se kao polomljena marioneta i pao kao krpa. Odeća mu se pušila, meso pržilo.
     Anđeo je iznova i iznova spuštao ruke. Munje su parale drugog čoveka, jedan žežući grom za drugim. Meso mu je pocrnelo, ispeklo se, pocepalo se i pretvorilo u prah. Anđeo je ponovo spustio ruke i nije ih podigao. Nije bilo razloga da ih pokreće, osim da opusti mišiće. Poslednji grom izdubio je krater i nije ostavio ništa osim sirove zemlje koja se pušila.
     Evelin je prekrila oči. Nije mogla da gleda ni uništenje Hejverstoka ni Anđelov gnev. Hladna jeza prože je, ali se setila Anđelovih reči: "Nikad se ne plaši mene ili onoga što mogu da učinim." Glas mu je bio nežan i pun ljubavi, ali to nije menjalo stvar. Već ju je meso svrbelo za njim.
     Podigla je pogled u iznenadnu tišinu. Anđeo je pao na kolena, iscrpljen. Zabacio je glavu unazad; oči su mu bile sklopljene, usta otvorena da dođe do daha.
     Padala je kiša. Crni oblaci su nezadrživo narasli. Evelin je koračala prema Anđelu, zatim potrčala. Kiša je bila hladna; spirala je prljavštinu i čađ. Evelin je pala na kolena pored njega i privukla mu glavu na grudi. Stisnuo se uz nju.
     Trenutak kasnije, podigao je pogled prema njoj; kiša mu je slepljivala belu kosu. "Razlikujem li se od njega?" upita on; usne nije pomerao.
     "Da", reče ona. "Jako se razlikuješ."
     "Otkako sam naučio da koristim dar, samo sam ubijao. Ubijao i ponašao se kao neodgovorno derište. Hejverstok i jadni Henri i Tim..." Zastao je. "Moramo da nađemo Tima. Sam je napolju u tami."
     "Naći ćemo ga; a posle ćemo kući. Moji roditelji..." Bolna knedla zastala joj je u grlu. "Moji roditelji će se brinuti zbog mene."
     Pomogla mu je da ustane i oni pođoše ka gradu.









32.
     Crni ford model-T stajao je pored oslikanih cirkuskih kola u mirnoj kasnoavgustovskoj vrelini. Nered od sagorelog cirkusa bio je počišćen, ali trava još nije bila porasla. Stanovnici Haulija jedva da su više i primećivali kola i auto. Postali su deo pejzaža, od kuriorziteta pretvorili su se u deo svakodnevice.
     Fineas Bouven i Džek Spejn brzo su prešli ulicu; stupali su postrance na golim stopalima po žežućem pločniku. S olakšanjem skočili su na bermudsku travu stare gospođice Saliven i zamišljeno se zagledali nazad preko ulice.
     "Pitam se šta će s njima?" mozgao je Fini.
     "Čuo sam tatu kako kaže da će ih da prodaju na aukciji", reče Džek. "Kazao je da u kolima ima puno vredni' knjiga."
     "Stvarno?" reče Fini, sve zainteresovaniji. "Pitam se što ih Anđeo nije 'teo?"
     "Mislim da od cirkuskih kola nema puno vajde na farmi."
     "Ej!" zakrešta Fini. "Možda mogu da ubedim tatu da mi ih kupi."
     Džek se namršti. "A šta će ti? Sledeće nedelje počinje škola i leto je gotovo. Cirkuska kola su deo leta. Od njih nema koristi kad počne škola."
     "Aha, mislim da si u pravu", uzdahnu Fini. "Ipak, bilo je ovo dobro leto, zar ne?"
     Džek se široko osmehnu. "Pa naravano."
     Potrčali su ka Krivudavom potoku; smejali su se, gurkali i brzo preskakali vrela mesta.
     "Moje najbolje leto", povika Fini. "Fantazmagorično leto. Sve vreme se nešto dešavalo."
     Kamion je prošao pored njih i zaustavio se kod železničke stanice. Jedna žena obučena u odeću za put iziđe iz njega. Stavila je šešir i nabila ga, a zatim je izvadila slamnatu putnu torbu iz kamiona. Rekla je nešto vozaču i ušla u stanicu. Kamion se okrenuo i vratio putem kojim je i došao.
     "Opet ode gospoja Gardner", reče Džek, "u Kanzas Siti. Mama kaže da sestra gospoje Gardner vegetira."
     "Šta to znači?"
     Džek sleže ramenima, a zatim zastade. "Vidi, eno Rouzi i njene mame. Gde idu?"
     Fini diže nos u vazduh. "Znaš da gospojica Vilet ne voli da je zovu 'Rouzi'."
     Džek se prigušeno zakikota.
     "Mama kaže da Rouz ide u Sent Luis kod sudijine sestre. Kaže da se neće vraćati do sledeće godine", reče Fini.
     "A šta me briga?"
     "A što pitaš?" Fini gurnu Džeka i iznenada se nasmeja. "Čekaj samo da dođe sledeće leto. Desiće se nešto još bolje od Hejverstokove stare Putujuće predstave."
     "Naravno", nasmeja se Džek. "Svako leto je bolje od prošlog."
     Pretrčali su preko mosta i sjurili se niz obalu. Sljuštili su odeću i skočili u vodu, prskajući se i smejući.




