


1. BIRNAMSKA ŠUMA
     "Veoma uspelo sletanje."
     Čovek koji je izgovorio ove reči nije više držao pogled na pilotu koji je stajao pred njim u svemirskom kombinezonu i sa kacigom pod miškom. Koraknuvši kroz kružnu kontrolnu prostoriju - usred koje se nalazila konzola u obliku potkovice - on pristupi velikom staklenom zidu i zagleda se u brod napolju: poveći, iako poprilično udaljen cilindar, sav izgaravljen oko mlaznica. Crnkasta tečnost i dalje je kapala iz mlaznica, slivajući se na betonsku podlogu. Drugi kontrolor, čovek poširih ramena, sa beretkom čvrsto nabijenom na ćelavu glavu, vrati traku unazad i poput kakve ptičurine, ne trepćući, krajičkom oka osmotri pridošlicu. Na ušima su mu stajale slušalice, a pred njim se prostirao sto sa monitorima koji su nečujno svetlucali.
     "Pa, snašli smo se nekako", odgovori pilot. Gradeći se kao da mu je potreban oslonac da bi skinuo dvostruko prikopčane, teške rukavice, on se blago naleže na izbočenu ivicu konzole. Obavivši sletanje, osećao je kako mu kolena i dalje podrhtavaju.
     "Šta je bilo u pitanju?"
     Niži od dvojice ljudi, onaj što je stajao kraj prozora, u iznošenoj kožnoj jakni i sa mišjim, neobrijanim licem, stade pipkati po džepovima sve dok ne pronađe cigarete.
     "Deflekcija u potisnicima", promrlja pilot, donekle iznenađen hladnoćom s kojom je dočekan.
     Čovek kraj prozora stavi cigaretu u usta i, duboko uzdahnuvši, upita kroz dim:
     "Zbog čega? Da li ste ustanovili?"
     "Nisam", zausti pilot u odgovor - ali ništa više ne reče, jer mu se i samom činilo da bi trebalo da to zna. Traka je u međuvremenu došla do kraja i sada je, vrteći se i dalje, lupkala po kolutu svojim patrljkom. Krupniji čovek ustade, skide slušalice i tek tada mu se, klimnuvši mu glavom, obrati promuklim glasom:
     "Ja sam London. Ovo je Gos. Dobro došli na Titan. Šta biste želeli da popijete? Imamo viski i kafu."
     Mladi pilot se odjednom usplahiri. Mada ih nikada ranije nije sreo, imena ove dvojice bila su mu poznata. Pretpostavio je, iako bez pravog razloga, da je krupniji čovek šef ovde; ispostavilo se, međutim, da je upravo obrnuto. Utuvivši tu činjenicu sebi u glavu, on se odluči za kafu.
     "Od čega se sastoji tovar? Od komada silicijum karbida?" upita London, pošto su sva trojica zasela za stočić koji kao da je iznikao iz jednog od zidova. Vrelu kafu pili su iz čaša koje su neodoljivo podsećale na menzure iz kakve hemijske laboratorije.
     Gos proguta neku žućkastu pilulu, zalivši je kafom; onda uzdahnu, zakašlja se i stade izduvavati nos sve dok mu suze ne navrše na oči.
     "Dovukli ste i grejače, je li tako?" upita on pilota.
     Ponovo zatečen, budući da je očekivao da će njegov podvig pobuditi veće zanimanje, pilot samo potvrdno klimnu. Nije se baš svakog dana dešavalo da sa motorom zapne usred sletanja. Bio je spreman na veliku priču - ali ne o tovaru, već o tome kako je, umesto da pokuša da produva mlaznice ili da pojača potisak, smesta isključio automatsko navođenje i spustio se samo sa starterima; bio je to trik koji još nijednom nije isprobao, osim u simulatoru. A i to je bilo tako davno! Stoga mu je bilo potrebno nekoliko trenutaka da ponovo pribere misli.
     "Da, tu su i grejači", izusti on konačno, i gotovo sa zadovoljstvom pomisli da mu je odgovor zazvučao baš kako treba: odajući čoveka, škrtog na rečima, koji tek što se izvukao iz goleme nevolje.
     "Ali, ne na pravom mestu", dobaci mu onaj niži, Gos, nasmejavši se pri tom.
     Pilot u prvom trenutku zastade, nije bio načisto da li je u pitanju šala ili ne.
     "Šta time hoćete da kažete? Prihvatili ste me - u stvari, pozvali ste me ovamo", ispravi se on odmah.
     "Morali smo."
     "Ne shvatam vas. Pa, zbog čega ste me onda skrenuli sa putanje?"
     On odjednom oseti kako ga obuzima vrućina. Poziv je zvučao zapovednički. Istina, dok je gubio na brzini uhvatio je preko radija nekakvo saopštenje od Grala - bila je, čini se, u pitanju neka nesreća - ali usled statičkih smetnji nije uspeo da mnogo razume. Nalaziose na letu ka Titanu preko Saturna, koristeći gravitaciju planeta da bi smanjio brzinu i tako uštedeo na gorivu; tako je njegov brod očešao atmosferu planetnog džina baš u trenutku kada je došlo do poremećaja u emisijama na svim talasnim dužinama. Ubrzo potom, stigao mu je i poziv iz svemirske luke - navigator je uvek dužan da postupi onako kako mu to kontrola letenja nalaže. A sada, ne stigavši još ni da sa sebe skine svemirsku odeću, ova ga dvojica podvrgoše unakrsnom ispitivanju! Još se nalazio za kormilom broda, sa remenjem duboko utisnutim preko ramena i grudi dok se raketa dohvatala, izbačenih peraja, betonske podloge. I dalje bljujući vatru i tutnjeći, potiskivači su činili da čitav brod blago podrhtava.
     "A gde je trebalo da iskrcam tovar?"
     "Vaš tovar pripada Gralu", spremno mu objasni niži čovek, ponovo trljajući svoj zacrvenjeni nos. Bio je baš dobro prehlađen. "Međutim, presreli smo vas gore na orbiti i pozvali vas ovamo... jer nam je bio potreban Kilijan. Vaš putnik."
     "Kilijan?" iznenađeno ponovi mladi pilot. "Ali on nije na brodu. Sa mnom je samo Sinko, moj kopilot."
     Druga dvojica se zgranuše.
     "Pa, gde je onda Kilijan?"
     "Ovog časa, verujem, u Montrealu. Žena treba da mu se porodi svakog trenutka. Otišao je neposredno pre mene, specijalnom letelicom. Nekoliko trenutaka pre no što sam ja uzleteo."
     "Sa Marsa?"
     "Razume se, odakle drugde? Čujte, o čemu je ovde zapravo reč?"
     "Zbrka do koje dolazi u svemiru nimalo se ne razlikuje od one na Zemlji", primeti London i stade nervozno da nabija duvan u lulu, kao da želi da je polomi. Očigledno, bio je veoma ljut. Isto je bilo i sa pilotom.
     "Trebalo je da me pitate."
     "Bili smo sigurni da je s vama. Tako je, bar, stajalo u poslednjem radiogramu koji smo primili", dodade on. Gos ponovo snažno istrese nos i uzdahnu. "U svakom slučaju, ne možete odmah ponovo uzleteti", reče on posle kraće stanke. "A i Marlin jedva čeka da dobije te grejače. Sada će svu krivicu svaliti na mene."
     "Grejači su tamo." Pilot ovlaš klimnu glavom, ukazujući na pravac. Tamo je, u izmaglici, stajala tamna, vretenasta senka njegovog broda. "Šest komada, čini mi se. I još dva, u gigadžulima. U stanju su da razveju svaku maglu ili oblak."
     "Teško da bih ih tek tako mogao natovariti sebi na pleća i odvući ih Marlinu", primeti Gos, sve tmurnijeg raspoloženja.
     Neobzirnost i neodgovornost pomoćne svemirske luke gde su, kako je i sam njen šef upravo priznao, presreli njegov brod i odvukli ga dole posle tri sedmice leta, ne proverivši prethodno da li se na njemu nalazi putnik koga su iščekivali, sasvim poremeti pilota. Nije im čak ni rekao da, od ovog časa, tovar smatra njihovim problemom. On, sam, čak i kada bi to želeo, ne bi mogao ništa da učini, sve dok oštećenja ne budu otklonjena. Stoga ne reče ni reč.
     "Vi ćete, naravno, ostati s nama." Izgovorivši ovo, London dovrši svoju kafu i diže se iz aluminijumske stolice. Bio je, zaista, pravi orijaš, nalik na nekog rvača teške kategorije. On priđe prozoru i zagleda se napolje. Titanov pejzaž - neživotna podivljalost planinskih strmeni nezemaljskih boja, međ' kojima je preovladavala tamna rđa, sa bronzanim oblacima što su se zgušnjavali oko njihovih vrhova - činilo je savršenu pozadinu za njegovu siluetu. Pod u osmatračkoj kuli lagano je podrhtavao. Neki stari generator, pomisli pilot. A onda i on ustade, da baci pogled na svoj brod. Poput kakvog svetionika usred okeana stajao je tamo uspravan, uzdižući se iznad prizemnih, užurbanih kovitlaca magle. Iz pravca broda ponovo dopre neki tutanj, ali znaci da je došlo do pregrevanja motora više nisu bili vidljivi, možda usled udaljenosti a možda i usled sve neprozirnije tmine. A možda i stoga što su se već dobrano ohladili.
     "Imate li ovde detektore gama-zračenja?"
     Do broda mu je bilo neuporedivo više stalo nego do njihove neprilike. Uostalom, nevolju su sami sebi navukli na glavu.
     "Imamo, ali nikom bez zaštitne odeće neću dopustiti ni da se približi brodu", odgovori Gos.
     "Mislite da je posredi reaktor?" upita pilot resko.
     "A vi ne mislite tako?"
     Niži čovek, šef, ustade i priđe drugoj dvojici. Iz proreza na podu, postavljenih duž ovalnog staklenog zida, poče da struji prijatna topolina.
     "Tokom sletanja temperatura se jeste popela znatno iznad nrmale, ali gajgerski brojači ostali su nemi. U pitanju su, po svemu sudeći, samo mlaznici. Moguće je da je u komori za sagorevanje otpala neka keramička ploča. U stvari, zaista sam imao osećaj kao da mi je nešto otpalo."
     "Moguće je, moguće", odvrati Gos oštro, "ali došlo je i do izliva nečeg tečnog. Kao što znate, keramičke ploče se ne tope."
     "Mislite na onu lokvicu?" Pilot se ponovo oseti zatečenim. Stajali su kraj dvostrukog prozorskog okna. Zaista, ispod zadnjih peraja broda stajala je neka crna lokva. Kovitlaci magle, raznošeni vetrom, neumorno su se pleli oko trupa broda.
     "Šta to imate u reaktoru? Tešku vodu ili sodijum?" upita London. Bio je za glavu viši od pilota.
     Neki kričavi zvuci dopreše iz radija. Gos pohita ka njemu, stavi na uši slušalice i, podesivši mikrofon, upusti se s nekim u tihi razgovor.
     "Nemoguće je da je u pitanju reaktor..." ponovo se oglasi pilot, gotovo izgubljenim glasom. "U njemu je teška voda. Tečnost je savršeno čista, kristalno bistra. A ona je lokva crna poput katrana."
     "Pa, u tom slučaju, hladnik u mlaznicama mora da je crkao", saglasi se London. "A to je načinilo pukotinu u keramičkoj ploči."
     Činilo se kao da na umu ima osigurače. Pri tom, kao da ga ni najmanje nije uzbuđivala nevolja koja je pilota i njegov brod prikovala za ovu rupu.
     "Možda", složi se mladić. "Do najjačeg pritiska u levcima dolazi baš prilikom kočenja. Ukoliko keramička ploča popusti samo na jednom mestu, glavni potisak srediće i sve ostale. Na kontrolnoj tabli mlaznika sve je igralo kao mahnito."
     London ništa ne reče.
     Pilot nastavi, pomalo oklevajući:
     "Možda sam se spustio previše blizu..."
     "Koješta. Dobro je da ste se uopšte spustili."
     Pilot ostade iščekujući joć neku reč nalik na pohvalu, ali se London okrenu prema njemu i pažljivo ga osmotri: od razbarušene plave kose do belih svemirskih čizama.
     "Sutra ću uputiti na brod tehničara sa registratorom zračenja... Jeste li stavili reaktor u neutralni položaj?" upita on iznenada.
     "Ne, sasvim sam ga isključio. Kao prilikom hangarisanja."
     "Odlično."
     Pilot konačno shvati da nijedan od dvojice muškaraca nije preterano zainteresovan da čuje pojedinosti o borbi koju je vodio sa raketom iznad same luke. Kafa je bila sasvim u redu - međutim, nije li bilo pravo da mu njegovi domaćini, koji su mu toliko breme natovarili na leđa, bar ponude sobu i kupatilo? Pomalo je već žudeo za toplim tušem. Gos je, u međuvremenu, i dalje nešto tiho govorio u mikrofon, dok je London, gotovo se nadnevši nad njega, i dalje stajao pred njim. Situacija nije bila sasvim jasna, ali bilo je očito da je puna napetosti. Pilot poče da shvata da su ta dvojica imala na umu nešto mnogo važnije no što je bila njegova pustolovina, nešto što je imalo veze sa signalima iz Grala. Još tokom leta uhvatio je neke odlomke - kao o nekim aparatima koji u nečemu nisu uspeli i o potrazi za njima.
     Gos se okrenu prema njemu zajedno sa stolicom, tako da mu zategnuti kabl smače slušalice s ušiju na vrat.
     "Gde je taj vaš Sinko?"
     "Na brodu. Ostavio sam ga da proveri reaktor."
     London se upitno zagleda u svog pretpostavljenog. Ovaj lako odmahnu glavom i promrmlja: "Ništa."
     "Raspitao si se za mogućnost maksimalnog tovara?"
     "U pogledu toga ne mogu mnogo da učinim. Koliko je težak jedan gigadžulski grejač?" obrati se on pilotu, koji je stajao slušajući ih.
     "Ne znam pouzdano. Možda, stotinak tona."
     "Pa, što toliko gnjave?" navaljivao je London. "Šta im još treba?"
     "Kilijan..." zausti Gos i opsova.
     Iz jedne pregrade u zidu London izvuče flašu viskija, protrese je neodlučno kao da odmerava da li će dostajati za ovu priliku, i odloži je nazad na policu. Pilot je i dalje stajao, iščekujući. Više nije na sebi osećao teret svemirske odeće.
     "Izgubili smo dvojicu", objasni Gos. "Nisu uspeli da se domognu Grala."
     "Ne dvojicu, već trojicu", ispravi ga London sumorno.
     "Pre mesec dana", nastavi Gos. "Prihvatili smo isporuku novih Diglasa. Ukupno šest, namenjenih Gralu. Gral nije bio u mogućnosti da prihvati teretnjak; u luci su još vršili popravke na betonskoj podlozi, i kada se prvi tovaronosac spustio tamo - bio je to Ahil, devedeset devet hiljada tona - čitava na brzinu ojačana podloga, uprkos svim vladinim garancijama, raspala se. Imali smo sreće da se i sam brod nije raspao. Izvukli su ga iz rupetine i držali na doku čitava dva dana. Na brzinu su nešto popravili na betonskoj podlozi, postavili preko nje nesagorivi pokrivač, i ponovo otvorili ulaz u luku. Međutim, Diglasi su ostali kod nas. Stručnjaci su, naime, došli do zaključka da se ne bi isplatilo da ih odvlače tamo pomoću raketa. Povrh svega, kapetan Ahila bio je Ter Leoni. On nije bio nimalo rad da taj devedeset devethiljadutonski teretnjak vuče za sobom tih šugavih stotinu osamdeset milja, od Grala dovde, i to za neki bedni sitniš. Marlin je onda poslao dvojicu svojih najboljih operatora, i prošle nedelje oni su prebacili dva aparata do Grala, gde su već stavljena u pogon. Prekjuče, ta dvojica vratila su se 'kopterima, da preuzmu još dva. Krenuli su u samo praskozorje, i negde oko podneva prešli su Predgorje. Međutim, kada su počeli da se spuštaju, izgubli smo vezu s njima. Mnogo je vremena bilo protraćeno, budući da se s one strane Predgorja Gral stara o navođenju. Mislili smo da nam ne odgovaraju jer se nalaze u zoni blokade naših radio-prijemnika."
     Gos je govorio ravnim, jednoličnim glasom. London je stajao pokraj prozora, okrenuvši im leđa. Pilot je ćutke slušao.
     "U istom 'kopteru, zajedno s operatorima, nalazio se i Pirks. On je spustio svog Kivijea u Gral i zatražio da me vidi. Poznavali smo se već godinama. 'Kopter je trebalo da ga vrati predveče. Nije stigao, jer je Marlin već u potragu poslao sve što mu je stajao na raspolaganju. Pirks, međutim, nije želeo da čeka - ili nije mogao. Trebalo je da uzleti sledećeg dana i želeo je da se nađe pri ruci pri prihvatu broda. I tako, nagovorio me je da mu dozvolim da se vrati do Grala, koristeći jedan od Diglasa. Zatražio sam od njega da mi obeća da će krenuti južnom stazom - koja jeste duža, ali kojom se zaobilazi Ulegnuće. Dao mi je reč - i nije je održao. Video sam ga, preko patsata, kako se spušta u Ulegnuće."
     "Patsata?" upita pilot. Bio je bled. Znoj mu je orosio čelo ali je i dalje čekao na objašnjenje.
     "Naš patrolni satelit. Prolazi iznad naših glava svakih osam časova. Slika je bila potpuno jasna. Pirks se spustio i potom isčezao."
     "Komadant Pirks?" upita pilot, dok mu se izraz lica naglo menjao.
     "Da. Poznajete li ga?"
     "Da li ga poznajem!" uzviknu pilot. "Služio sam pod njim kao stažista. Potpisao mi je i diplomu... Pirks? Toliko mu je vremena polazilo za rukom da izbegne najgore..."
     Mladić naglo zaćuta. U ušima mu odjednom zabubnja. On podiže kacigu obema rukama, kao da će je zavitlati na Gosa.
     "Znači, pustili ste ga samog u jednom Diglasu? Uh, kako ste samo mogli? Taj čovek je komadant čitave flote, a ne neki kamiondžija!"
     "On se izveštio na tim aparatima dok ste vi još bili u pelenama", odbrusi Gos. Bilo je očevidno da nastoji da skine krivicu sa sebe. Lica kao isklesanog u kamenu, London priđe monitorima kraj kojih je sedeo Gos, i dalje sa slušalicama oko vrata. Pred samim Gosovim nosom on istrese pepeo iz lule u jednu praznu aluminijumsku posudicu. Zatim se zagleda u lulu, kao da je prvi put vidi, pa je stisnu obema šakama. Lula prsnu. Odbacivši parčad, on se vrati do prozora i osta tamo nepomičan, stavivši ruke na leđa i čvrsto stisnuvši pesnice.
     "Nisam bio u stanju da ga odbijem."
     Gos se okrenu prema Londonu koji je, kao da ne sluša, i dalje zurio kroz prozor, posmatrajući kovitlavo povesmo crvenkaste izmalgice. Sada se još samo pravac rakete mogao povremeno nazreti.
     "Gose", odjednom se javi pilot, "dajte mi jedan aparat."
     "Ne dolazi u obzir."
     "Imam dozvolu za upravljanje hiljadutonskim strajderima."
     Za trenutak samo u Gosovim očima zaiskri blistav odsjaj, ali odgovor je i dalje bio odrečan:
     "Ne. Nikada još niste upravljali nikim od njih na Titanu."
     Ne rekavši ni reč, pilot poče da raskopčava svoj svemirski kombinezon. Najpre odvrnu veliki metalni okovratnik, zatim oslobodi kopče na ramenima i potom povuče zip nadole; nakom toga duboko zavuče ruku ispod odeće i izvuče odatle lisnicu koja se već dobrano nagužvala, usled dugog nošenja ispod meke podstave svemirskog kombinezona. Lisnica se naglo otvori, kao da je zevnula. Mladić priđe Gosu i stade ređati papire pred njega, jedan po jedan. "Ovo je sa Merkura. Vozio sam tamo jednog Biganta. Japanski model. Hiljadu osam stotina tona. A evo i moje dozvole. Obučavao sam se na jednom ledniku na Antarktiku, švedskom ledolovcu, kriopteru. Evo vam, još, i foto-kopije diplome za drugo mesto osvojeno na jednom takmičanju na Grenlandu. Ovo je, opet, sa Venere."
     On baci foto-kopiju na sto, kao da izbacije nepobitne adute.
     "Bio sam tamo sa Holijevom ekspedicijom. Ovo je moj termoped, a ovaj ovde pripadao je mom drugaru. Bio mi je zamenik. Oba modela bili su prototipovi, nimalo loši. Osim što se rashladni uređaji nisu baš najbolje pokazali."
     Gos podiže pogled i zagleda se u mladića.
     "Zar vi niste pilot?"
     "Išao sam na prekvalifikaciju i dobio diplomu, služeći pod komadantom Pirksom. Bio sam i član posade na njegovom Kivijeu. Moje prvo zapovedničko mesto bilo je na jednom tegljaču..."
     "Koliko vam je godina?"
     "Dvadeset devet."
     "I tek tako ste se odlučili za prekvalifikaciju?"
     "Moguće je ukoliko to stvarno želite. Pored toga, operatori planetarnih aparata u stanju su da savladaju svaki manji model za manje od pola časa. To vam je kao da sa mopeda prelazite na motocikl."
     On zastade. Imao je još jednu kolekciju fotografija, ali ih ne izvuče. Umesto toga pokupi one koje je rasuo po konzoli, i stavi ih nazad u pohabanu kožnu lisnicu, a potom je vrati u džep. I tako, pomalo zacrvenjena lica, u razdrljenom svemirskom kombinezonu, stajao je sada pred Gasom. Preko monitora i dalje su se protezale iste svetleće brazde, ni na šta posebno ne ukazujući. Sedeći na rukohvatu kraj prozora, London je čitav prizor ćutke posmatrao.
     "Pretpostavimo da vam i dam jedan od Diglasa. Samo pretpostavimo. Šta biste uradili?"
     Pilot se nasmeši. Kapljice znoja blistale su mu na čelu. Na temenu, plava kosa bila mu je polegla usled dugog nošenja kacige.
     "Poneo bih sa sobom jedan od grejača. Onaj gigadžulski, sa broda u luci. Helikopteri iz Grala ionako ga nikad ne bi mogli podići, ali za Diglasa, čak je i teret od stotinak tona bedna malenkost. Zatim bih pošao i procunjao unaokolo... Marlin samo traći vreme na osmatranje iz vazduha. Poznato mi je da tamo ima u izobilju hematita. Baš kao i magle. Iz 'koptera se ne može ama baš ništa videti."
     "I vi biste krenuli s vozilom pravo tamo dole?"
     Pilot se široko osmehnu, otkrivši blistavo bele zube. Gosu ne promače da ovaj dečak - jer, praktično, zaista je bio još dečak, i samo je veći broj njegovog svemirskog kombinezona činio da izgleda nekoliko godina stariji - ima iste oči kao i Pirks. Možda tek nešto svetlije, ali sa istim boricama pri uglovima. Kada bi malo začkiljio delovao je kao kakva velika mačka koja se izležava na suncu - istovremeno i bezazlena i prepredena.
     "Želi da siđe u Ulegnuće i da 'procunja unaokolo'", dobaci žućkastopurpurnom polju, ispresecanom konturnim crticama.
     "Mi se nalazimo ovde. U pravoj liniji, do Grala ima sto deset milja. Ovim putem, označenim crnim, ima gotovo sto pedeset. Izgubili smo tamo četvoricu ljudi, kada je beton bio postavljen u Gralu, i tako smo mi ovde ostali jedino sletno polje. U to vreme bili su korišćeni dizelski pedipulatori, pokretani pomoću hipergola. S obzirom na lokalne uslove tamo, vreme je bilo izvanredno. Dve jedinice doprle su do Grala bez ikakvih smetnji. A onda, tokom samo jednog dana, četiri strajdera jednostavno su nestala. U Ulegnuću. U ovom krugu. Bez ikakvog traga."
     "Poznato mi je", reče pilot. "Učio sam u tome u školi. Poznata su mi i imena tih ljudi."
     Gos stavi prst na mesto gde je, duž crne staze što je vodila ka severu, bio ucrtan jedan crveni kružić.
     "Donekle smo produžili put, ali niko nije imao ni pojma dokle se protezao pogubni teren. Pozvali smo i geologe; isto toliko smisla imalo bi i da smo pozvali dentiste - oni su, naime, takođe stručnjaci za rupe. Ni na jednoj planeti ne postoje pokretni gejzeri - ali ovde ih imamo. Ova plava mrlja na severu predstavlja Mare Hynicum. Mi i Gral nalazimo se znatno dublje u unutrašnjosti. S tim, dakako, da tu nije u pitanju baš čvrsto tlo - ono vam je pre kao kakav sunđer. Mare Hynicum ne plavi nizinu između nas i Grala, budući da čitavo priobalje čini visoravan. Geolozi su govorili nešto o tome da je čitav ovaj nazovi kontinet veoma nalik na fino-skandinavski plato na Baltiku."
     "Nisu u pravu", primeti pilot žustro. Sve ovo počinjalo mu je da liči na kakvu lekciju. On odloži kacigu u jedan ugao, spusti se na stolicu i prekrsti ruke poput nekog studenta pripravnog da pažljivo sluša. Nije bio sasvim siguran da li to Gos svojim predavanjem želi da ga upozna sa budućom rutom, ili da ga, plašeći ga, odvrati od njegovog nauma; u svakom slučaju, mladiću se čitava situacija čak dopadala.
     "Naravno. Ispod stenovitog sloja prostire se prava kaljuga zamrznutog ugljovodonika. Tu odvratnu bljuzgavicu otkrili smo bušenjem. Večiti led, pun opasnih iznenađenja, sastavljen od polimera. Ne topi se čak ni pri nultom stepenu celzijusa, a temperatura ovde nikad nije viša od minus devedeset. Unutar Ulegnuća ima na stotine starih vrtača i presahlih gejzira. Prema stručnjacima, reč je o preostacima nekadašnjih vulkanskih aktivnosti. Međutim, kada su gejziri ponovo oživeli, do nas su doprle tvari znatno viših temperatura; pomoću seizmoakustičkih aparata ustanovljeno je da, ispod stenovitog sloja, postoji ogromna mreža podzemnih pećina koje se račvaju u gotovo nezamislivom broju. Neki od speleologa doživeli su to kao veliki izazov - mnoge među njima više nikad nismo videli, i osiguravajuća društva prilično su se izdužila plaćajući odštete. Konačno je i sam Konzorcijum odrešio kesu. A onda su se oglasili i astronomi: prema njima, kada se drugi unutrašnji Saturnovi meseci nađu između Sunca i Titana, i kada gravitaciona sila dosegne svoj maksimum, kontinentalna ploča počinje da prska i jara ispod stenovite obloge počinje da izbacuje magmu. Titanovo jezgro je još u usijanom stanju. Magma se ohladi pre no što se kroz pukotine probije iz dubina, hladeći se istovremeno zagreva čitavu Orlandiju. Mare Hynicum je poput vode, a tle na kojem leži Orlandija je poput sunđera. Začepljeni podzemni kanali omekšavaju i otvaraju se. Otud i ponovna pojava gejzira. Pritisak u njima dostiže i do hiljadu atmosfera. Nikada se ne zna na kojem će mestu te prokletinje ponovo proraditi. Pa, da li ste, i pored svega ovoga, i dalje namerni da pođete tamo?"
     "Jasno", odgovori pilot nastojeći da deluje uverljivo. Odjednom ga obuze živa želja da ispruži noge, ali to je u svemirskoj odeći bilo nemoguće. Seti se, pri tom, kako je jednom neki njegov kolega pokušao to da učini i kako se samo prevrnuo, povukavši i stolicu za sobom. "Mislite li na Birnamsku šumu?" dodade on. "Očekujete li od mene da sada počnem da vrdam, ili možemo da nastavimo ozbiljan razgovor?"
     Ni ne osvrnuvši se na njega, Gos nastavi:
     "Novi put koštao je čitavo bogatstvo. Uz pomoć bezbroj mina morali smo te kreste koje je stvorila lava postepeno da grickamo - glavnu prepreku činila je Gorgona. Čak se ni Mont Olympus na Marsu ne da uporediti sa Gorgonom. Dinamit se, na primer, pokazao odveć slabim. Bio je i jedan momak ovde s nama, Hornstajn - možda ste čuli za njega - koji je predlagao da, umesto da sečemo put kroz stvrdnutu lavu, isklešemo u njoj neku vrstu stepenica. Bilo bi to, navodno, jeftinije. Čini mi se da bi u Konvenciji Ujedninjenih nacija trebalo da nađe mesta i paragraf kojim bi idiotima bilo onemogućeno da idu u astronaute. U svakom slučaju, Tifonski greben probijen je pomoću specijalnih termonuklearnih bombi, pošto je prethodno iskopan tunel. Gorgona, Tifon - baš imamo sreće što su stari Grci u svojoj mitologiji imali toliki broj čudovišta; ne znam, inače, prema čemu bismo ovde nadevali imena. Pa, novi put otvoren je pre godinu dana, presecajući samo najjužniji ogranak Ulegnuća. Prema mišljenju stručnjaka, trebalo je da bude potpuno bezbedan.
     U međuvremenu, do otvaranja podzemnih pećina dolazilo je svuda - ispod čitave Orlandije. Zamislite: tri četvrtine čitave Afrike! Kada se Titan ohladio, njegova je orbita postala izrazito eliptična. Veoma se, čak, približila Roučovoj zoni, gde se sručilo mnoštvo manjih asteroida: njih je Saturn pokupio i ugradio u svoje prstenove. Titan se, zapravo, hladio dok je još bio u ključalom stanju; veliki klobuci stvorili su se na perisaturnijanskoj orbiti, i zamrzli se u aposaturnijumu; zatim je došlo do taloženja, do zaleđivanja, i to mehurasto, sunđerasto, rastresito stenje bilo je potisnuto u dubine. S druge strane, nije uopšte bilo tačno da se Mare Hynicum kreće samo prilikom ustrojavanja u jedan niz svih Saturnovih meseca. Pojava i izbijanje gejzira ne mogu se predvideti. Svima koji ovde rade to je dobro znano, čak i tegljačima, uključujući i pilote poput vas. Cena puta meri se milijardama, pa ipak, mora ostati zatvoren za teške mašine. Svi se i dalje držimo neba. Ovde smo, zaista, kao na nebesima. Pomislite samo na ime rudnika: Gral. Činjenica je, međutim, da se ispostavilo da su ta nebesa basnoslovno skupa. Dakako, sve je to bilo moguće znatno bolje izvesti. Knjigovodstvo vam je prava mora. Odštete za one koji izginu su pozamašne, ali to je ipak znatno manje novca nego što bi iziskivalo svođenje opasnosti na razumnu meru. Eto, to je otprilike sve što bih imao da vam kažem.
     Naravno, moguće je da ljudi nekako izbauljaju, čak i kada se nađu potopljeni. Plima se povremeno povlači, a štitnici na Diglasima mogu podneti pritiske i od stotinu atmosfera po kvadratnom centimetru. Snabdeveni su i zalihama kiseonika za otprilike tri stotine časova. Marlin je već odaslao jedan robotizovani hoverkraft, uspevši da otkloni kvar na dva najveća. Dakle, bez obzira na sve što biste vi mogli učiniti, to nije vredno truda. Nije, naime, vredno toliko da stavljate glavu u procep. Diglasi spadaju među najmasivnije..."
     "Rekoste maločas da ste mi već sve kazali", prekide ga pilot. "Mogu li da vam postavim samo jedno pitanje? Zbog čega vam je bio potreban Kilijan?"
     Gos otvori usta, zakašlja se, pa onda sede.
     "Upravo zbog svega što ste mi ispričali, je li tako, trebalo je da ga dovedem ovamo?" dodade pilot.
     Gos blago povuče mapu nadole, i ova se odmah, zalepršavši, uvi u rolnu; zatim se maši za cigaretu i odgovori preko plamena upaljača:
     "On je stručnjak upravo za ovakve stvari. Poznaje i ovdašnji teren. Najzad, ima i ugovor. Ne mogu zabraniti operatorima da obavljaju poslove za Gral. Mogu samo podneti ostavku, a to ću i učiniti. Ali u međuvremenu, mogu odobriti svakom heroju da se spakuje."
     "Daćete mi jednu od tih mašina", reče pilot tihim glasom. "Mogu ovog časa stupiti u vezu sa Gralom. Ne sumnjam da će Marlin poskočiti od radosti, i da će se saglasiti da obavim posao za njega; i to je sve. Vas će, čak, zvaničnici potapšati po ramenu. Marlinu je, uostalom, svejedno: Kilijan ili ja. Što se vaših napomena tiče, već sam ih sve utuvio u glavu. Samo traćimo vreme, Gose. Molio bih vas, samo, da mi date da nešto prezalogajim. Želeo bih, takođe, da se istuširam, a posle toga možemo da porazgovaramo o pojedinostima."
     Gos uputi pogled prema Londonu, tražeći od njega podršku, ali otud ne stiže nikakav mig.
     "Neka pođe", oglasi se konačno njegov pomoćnik. "Pričao mi je o njemu onaj speleolog koji je prošlog leta bio u Gralu. Ovaj momak skrojen je od istog štofa kao i tvoj Pirks. Tiha voda... Idi i istuširaj se, junačino. Tuševi su tamo, u donjim prostorijama. I požuri, inače će ti se supa ohladiti."
     Pilot napusti kontrolnu sobu, osmehnuvši se Londonu u znak zahvalnosti. Pri izlasku on podiže kacigu sa takvom odlučnošću da ga cevčice dobrano ošinuše po kombinezonu.
     Tek što se vrata za njim zatvoriše, London stade da klopara loncima i tiganjima kraj već zagrejane pećnice.
     "Od kakve bi vajde sve ovo moglo biti?" ljutito dobaci Gos svom pomoćniku. "Baš si mi ti od neke velike pomoći!"
     "A ti si beskarakteran. Zbog čega si, pre svega, dao mašinu Pirksu?"
     "Morao sam. Dao sam mu reč."
     London se okrenu licem prema njemu, držeći tiganj u ruci.
     "Dao si mu reč! Ti si, zaista, ona vrsta prijatelja koji bi, kada bi mi dao reč da ćeš skočiti u ambis posle mene, to stvarno i učinio. Ali čak i kada bi se zakleo da to nećeš učiniti, da ćeš me pustiti da sam skočim, ipak bi skočio. Jesam li u pravu?"
     "Ko zna šta znači biti u pravu?" odvrati Gos, nevoljno se braneći. "Kako će ovaj momak moći da im pomogne?"
     "Možda će pronaći neke tragove. Poneće i jedan od grejača..."
     "Trenutak! Javlja se Gral. Možda ima nekih novosti."
     Smiraj dana bio je još dosta daleko, mada su oblaci što su se zgušnjavali oko osvetljene pečurkaste kule činili da sve bude obavijeno jedva prozirnom tminom. London podesi prijemnik dok je Gos, pušeći cigaretu za cigaretom, sa slušalicama na ušima, nastojao da se razabere u razmeni poruka između baze u Gralu i traktora koji su odaslati pošto su se 'kopteri vratili. Istovremeno, misli su mu se stalno vraćale na pilota. Nije li momak malo prespremno, ne postavljajući nikakva pitanja, pristao da promeni kurs i spusti se ovamo? Po prirodi stvari, jedan dvadesetdevetogodišnji zapovednik broda, sa dozvolom da upravlja dugolinijskim svemirskim brodom, trebalo je da bude čvrst, vatren momak. U suprotnom, ne bi mogao tako brzo da napreduje. Opasnost je uvek predstavljala mamac za odvažne mladiće. Ukoliko je do njega, Gosa, bilo ikakve krivice, mogla bi se odnositi jedino na previd. Da je, raspitavši se, ustanovio da Kilijan nije na brodu, bez oklevanja bi usmerio letelicu prema Gralu. Posle dvadeset časova provedenih bez sna, Gos nije bio ni svestan da je, u mislima, već bio otpisao pridošlicu. A čak nije mladića upitao ni za ime! Zaboravio je, i sada to uze kao znak nastupajuće starosti.
     On pređe prstima preko dirki vezanih za levi monitor. Istog časa pojaviše se svetlucava, zelena slova:

     BROD: HELIOS, TERETONOSAC OPŠTEG TIPA, DRUGE KLASE
     MATIČNA LUKA: SYRTIS MAJOR
     PILOT: ANGAS PARVIS
     KOPILOT: ROMAN SINKO
     TOVAR: PREMA BRODSKOJ LISTI
     ? ? ?

     Gos isključi monitor. Piloti se pojaviše obučeni u trenerke. Sinko - mršav, kovrdžave kose - pozdravi ih s malom nelagodnošću, budući da se na kraju ipak ispostavilo da su ventili popustili. Poslužiće se svi zajedno veštačkom supom. Dok su jeli, Gosu pade na um da ovaj mladi vratolomac, koji je trebalo da pođe vozilom, nosi pogrešno ime. Trebalo bi da se zove ne Parvis, već Parsifal, što bi se sasvim lepo slagalo sa Gralom. Budući, međutim, da baš nije bio preterano raspoložen za šalu, Gos svoj anagram zadrža za sebe.
     Posle kraće raspre o tome da li tekući obed treba smatrati ručkom ili večerom - pitanje, dakako, nije moglo biti do kraja razrešeno zbog razlika u vremenima: vreme na brodu, vreme na Zemlji, vreme na Titanu - Sinko pođe da porazgovara s tehničarima o popravci broda; dogovorili su se da se ništa ne preduzima do kraja sedmice, dok se motori sasvim ne ohlade, kako bi se nastala pukotina mogla privremeno zatvoriti. U međuvremenu, u jednom praznom kutku prostorije pilot, Gos i London dadoše se na razgledanje Titanove diorame. Stvarana putem holografskog projektora, trodimenzionalna, u boji, sa označenim putevima - slika ih je vodila od severnog pola sve do tropskih geografskih širina. Mogla je biti, po volji, i smanjivana i povećavana. Parvis naročitu pažnju obrati na područje koje se prostiralo između njih i Grala.
     Soba koju su mu dodelili bila je mala ali ugodna, sa ležajem na sprat, sa stočićem sa nagibom i jednom naslonjačom, i toaletom, i tako malenom prostorijom za tuširanje da se, kada bi se sapunjao, gotovo sudarao sa samim sobom. Ispruživši se preko kreveta ne skinuvši prekrivač, on se maši podebljeg priručnika o titanografiji što ga je pozajmio od Londona. Najpre otvori stranice s indeksom tražeći pod BIRNAMSKA ŠUMA; zatim pogleda i pod ŠUMA BIRNAM. Ne nađe ništa na tim mestima: u nauci to ime nije bilo ozvaničeno. On potom stade prelistavati priručnik, sve dok ne naiđe na gejzire. Ono što je autor priručnika govorio o njima nije se baš potpuno slagalo s onim što mu je Gos rekao. Titan je, stvrdnjavajući se znatno brže od Zemlje i ostalih unutrašnjih planeta, u svojoj utrobi zarobio ogromne količine sabijenih gasova. Ovi gasovi, u naborima Titanove kore, vršili su snažan pritisak na korene starih vulkana, kao i na podzemne krvotoke magme koji su tvorili čitavu mrežu kapilara što se protezala stotinama kilometara; pri izvesnim konfiguracijama sinklinala i antiklinala mogli su se probiti sve do površine, stvarajući pod visokim pritiskom prave vodoskoke smešanih, isparljivih tvari. Te smese, hemijski vrlo složene, sadržale su i ugljen-dioksid, koji se na površini tla gotovo trenutno zamrzavao, pretvarajući se u snežni prah. Nošen snažnim vetrovima, ovaj sneg postepeno je prekrio polja i planinske obronke debelim slojevima. U Parvisu se javi blagi osećaj nelagode zbog suvoće u kazivanju koja je karakterisala tekst priručnika. On ugasi svetlo i zavuče se u krevet, iznenadivši se za trenutak što su i ćebe i jastuk ostali nepokretni - posle skoro mesec dana, sasvim se privikao na bestežinsko stanje - i skoro istog časa zaspao.
     Neki unutrašnji podsticaj iznenada ga izvuče iz nesvesnog stanja da je, još pre no što je otvorio oči, već bio u sedećem stavu, spreman da namah iskoči iz kreveta. Trepnuvši brzo nekoliko puta on se obazre oko sebe, protrljavši snažno vilicu. Vilica ga odmah podseti na san. Boks. Nalazio se u ringu, suočen sa nekim profesionalcem, znajući da će mu se svakog trenutka na glavu sručiti udarac, poput malja teškog čitavu tonu. Klasično ukokavanje! Otvorivši širom oči, imao je utisak kao da se čitava soba besomučno okreće oko njega. Najzad se sasvim razbudio. U magnovenju, sve mu se namah vrati - jučerašnje sletanje, kvar, rasprava sa Gosom, kao i ratno većanje pri gledanju diorame. Soba mu je delovala skučeno baš kao kabina na kakvom tegljaču, i to mu u sećanje dozva reči koje mu je Gos uputio na rastanku: da je, u mladosti, služio na jednom kitolovcu. Brijući se, Parvis još jednom razmotri svoju odluku. Da Pirks nije bio u pitanju, nema sumnje da bi dvaput rasmislio pre no što bi krenuo na taj izlet. Prepuštajući se mlazevima najpre vruće, a potom i ledeno hladne vode, on pokuša da zapeva, ali to ispade nekako neuverljivo. I samom mu poče bivati jasno da je ovo u šta se upuštao bilo ne samo rizično, već i da se graničilo sa glupošću. Okrenuvši lice prema vodenom mlazu, čvrsto stisnutih očiju, on još jednom, za trenutak, razmotri pomisao da se povuče. Znao je ipak da o tome sada nije moglo biti ni govora. Samo bi neki nezreli momak mogao tako postupiti. Snažno se istrljavši peškirom, on dovede u red krevet, obuče se i pođe da potraži Gosa. Osećao je da nema još mnogo vremena, te požuri. Tek je trebalo da se upozna s jednim potpuno novim modelom, da ga isproba i da se priseti pravog postupka.
     Gosa nije bilo. U podnožju kontrolnog tornja nalazile su se dve zgrade, okrenute u međusobno suprotnim pravcima povezane sa tornjem tunelima. Položaj ove svemirske luke bio je ili plod previda ili nepojmljive greške. Sudeći prema robotskim sondama, naslage minerala ležale su ispod ove, nekad vulkanske doline; u stvari, u pitanju je bio jednan star krater, čije se dno izdiglo usled seizmičkih grčeva što su nekad potresali Titan. Tako su na tu zaravan bili dopremljeni ljudi i mašine, sa zadatkom da izgrade kasarnska životna staništa za buduće rudare - na prve vesti da na svega nekoliko stotina milja odatle leži neverovatno bogato i lako dostupno nalazište uranijuma.
     Uprava projekta, u tom trenutku, podelila se na dva dela. Jedna skupina smatrala je da bi trebalo napustiti ovu svemirsku luku i izgraditi novu, dalje prema severoistoku; druga je, ne sporeći da s one strane Ulegnuća zaista leže bogate površinske naslage, ipak navaljivala da se ne ide odavde, budući da je, kako su njeni pripadnici tvrdili, reč o veoma plitkom nalazištu koje će, sledstveno tome, dati zanemarljivo malo. Neko je one koji su se zalagali za rasturanje prvobitnog mostobrana nazvao Tragačima za Svetim Gralom, i tako je ime Gral ostalo zauvek vezano za taj površinski kop. Ipak, prvobitna luka nije bila napuštena, mada nije bila ni dalje proširivana. Jalov kompromis bio je postignut, zahvaljujući, prvenstveno, nedostatku kapitala. I tako je, mada su ekonomisti bezbroj puta sračunali da bi se, na duži rok, isplatilo zatvoriti sletnu bazu u starom krateru i svu delatnost vezati za samo jedno mesto, Gral, ad hoc logika da treba voditi računa o potrebama trenutka konačno prevladala. Gral još dugo vremena nije bio u stanju da prihvata veće brodove; ali, s druge strane, ni krater Rembden (koji je dobio ime po geologu koji je prvi na njega nabasao) nije raspolagao vlastitim dokovima za opravke, kranovima za utovar, kao ni najmodernijom opremom. Pored toga, beskonačno su se plele raspre o tome ko koga opslužuje i šta je ko imao od čitavog poduhvata. Čini se da su neki iz vrhuške i dalje verovali da se i ispod površine kratera protežu uranijumske žile. Čak su preduzeta i neka istraživanja. Ali sa kopanjem je išlo veoma sporo, jer je Gral, čim bi u bazu pristiglo nešto ljudi i bilo dopremljeno nešto opreme, odmah sve uzimao za sebe, uspešno se obraćajući glavnom sedištu; i tako bi gradnja uvek iznova stala, a mašine bile prepuštene same sebi, ostajući da tavore kraj sve sivljih zidina Rembdena.
     Kao ni drugi vozači transportera ni Parvis nije učestvovao u tim podelama i sukobima, premda je, iako tek površno, znao za njih; uostalom, to je bilo i prirodno s obzirom na delikatan položaj u kojem su se nalazili svi iz transporta. Zahvaljujući svojoj faktičkoj poziciji Gral je i dalje bio za to da se prvobitna luka ukloni, pogotovo posle proširenja vlastitih sletnih mogućnosti; ipak, Rembden je uspeo da to osujeti. U svakom slučaju, bilo šta da je bilo posredi, Rembden je sve svoje vrline ispoljio kada je ona tobože sjajna betonska podloga kod Grala odjednom počela da tone. Prema Parvisovom veoma ličnom mišljenju, koreni tog hroničnog spora ležali su pre u području psihologije nego u novcu: to, naime, što je do pojave dva sitna i uzajamno suprotstavljena lokalpatriotizma - rembdenskog i gralskog - uopšte došlo; sve ostalo predstavljalo je stvar naknadnih obrazlaganja koja su govorila u prilog bilo jedne, bilo druge strane. Međutim, za svakog ko je radio na Titanu bilo je krajnje preporučljivo da se u to uopšte ne upliće.
     Hodnici ispod kontrolnog tornja delovali su poput kakvog napuštenog ljudskog staništa, i zaista je bilo mučno gledati koliko je stvari tu bilo sakupljeno, a da nikad ne bude upotrebljeno. Jednom ranijom prilikom, kao pomoćnik navigatora, već se bio spustio u Rembden; tada su, međutim, bili u takvoj žurbi da on, nadgledajući istovar, nije čak ni silazio s broda. Sada je, pak, s osećanjem gađenja posmatrao neraspakovane - šta više, i neotpečaćene - kontejnere, pogotovo što je među njima prepoznao i neke koje je on sam ovamo dopremio. Uzbunjen zbog sveopšte tišine on poče da iz sveg glasa viče, kao da se nalazi izgubljen u nekoj šumi, ali mu se iz dubihe hodnika vrati samo tupi odjek vlastitog glasa.
     On konačno uđe u lift i pope se u gornje prostorije. U kontrolnoj sobi zateče Londona, ali ovaj nije pojma imao gde bi se Gos mogao nalaziti. Nikakva nova poruka nije stigla iz Grala. Monitori su nemo svetlucali, a čitavu prostoriju ispunjavao je miris pržene slanine; to je London pripravljao obed sastavljen od jaja i slanine. Ljuske od jaja pobacao je u slivnik.
     "Imate čak i jaja ovde?" Pilot je bio istinski zapanjen.
     "Naravno, i to u izobilju."
     London mu se sada već obraćao kao članu ekipe.
     "Bio je ovde i jedan elektroničar... Patio je od čira, te je sa sobom dovukao čitav kokošinjac - zbog dijete. Nekima to u početku baš nije bilo pravo; ljudi su se tužili da zagađuje čitavu bazu, postavljala su se i pitanja čime će se hraniti kokoške, i tome slično. Kada je otišao ostavio nam je par nosilja i jednog petla, i sada smo više nego zaljubljeni u njih. Na ovakvim mestima sveža jaja predstavljaju pravu poslasticu. Sedi. Gos će se već pojaviti."
     Parvis odjednom oseti glad. Puneći usta neodmereno krupnim zalogajima omleta, svoje je nevaspitano ponašanje za stolom pravdao onim što je stajalo pred njim - a za predstojeći poduhvat biće mu svakako potreban višak kalorija. Telefon se iznenada oglasi; to je Gos želeo da porazgovara s njim. Parvis zahvali Londonu na pravoj gozbi, sruči u sebe ostatak kafe i pođe liftom nadole.
     Šef ga je čekao u hodniku, već u radnom kombinezonu. Trenutak polaska bio je sasvim blizu, i Parvis pohita u spremište po svoju svemirsku odeću. Navukao ju je iznenađujuće brzo, priključio bocu s kiseonikom za crevo, ali budući da nije bio siguran da će istog časa i krenuti, ne otvori ventil niti stavi na glavu kacigu. Do podnožja zgrade - zbog težine - uputiče se različitim liftovima. I tu se nalazilo još jedno spremište, sa gomilama kontejnera nalik na artiljerijske kare, sa kiseoničkim bocama koje su iz njih štrčale, po pet iz svakog, poput teškokalibarskih granata. Spremište je bilo prostrano, ali ipak pretrpano; čovek se među njima kretao na različitim jezicima. Nalazile su se tu pošiljke proizvođača sa gotovo svih kontinenata na Zemlji. Pilot bi prinuđen da poduže čeka na Gosa, koji je otišao da navuče svoj svemirski kombinezon; a kada se ovaj konačno pojavio, isprva ga nije prepoznao. Na sebi je imao jedan od onih teških kombinezona kakve su obično nosili mehaničari: bio je pun masnih mrlja, a iznad stakla na kacigi imao je noćni štitnik.
     Napolje su izišli kroz komoru sa prilagođivačima pritiska. Donji obod tornja uzdizao se iznad njihovih glava; čitavo zdanje bilo je nalik na golemu pečurku sa glavom od stakla. Gore, na vrhu, London je bio zaokupljen svojim prijemnikom: silueta mu se jasno ocrtavala naspram zelenkastog svetlucanja monitora. Obiđoše oko podnožja tornja - kružnog oblika, bez ijednog prozora, poput svetionika što štrči iznad okeana - i Gos širom otvori vrata garaže načinjena od valovitog metala. Istog časa obli ih fluorescentna svetlost. Izuzimajući jedan traktor-dizalicu kraj stražnjeg zida i jedan džip nalik na prastara lunarna vozila kakva su nekad koristili Amerinkaci, garaža je bila gotovo sasvim prazna. Vozilo se sastojalo od otvorene šasije, sedišta sa podnošcima, točkova, automatizovanog volana i akumulatora pozadi. Gos ga istera iz garaže napolje, među neravnomerno razasut krš što je prekrivao tle u blizini tornja i zaustavi se, kako bi se i pilot popeo. Zatim se kroz crvenkastosmeđu izmaglicu uputiše prema jednom nerazaznatljivom oniskom zdanju, nalik na kakvu kutiju, sa ravnim krovom. U daljini, s one strane planinskog grebena, dizali su se mutni stubovi svetlosti, poput negdašnjih protivavionskih reflektora. Razume se, nisu imali ničeg zajedničkog sa tim starovremenskim besmislicama.
     Titanovo sunce, za oblačnih dana, davalo je malo svetlosti; iz tog razloga, džinovska ogledala postavljena su na stacionarnoj orbiti iznad Grala tokom vađenja uranijumske rudače. Nazvana 'solektorima', ogledala su usmeravala sunčeve zrake prema rudarskom području. Korist od njih, međutim, pokazala se problematičnom. Saturn i njegovi meseci činili su područje uzajamnog delovanja mnogih masa, stvarajući smetnje koje je bilo nemoguće proračunati. Sledstveno tome, uprkos svim naporima astrofizičara svetlosni stubovi podlegali su iskrivljavanjima, često budeći sve unaokolo, čak do kratera Rembden. Samotne duše u Rembdenu dočekivale su te solarne posetioce sa zadovoljstvom - ne samo zluradim - budući da je, naročito za noćnih časova, čitavo područje kratera iznenada izranjalo iz tmine, iskazujući se u svoj svojoj mrgodnoj, ali opojnoj lepoti.
     Dok je vozilom obilazio prepreke - valjkaste gromade nalik na unakažene kace, čepove iz malenih vulkanskih jama - ni Gosu ne promače to blistavilo nalik na polarnu svetlost, i on, napola sebi samom, promrmlja:
     "Idemo pravim putem. Odlično. Kroz minut ili dva bićemo u prilici da sve ugledamo, kao na dlanu."
     I odmah dodade, ne bez prizvuka zlobe:
     "Baš je lepo od Marlina što sve ovo deli sa nama."
     Parvisu ne bi teško da shvati podtekst: osvetljenost Rembdena značila je manjak osvetljenosti u Gralu, te su, stoga, Marlin i njegov dispečer bili prinuđeni da svoje ljudstvo isteraju iz kreveta i postave ih za mašine koje će svemirska ogledala postaviti tamo gde im je i bilo mesto. Ali dva svetlosna stuba se sasvim približiše i pod jednim od njih odjednom zablista ledom prekriveni vrh na istočnom grebenu. Iz svega toga za Rembdenjane je proishodila još jedna povoljnost - izvanredna jasnoća atmosfere (naravno, kada je reč o Titanu) u njihovom krateru. To im je pružalo priliku da, katkad nedeljama, uživaju u posmatranju žućkastog, ravnog Saturnovog diska koji se jasno ocrtavao naspram ozvezdanog neba. Premda se nalazio na udaljenosti pet puta većoj no što je bila razdaljina između Zemlje i Meseca, pojava orijaške planete iznad obzorja kod pridošlica je uvek izazivala osećaj strahopoštovanja. Čak su se i golim okom mogle videti raznobojne pruge na površini planete, kao i tamne tačke koje su označavale senke što su ih na Saturn bacali njegovi bliži meseci. Takav je prizor bio moguć zahvaljujući severcu koji je kroz klisure i pukotine duvao takvom silinom da je delovao poput kakvog ogromnog fena. Nigde na Titanu nije bilo tako toplo kao u Rembdenu.
     Bilo da posadi za održavanje još nije pošlo za rukom da uspostavi kontrolu nad solektorima, bilo da, usled opšteg stanja uzbune, nije ni bilo ljudi koji bi taj zadatak obavili, tek, jedan se sunčev zrak već počeo šetati širom doline. Ova se odjednom obasja, kao usred vedra dana, i vozilu njegovi prednji farovi više nisu bili ni potrebni. Trenutak potom, pilot ugleda zamrljani beton oko svog Heliosa. A nešto dalje odatle, tamo gde su se uputili, poput okamenjenih panjeva nekog nezamislivog drveća, prostirali su se vulkanski čepovi koji su pre mnogo miliona godina izronili iz seizmičkih pukotina i gotovo se trenutno zamrzli. Pri skraćenoj perspektivi delovali su kao kolonada nekog razrušenog hrama; njihove pokretne senke ličile su na kazaljke niza sunčevih časovnika koje su odbrojavale neko tuđinsko, galopirajuće vreme. Vozilo prođe kraj te neravnomerne palisade; kretalo se gotovo posrćući, a njegov električni motor je cvileo. Kockasto zdanje još je ležalo u tami, ali su sada već mogli videti dve crne siluete kako se pomaljaju iza njega - poput gotskih katedrala. Pilot dođe u priliku da se divi njihovoj istinskoj ogromnosti tek pošto on i Gos siđoše s vozila i pešice im se približiše.
     Takve džinove još nikad nije video (nikad, zapravo, nije ni upravljao jednim Diglasom, što je, dakako, propustio da pomene). Ukoliko biste neku od tih mašina obložili krznom - pred sobom biste imali istinskog King Konga. Srazmere su im bile više antropoidne nego ljudske. Noge, načinjene od podupirača mostova, okomito su se spuštale do stopala, nalik na teške tenkove, utonula u krčevinu i nepomičnost. Bedra, poput kakvih tonjeva, dizala su se do karličnog pojasa na kojem je, poput kakvog brodića sa ravnim dnom, stajao gvozdeni torzo. Ruke su im se u njihovom gornjem delu mogle sagledati tek ako bi čovek dobro zabacio glavu unazad. Visile su duž torza poput kakvih beskorisnih, spuštenih kranova, sa čeličnim pesnicama. Nijedan od dva kolosa nije imao glavu. Ono što mu se izdaleka učinilo da su tornjevi bile su, zapravo, antene koje su ovi orijaši nosili na ramenima, jasno ih ističući naspram nebeskog svoda.
     Iza prvog Diglasa, gotovo dodirujući ga jednom rukom savijenom u laktu - kao da se, hotevši da ga udari postrance, odjednom skamenio - stajao je još jedan, u svemu nalik na prvog. Budući da se nalazio malo dalje, na njegovim se grudima mogao videti odblesak staklenog prozora: bila je to vozačeva kabina.
     "Ovo je Kastor, a ono je Poluks", kratko ih predstavu Gos, uperivši svetlost iz ručne lampe na orijaše. Pri svetlosti lampe iz polutame izroniše metalni štitnici na golenjačama, odbojnici koji su štitili kolena, kao i torzo, gladak i crn kao lešina nekog kita.
     "Ona panjina, Hanc, mogao se bar potruditi da ih smesti u hangar", progunđa Gos. On se opipa po grudima, tražeći dugme: usled zadihanog disanja staklo na kacigi počelo je da mu se magli. "Jedva da je prikočio ovde, ispred ove padine..."
     Pilotu nije bilo teško da shvati zbog čega je Hanc smestio dva kolosa među udubine u stenju i zbog čega je odlučio da ih tu ostavi. Bilo je to usled navike. Baš kao i brod prilikom porinuća, i hodajuće mašine su na poticaj kormilara dejstvovale utoliko tromije ukoliko im je bila veća masa. Upravo je zaustio da upita koliko je mogao težiti jedan Diglas; oćuta, međutim, ne želeći da pokaže svoje neznanje. Umesto toga on uze lampu iz Gosovih ruku i uputi se oko orijaševog stopala. Pretražujući lampom po čeličnoj oplati pronađe, baš što je i očekivao, pločicu zakovanu u visini očiju. Maksimalna operativna snaga - 14.000 kilovata; maksimalna opterećenost - 19.000 kilovata; osnovna masa - 1680 tona; Tokamakov višeobložni reaktor sa Fukoovim konventorom; Rols-Rojsov hidraulični pogon, glavni prenosnik i menjač; šasija izrađena u Švedskoj.
     On upravi svetlost naviše, duž potkolenica i nosača nogu, ali ih nije mogao u celosti i odjednom obuhvatiti. Pri svetlosti se ukazaše tek konture crnih, bezglavih ramena. Kada se vratio Gos je već otišao - po svoj prilici da uključi grejni sistem na uzletno-sletnom polju. I zaista, iz cevi postavljenih unaokolo po tlu ubrzo započe da ističe tanak, prizeman sloj izmaglice. Lutajući svetlosni stub ponovo se, poput kakvog pijanca, dotetura do njih, probijajući pomrčinu tamo gde su se nalazila spremišta, dodirnuvši pečurkasti kontrolni toranj sa njegovom vlastitom trakom zelenkaste svetlosti, izbacujući sve vreme iskrice koje bi namah nestajale i na trenutak obasjavši ledene kristale na udaljenim grebenima, kao da živo želi da razbudi mrtvi krajolik pokrećući ga. A onda odjednom svetlosni stub zaokrenu, sunu preko prostrane betonske piste, preskoči preko pečurkastog tornja i palisada od zamrznutih krhotina magme i dohvati pilota; ovaj smesta podiže ruke u nameri da zaštiti oči i okrenu glavu koliko god mu je to kaciga omogućavala, koristeći iznenadnu priliku da osmotri Diglase u celosti.
     Presvučen crnom antikorozivnom gleđi, bliži Diglas blistao je pred njim nalik na kakav dvonogi bojni brod. Baš kao da je zauzeo pozu za slikanje, iščekujući sev blica. Ploče na grudima od kaljenog čelika, valjkasti podupirači na njegovim bedrima, poluge i prorezi na mehanizmu za pokretanje udova, štitnici na kolenima, rebraste golenjače - sve je to blistalo, bilo bez ijedne mrlje, jasno ukazujući da džinovska mašina dotad još nije upotrebljavana. Parvis odjednom oseti i radosne žmarce i grčeve u stomaku, i sa teškoćom proguta pljuvačku. Još dok se svetlosni stub lenjo pomerao dalje, on zađe iza Diglasa. Orijaševa noga, dok joj je pristupao, sve je manje ličila na ljudsku nogu od čelika; najpre je postala njena karikatura, a onda, kod tabana utonulih u prašinu, izgubila je i poslednju sličnost. Mogla je, pomisli Parvis, biti i podnožje kakvog džinovskog krana. U svakom slučaju, oklopljena peta lako je mogla poslužiti i kao držač kakve hidraulične prese. Na člancima su se nalazili šlinkovi nalik na propelerčiće, a koleno, kao neko ispupčenje oko sredine nogu, na visini od najmanje dva sprata, činilo se poput točka kakvi su pokretali rane parne lađe. Orijaševe ruke, slične golemim lopatama kakvog bagera, visile su nepokretno, kao nekim urokom pretvorene u kamen.
     Gosa i dalje nije bilo u blizini, ali pilot ne ispolji nikakvu nameru da tu samo stoji i da ga čeka. On ugleda lestvice što su štrčale iz zadnjeg dela pete i, dohvativši se prve prečage, stade se uspinjati. Oko gorostasovog članka nalazila se malena platforma na kojoj su, sada već unutar vretenastog lista, stajale još jedne, potpuno okomite lestve. Nije bilo toliko teško, koliko je bilo neobično peti se njihovim prečagama. Lestvice ga odvedoše do jednog otvora koji je bio, ne baš sasvim odgovarajuće, postavljen iznad desne orijaševe butine - pošto se imalo u vidu da je izvorno i (za graditelje) najlogičnije mesto u prošlosti bilo meta beskonačnih šala. Graditelji prvih strajdera se, dabome, nisu obazirali na tu najnižu vrstu humora, ali su kasnije, ipak, o tome i te kako vodili računa. Ispostavilo se, naime, da se operatori veoma teško odlučuju da potpišu ugovore za upravljanje tim Atlasima - jedva podnoseći zadevanja svojih drugara u pogledu toga na koji se način u njih ulazilo.
     Otvaranjem poklopca na otvoru odjednom ožive čitav niz majušnih svetiljki, i mladić se spiralnim stepenicama najzad uspe do same kabine. Kabina je bila nalik na veliko stakleno bure, ili na ogromnu arteriju smeštenu u grudima Diglasa - ne u samom središtu, već malo postrance, ulevo, kao da su njegovi graditelji želeli da vozača postave na mesto gde bi se, da je kojim slučajem džin bio živo biće, nalazilo njegovo srce.
     Parvis se obazre po unutrašnjosti kabine, u kojoj su sada svetla takođe bila upaljena, i oseti istinsko olakšanje videvši da mu kontrolni mehanizam nije nepoznat. On se odjednom oseti kao kod kuće. Brzo skinuvši kacigu i počevši da se izvlači iz svemirskog kombinezona, on uključi grejanje: na sebi je sada imao samo majicu i dugačke gaće, a kada bude pokrenuo ovog diva biće prinuđen i da se sasvim svuče. Topao vazduh stade da ispunjava kabinu. Prišavši ispupčnom prednjem oknu, on se zagleda u daljinu. Svitalo je, i nebo je bilo zamućeno, kao i uvek: na Titanu, kako se činilo, bes oluja nikada se nije stišavao. Pri slabašnoj svetlosti započinjućeg dana on ugleda razbacano stenje u daljini, s one strane sletnog polja. Nalazio se otprilike osam spratova visoko, i činilo se kao da prizor oko sebe posmatra sa prozora kakve poslovne zgrade. Ispod njega se, čak, nalazio i pečurkasti kontrolni toranj. Izuzimajući vrhove planina na obzorju, samo ga je pramac Heliosa sada nadvisivao. Kroz pokrajne staklene zidove, takođe zakrivljene, u tmini je, uz slabašno osvetljenje, mogao videti depoe prepune raznih mašina koje su lagano ali postojano uzdisale, kao da se bude iz nekog transa ili sna. U kabini nije bilo nikakve kontrolne konzole, nikakvog upravljača mehanizma, nikakvog ekrana; bilo je samo nešto odeće, bačene na pod, nalik na odbačenu svetlucavometalastu kožu, a pričvršćene za prednje okno stajale su i dve oslikane crne kocke. Kocke su bile nalik na ogradice za sasvim malu decu, a na njihovoj površini nalazile su se siluete sa majušnim nogama i rukama - desnim na desnoj, a levim na levoj kocki. Kada bi se kolos okretao i sve na njemu dejstvovalo kako valja, svaka od malenih silueta odavala je postojanu zelenkastu svetlost. Ukoliko bi, pak došlo do nekih smetnji, boja se menjala u mrku ako je u pitanju bila kakva manja neprilika, i u crvenu ako je posredi bilo nešto zaista ozbiljno.
     Reč je bila o razloženoj slici čitave mašine, projektovanoj u crne kocke. Budući da se kabina već dobro zagrejala, mladić skide sa sebe i ostatak odeće; gurnuvši je u jedan ćošak, poče da navlačiti operatorski kombinezon. Elastični materijal čvrsto se pripi uz njegove bose noge, bedra, pojas i ramena. Zakopčavši oko vrata tu elektronsku zmijsku kožu, on lagano, prst po prst, uvuče ruke u zaštitne rukavice. U tom času, dok je jednim brzim trzajem povlačio zip nagore preko grudi, crne kocke zablistaše i počeše se prelivati u svim bojama. Samo jedan pogled bio mu je dovoljan da ustanovi da je pokretački sistem kod ovog kolosa bio isti kao i kod ledolomaca kojima je rukovao na Antarktiku, mada se ovi ni izdaleka, po masi, nisu mogli meriti s ovim džinom. On poseže rukom prema tavanici i dohvati jedan kaiš, neku vrstu remena, obavi ga oko sebe i čvrsto zateže preko grudi. Pošto kopča škljocnu, remen ga blago podiže uvis tako da, poduprt ispod obe miške, kao u kakvom dobro skrojenom korsetu, ostade da lebdi u vazduhu, sa nogama koje su mu se slobodno klatile. Proverivši da li su mu i ruke potpuno slobodne, on poseže za glavnim prekidačem u predelu svog vrata i okrenu ga do kraja. Osvetljene kocke dvostruko pojačaše svoj sjaj, i on istovremeno, negde duboko ispod sebe, začu kako počeše da se pokreću orijaševi udovi. Mašina je radila u mestu, proizvodeći nekakav zejtinjavi šum: bilo je to stoga što se na spojnicama i u kugličnim ležajevima nalazio višak masti, stavljene još prilikom gradnje kolosa na Zemlji kako bi se zaštitio od korozije.
     Veoma vodeći računa da ne zakači neku od pokrajnih zgrada, on načini svoj prvi, probni mali korak. U tkanje njegove odeće bilo je smešteno na hiljade elektroda; bile su tu upletene u obliku tananih spirala. S obzirom na potpunu priljubljenost vozačkog kombinezona uz nago telo, ove su elektrode dobijale impulse od nerava i mišića i odmah ih prenosile dalje, Golijatu. Zglobovima na ljudskom telu ovde su odgovarali veoma uvećani hermetički zavareni metalni zglobovi, tako da je svaki splet mišića koji su omogućavali radnju savijanja ili istezanja nalikovao kakvoj topovskoj cevi unutar koje su se pokretali klipovi, pod dejstvom hidraulika. Što se, pak, operatora tiče, nije bilo neophodno da o tome razmišlja; u stvari, nije bilo neophodno ništa o tome ni znati. On se jednostavno pokretao podražavajući radnju hodanja po tlu, ili povijanja gornjeg dela tela unapred, s ispruženim rukama, ukoliko bi poželeo da dohvati neki predmet. Postojale su, međutim, i dve suštinske razlike. Prva u odnosu na proporcije, budući da je jedan običan ljudski korak odgovarao dvanaestmetarskom iskoraku mašine. Ista je stvar bila i sa svim drugim vrstama pokreta. Zahvaljujući, naime, izvanrednoj preciznosti prenosnika, mašina je bila u stanju - dakako, ukoliko bi operator poželeo da ostavi utisak o svojoj veštini - da sa stola podigne punu čašicu pića i iznese je na visinu od otprilike dvanaest spratova; pri tom ne bi prosula ni jednu jedinu kap, niti svojim džinovskim ručerdama oštetila kristalno postolje čaše. Razume se, kolos nije bio sazdan da podiže tanane čašice ili da tovari pregršti šljunka, već da barata višetonskim cevima, džinovskim balvanima i kabastim teretima. Uz odgovarajući alat koji bi mu bio stavljen u ruke namah bi se preobražavao u moćnu bušilicu, u neodoljivi buldožer ili snažni kran - ali, uvek, u delatni soj praktično neiscrpnih mogućnosti i veoma ljudske umešnosti.
     Orijaševi udovi predstavljali su, zapravo, nadgradnju ideje o eksoskeletu koji je, kao spoljni uvećivač ljudskog tela, još tokom dvadesetog veka bio oproban na mnogim prototipovima. Pronalazak, međutim, nije dalje razvijan, budući da na Zemlji nije bila uočena nikakva neposredna mogućnost za njegovu primenu. Početak eksploatacije ruda u Sunčevom sistemu je, međutim, provobitnu zamisao ponovo doveo u središte pažnje. Javio se veliki broj planetarnih mašina, prilagođenih uslovima pod kojima je trebalo da obavljaju razne poslove, kao i neposrednim zadacima i okolnostima. Po težini su se razlikovale, ali po inercionoj masi bile su svuda iste, te je upravo to predstavljalo drugu važnu razliku između njih i ljudi.
     Ipak, i izdržljivost materijala od kojeg su sazdane i snaga njihovih motora poznavali su granice. Čak i na priličnim udaljenostima od tela sa vlastitom gravitacijom inerciona masa mašina predstavljala je ključni faktor tih ograničenja. Strajderi nisu bili u stanju da čine iznenadne pokrete, baš kao što ni neki prekookeanski brod nije bilo moguće zaustaviti u mestu ili neki kran obrtati poput propelera. Pokušati tako nešto sa nekim Diglasom neizostavno bi značilo polomiti mu nosače udova. Da bi ga obezbedili od svakog sličnog samouništavajućeg manevra njegovi su graditelji, sledstveno tome, u svaku od njegovih pojedinačnih pokretačkih jedinica ugradili bezbednosne ventile. Ipak, ukoliko bi se zatekao u zaista ozbiljnom škripcu, operator je imao mogućnosti da neutralizuje te neutralizatore. Čak i po cenu potpunog uništenja mašine, on je bio ovlašćen da spasava svoju kožu - na primer, da se izvuče ispod nekog iznenadnog odrona. Čak i ukoliko mu to ne bi pomoglo, ostajala mu je poslednja mogućnost, poslednje pribežište: vitrifaks.
     Vozača su štitili spoljni oklop strajdera i unutrašnje obloge u njegovoj kabini; međutim, u samoj kabini, tik iznad samog operatora, nalik na kakvo zvono, stajala su razjapljena usta vitrifaksa. Ta je sprava mogla čoveka zamrznuti za tren oka. Istini za volju, medicinska nauka još nije raspolagala znanjem da zamrznutog čoveka ponovo vrati u život. Žrtve katastrofe, smeštene u sarkofage sa tečnim azotom, ostajale su u njima ne menjajući se nimalo, u očekivanju razvoja tehnologije vaskrsavanja u nekom od sledećih stoleća.
     Mnogim se ljudima to veštačko prevođenje čoveka u najboljim godinama u neku neodredljivu budućnost činilo kao jezovito ukidanje tekućeg življenja, uz obećanje spasa bez pravog zaloga da će ikada biti ispunjeno. Ipak, u medicinskoj nauci već je postojao popriličan broj primera preduzimanja sličnih, krajnjih mera. Prva presađivanja majmunskog srca umirućim pacijentima pobudila su slična osećanja gađenja i užasavanja. Pri svemu tome, ispitivanja među samim operatorima jasno su pokazala koliko malo nade oni polažu u vitrifakse. Njihov poziv možda jeste bio sasvim nov, ali pretnja od smrtnog udesa koju je sa sobom donosio bila je stara koliko i samo čovečanstvo. Sledstveno tome, zakoračivši po Titanovom tlu teškim udovima svoje mašine, Angas Parvis ne pokloni ni tračak pažnje tamnoj pukotini iznad svoje glave, baš kao ni dugmencetu koje se poput rubina presijavalo u svojoj providnoj mehurastoj krletci.
     Sa ponešto preteranom obazrivošću on se usmeri prema betonskoj podlozi svemirske luke, vođen namerom da proveri funkcionisanje Diglasa. Istog časa vrati mu se stari osećaj - neverovatne lakoće i nezamislive opterećenosti, slobode i zatočeništva, brzine i sporosti. Moglo se to osećanje uporediti sa osećanjem nekog ronioca, kod kojeg voda izaziva utisak gubitka težine, ali koji nailazi na sve veći otpor što brže pokušava da se kroz nju kreće. Budući da nisu raspolagali neutralizatorima kretanja, prvi prototipovi ovih planetarnih mašina su se, posle samo nekoliko časova rada, zaustavljali usled pregrevanja. Novajlije koje su uzimale da upravljaju tim ranim strajderima imale su utisak da je sve vrlo jednostavno, i tako, nastojeći da obave i najjednostavnije poslove - na primer, da postave unakrsne grede na zidove neke kuće u izgradnji - ili bi uništili zid ili izlomili cevovode pre no što su uopšte shvatili šta se dešava. Za neizvežbane operatore mašine su često bile pune podlih iznenađenja. Očitavanje brojki o maksimumu opterećenosti bilo je jednostavno, baš kao i čitanje knjiga o skijanju - s tim, dakako, da se još nije rodio čovek koji je iz priručnika naučio da vozi slalom. Dobro upoznat sa hiljadutonskim mašinama, Parvis je, veoma brzo, na osnovu malenog ubrzanja pri početnim koracima, procenio da ovaj kolos mora imati dvostruko veću masu. Lebdeći u svojoj staklenoj kabini poput kakvog pauka u tuđoj mreži, on istog časa ublaži kretanje kolosa i čak ga sasvim zaustavi, kako bi, veoma sporo, počeo da vežba stojeći u mestu. Podizao mu je čas jednu čas drugu nogu, naginjao mu telo čas na jednu čas na drugu stranu, i tek posle toga ponovo ga pokrenu i nekoliko puta s njim obiđe svoj brod.
     Srce mu je kucalo brže nego obično, ali sve prođe bez i najmanje nezgode. Pred sobom je video ogolelo polje, tamnosive boje pri niskoj izmaglici, daleke nizove svetiljki što su označavale rubove sletne staze, i, najzad, u samom podnožju kontrolnog tornja, ugleda i sićušnu priliku samog Gosa, neodoljivo nalik na kakvog mrava. Parvis je bio okružen prijatnim, nimalo nametljivim zvucima; njegove uši, sve se bolje prilagođavajući da razabiru različite šumove, jasno su izdvajale muklo zujanje glavnih motora; zujanje se povremeno preobraćalo u prigušeni pev, a povremeno i u gunđanje kao da ga blago prekoreva kada bi se desetotonske noge, vođene snažnom inercijom, previše naglo zaustavile. Sada je već bio u stanju i da uhvati horski napev hidraulika, čija je uljana krv tekla kroz hiljade vena i kapilara, uspostavljajući postojani ritam klipova koji su savijali i ispravljali orijaševe zglobove dok je svojim masivnim nogama stupao po betonskoj podlozi. Bio je, čak, u stanju da čuje i tanano predenje žiroskopa koji su mu automatski pomagali da održi ravnotežu. A kada bi pokušao sa kakvim oštrijim pokretom, ispostavilo bi se da orijaš baš i nije bio pogodan za takve manevre; i mada bi mašine poslušno stale da grme punom snagom, kolos bi počinjao da se tetura. Smesta mu povećavajući luk kretanja i popuštajući dizgine, Pravis je spretno održavao punu kontrolu nad kolosom.
     A onda je, čak, počeo i da se poigrava, podižući višetonske kamene gromade što su stajale razasute uz sam rub betonskog polja. Varnice kresnuše i začu se piskav, škriputav zvuk kada se hvataljke sklopiše, čvrsto ščepavši stenu. I tako, isteče pun čas, Parvis oseti da sasvim vlada Diglasom; još je jednom dospeo u poznato stanje koje su veterani nazivali 'stapanjem čoveka i strajdera u jedinstveno biće'. Svaka podvojenost između njega i mašine netragom iščeze; pokreti mašine bili su sada pokreti njega samog. Da bi do kraja izveo vežbu, on se uspe svakojakim kršem pokrivenom padinom; već se bio toliko izveštio da je, čak i na osnovu stenjanja kamenih gromada što su se mrvile pod teškim nogama mašine, mogao tačno reći koliko bi mogao zahtevati od svog kolosa. Već se i te kako zaljubio u njega.
     I tek pošto se ponovo spustio na prigušenim svetiljkama obasjano sletno polje u njegovo se samozadovoljstvo, poput kakve igle, zabode pomisao na izlet koji ga je tek čekao - uz svest o tome da su Pirks i još dvojica, upravljajući kolosima poput ovog, ostali zatočeni i možda bili progutani u Ulegnuću. Da li zbog još malo vežbe ili u znak oproštaja - to ni sam ne bi umeo reći - on načini još jedan krug oko broda kojim se spustio ovamo, a onda se upusti u kratak razgovor sa Gosom. Ovaj je sada stajao pored Londona, iza staklenog okna tornja. Parvis ih je sasvim dobro video; saopštili su mu, takođe, da još nije bilo nikakvih vesti o nestalim ljudima. Opraštajući se od dvojice ljudi, on visoko podiže ruku svog kolosa. Neko bi možda pomislio da je ovakav gest bio melodramatičan, ili čak klovnovski, ali Parvis ga je smatrao umesnijim od bilo kakvih reči. On se odlučno okrenu za sto osamdeset stepeni, zazva holografsku sliku terena koja mu se odmah ukaza na monitoru smeštenom iznad njegove glave, uključi očitač azimuta i dobi projekciju puta koji je vodio ka Gralu, i krenu, svakim korakom prevaljujući više od desetinu metara.
     Postojale su dve vrste pejsaža karakterističnih za sunčeve unutrašnje planete: jedna je vrsta odavala utisak svrhovitosti, a druga predstavjala sliku beznadežne pustoši. O svrhovitosti je govorio svaki prizor na Zemlji, planeti koja je bila roditeljka života; svaka pojedinost na njoj ukzivala je na dobrobit, na njen teološki smisao. Istini za volju, nije baš uvek bilo tako - milijarde godina organske delatnosti značile su zaista mnogo: tako je cveće dobilo boje čija je svrha bila da se privuku insekti, kao što je i svrha oblaka bila da stvaraju kišu koja će ploditi pašnjake i šume. Svaki životni oblik i svaka pojedinačna stvar procenjivani su u skladu sa dobrobiti što su je u sebi nosili; istovremeno, sve ono što nije bilo ispunjeno nekom neposrednom svrhovitošću, kao na primer, ledeni bregovi na Antarktiku ili ogoleli planinski venci, predstavjalo je malena područja pustoši, izuzetak od pravila - sumornu, premda ne i neprivlačnu divljinu. Čak ni one nisu vazda ostajale nepromenjene, budući da su ljudi - skrećući tokove reka radi navodnjavanja suvih područja, ili otapajući led u polarnim oblastima - navodnjavanje pitomine plaćali gubitkom drugih, nekada obdelavanih, remeteći na taj način klimatsku ravnotežu biosfere, koja je gotovo bolnim (iako se to nije moglo videti) naporima postizana prirodnom evolucijom. Nije bila stvar u tome da su, na primer, okeanske dubine pomagale stvorenjima što su u njima živela na taj način što su ih obavijale dubokom tamom - tu su tamu ona, ukoliko bi im zaista bilo neophodno, mogla probiti vlastitom, organskom luminiscencijom; bilo je upravo suprotno: tama je baš doprinosila nastajanju stvorenja koja su mogla podneti i najviši pritisak, i osvetljavati svoju životnu okolinu vlastitom svetlošću.
     Na planetama na kojima je život bujao, samo je u njihovim utrobama, u pećinama i vulkanskim grotlima, stvaralačka moć prirode - iako donekle sramežljivo - mogla sebe izraziti; moć koja je, neuznemiravana zahtevima veštačkog prilagođavanja, niti remećena, u borbi za opstanak, nadmetanjima svega što beše njen vlastiti porod, mogla tokom milijardi godina, sa beskonačnim strpljenjem, od kapi okamenjenih sonih rastvora stvarati fantasmagorične prašume stalaktita i stalagmita. Na takvim nebeskim telima to je, ujedno, predstavljalo i odstupanja od istinske planetarne delatnosti - odstupanja zatočena u podzemnim odajama među stenjem i, samim tim, lišena prilike da prikažu svu svoju veličanstvenu raskoš. Upravo to i jeste doprinosilo utisku da takva mesta nisu bila uobičajena u prirodi, već da su, zapravo, predstavljala mrestilišta izopačenih plodova negde na rubovima zbilje. Sasvim retki izuzeci u statističkim pravilima haosa.
     S druge, pak, strane, na planetama suvim poput Marsa ili Merkura, oblivenim žestokim solarnim vetrovima, tlo je, usled tog razređenog ali postojanog strujanja sa majčinske zvezde, bilo pretvoreno u beživotnu pustoš; sve što je na njima uopšte izraslo, nepodnošljiva je žega krunila i postepeno pretvarala u prah, taložeći ga u dubinama ogromnih kratera. Samo su se na mestima na kojima je večna, nepomična smrt vladala, na kojima su i sita i mlinovi prirodnog odabiranja ostajali nemi, nagoneći svako biće da se prilagodi zakonima opstanka, otvarali neki čudesni prostori - sa sklopovima materije koji nikada i ništa nisu podražavali, oslobođenih svih prinuda, često zalazeći preko svih granica ljudske mašte.
     I upravo je iz tog razloga fantastični krajolik Titanov predstavljao pravi šok za njegove rane istraživače. Ljudi po pravilu izjednačuju red sa životom, i haos sa teskobnom bezbednošću. Čovek je, međutim, trebalo da se nađe na spoljnim planetama - na Titanu, na primer, najvećem od svih njihovih meseci - da u celosti shvati do kakvih ga je zabluda dovela ta dihotomična dogma. Posmatrano iz visine i iz daljine, neobično tkanje Titana, bez obzira na to da li se činilo bezbednim ili punim groze, odavalo je utisak posvemašnjeg, stenovitog haosa. Utisak se temeljito menjao pri stupanju na tle ovog džinovskog meseca. Sveprožimajuća hladnoća koja je vladala ovim područjem sistema, koje je sunce, istina, obasjavalo, ali kojem je i uskraćivalo svoju toplotu, predstavljala je, kako se ispostavilo, ne uzde već mamuze za stvaralačke težnje materije. Hladnoća je, uistinu, usporavala stvaralačke procese, ali je istovremeno, usporavajući ih, učinila da razviju sve svoje mogućnosti; pružila im je upravo ono što je prirodi bez ikakvih oblika života i bez delatne toplote sunca najneophodnije: dovoljno vremena; vremena za koje milion, ili čak dva miliona stoleća, nije ama baš ništa značilo.
     Sirove rude bile su istog hemijskog sastava kao i one na Zemlji. Međutim, hemijski elementi na Zemlji, da se tako izrazimo, stavili su se u službu biološke evolucije i jedino su u takvom sklopu očaravali ljude svojom tananošću - tananošću svojih složenih veza koje su se ustrojavale da izgrade organska jedinjenja i uspostave međusobno zavisnu hijerarhiju vrsta. Smatralo se, na osnovu toga, da je najviša složenost predstavljala svojstvo samo žive materije, a ne materije uopšte, i da haos neorganske materije nije mogao poroditi ništa osim sporadičnih vulkanskih grčeva, potoka lave i kiša sumpornog pepela.
     Rembdenov krater se, jednom, raspukao na severnom obodu svoje ogromne kružnice. Posle toga se lednjak sačinjen od zamrznutih gasova probio kroz nastalu pukotinu. Tokom potonjih milenijuma lednjak se povlačio ostavljajući za sobom, na tom izbrazdanom zemljištu, bogate naslage minerala - na radost i brigu kristalografa i drugih, ne manje zapanjenih naučnika. Bilo je to zaista nešto što je trebalo videti. Sada vozač jednog strajdera, pilot se još jednom zagleda u put iskošene doline ovenčane dalekim planinama i posute... čime, zapravo, posute? Bilo je to kao da su se dveri kakvog nezemaljskog muzeja širom otvorile, pružajući oku prizor čitavih kaskada izbledelih kostiju, trošnih ostataka čudovišta, od kojih je svako naredno bilo još fantastičnije od prethodnog? Ili se, možda, radilo o krhotnim ostacima stvorenja koje je samo neki zli usud sprečio da uzmu učešća u velikim tokovima života? On ugleda džinovska rebra - ili su to, možda, bili skeletni ostaci paukova, čije su goleno grčevito stezala krvlju poprskana, loptasta jajašca; ili vilice što su se jedna za drugu držale očnjacima od kristala; ili tanjirasti pršljenovi kičmenih stubova koje kao da su, pošto su se raspala, za sobom u obliku kovanih svitaka ostavila tela praistorijskih gmizavaca?
     Pogled na ovaj sablasni prizor, u svom njegovom raznovrsju, odista je bio ponajbolji sa visine jednog Diglasa. Ovdašnji su žitelji područje Rembdena nazivali grobljem; i zaista, krajolik je odavao utisak drevnog bojnog polja na kojem su pale brojne žrtve, i istovremeno pogrebne prostorije sa živahnim spletovima istrulelih kostiju. Parvis ugleda uglačane glavkove koji su, može biti, bili delovi skeleta nekakve planinske nakaze. Mogla su se, čak, na njima uočiti i crvenkasta, krvlju poprskana mesta na kojima su nekad žile bile zapete. U blizini su se mogli uočiti i nabrani ostaci kože, sa pramenovima krzna koje je vetar nežno češljao i činio da poležu u zavisnosti od pravca u kom je duvao. Kroz izmaglicu se mogao nazreti i poveći broj višespratnih zglavkara, koji kao da su i u smrti nastavljali da se međusobno ujedaju. Iz pljosnatih, ogledalastih trupala štrčali su roščići odbleskujući sred rasutih bedrenjača i lobanja, prljavobelom bojom. On ugleda sve to, shvativši istovremeno da su slike što su se javile u njegovom umu, taj mrtvački splet, bile tek puki privid, obmana očnog vida što ju je izazvao šok usled otuđenosti prizora. Ukoliko bi pažljivo prekopao po svojim sećanjima, po svoj bi prilici uspeo da dokuči od kakvih su sastojaka - u toj milijardu godina delatnoj hemijskoj radionici - bili sačinjeni ti oblici što su, presvučeni hematitom, delovali poput okrvavljenih kostiju; oblici što su daleko prevazilazili skromna postignuća zemaljskog azbesta i njegova svojstva da se preobrati u raznobojno paperje kao kod najtananijeg runa. Međutim, čak ni takvo trezveno razmatranje ne bi imalo nikakvog uticaja na ono što su njegove oči sada gledale.
     Upravo stoga što ovde ništa nije služilo nikakvoj svrsi - nikada i ničemu - kao i stoga što nikakva giljotina prirode ovde nije bila na delu, budući da je odmah uklanjan svaki genotip koji nije doprinosio opstanku, priroda je, lišena svih obaveza prema životu kojeg je sama začinjala i ne hajući za prinude smrti koje je sama nametnula, mogla postići punu slobodu; ispoljavati sebi svojstvenu rasipnost, bezmernu sklonost ka traćenju, gradeći sirovu veličanstvenost koja je zapravo bila bekorisna, iskazujući nepokolebljivu moć stvaranja bez pravog cilja, bez pravih potreba i bez pravog značenja. Ova istina, koja se postepeno probijala do svesti posmatrača, unosila je u njega znatno više uznemirenosti nego utisak da je bio nevoljni svedok kosmičke mimikrije smrti, ili utisak da je tu zapravo bila reč o posmrtnim ostacima neznanih stvorenja što su ostala da leže ispod olujnog obzorja. Trebalo je, stoga, da čovek naglavce okrene svoj uobičajeni način razmišljanja; sposoban da bude delatan samo u jednom pravcu; ovi oblici bili su nalik na kosti, rebra, lobanje i čeljusti ne stoga što su, nekad, bili u službi života - jer to, zaista, nikad nisu bili - već stoga što su se skeleti zemaljskih kičmenjaka, i njihovo krzno, i hitinski oklopi insekata i školjkasta kućišta mekušaca, svi, odlikovali istom arhitektonikom, istom simetričnošću i ljupkošću, budući da je Priroda takve oblike bila u stanju da proizvede čak i na mestima gde niti život, niti životna svrhovitost nikad nisu postojali, niti će ikad postojati.
     Prepustivši se takvim filosofskim sanjarenjima mladi pilot pokrenu snažnije mašinu, prisetivši se odjednom kako se našao ovde, svog vozila i svoje misije. Čelični strajder poslušno se povinova njegovom nalogu i pojača ga hiljadama puta, uz oštre trzaje, vraćajući svog gospodara u stvarnost uz urlik transmisionih pokretača i uz podrhtavanje čitave svoje mase. Pilot se zacrvene, i pribravši se, krenu dalje. U početku je oklevao da noge kolosa, koje su se na tle spuštale poput moćnih hidrauličnih maljeva, stavlja na te lažne skelete; ali da ih zaobilazi, kako se pokazalo, bilo je isto toliko beskorisno koliko i mukotrpno. Stoga je samo povremeno oklevao, i to u slučajevima kada su mu se na putu isprečavale zaista zamašne gromade; čak i tada bi ih zaobilazio tek ukoliko bi kretanje kroz njih, uz snažno mrvljenje, predstavljalo teškoću i za samog njegovog poslušnog džina. S druge strane, posmatrano odozgo, sticao se utisak da zapravo trupka preko bezbrojnih kostiju - satirući lobanje, granaste nizove krilnih kostiju, jagodične svodove odvojene od čeonih kostiju, i čitavo raznovrsje rogova, pretvarajući ih namah u ništavilo. Povremeno mu se činilo kao da hoda preko ostataka nekih organskih mašina - hibridnih stvorenja, napola životinjskih, s razlogom ili bez razloga proisteklih iz spoja živog i neživog - a povremeno, opet, da svojim iridijumskim čizmama gazi po salbasno namnoženim draguljima, dragocenim mada nečistim, zamućenim usled međusobnih sudara njihovih kristala i brojnih metamorfoza. S obzirom na to da je sa visine na kojoj se nalazio morao sve vreme da vodi računa gde i pod kojim uglom stavlja kulaste noge svog orijaša, i s obzirom na to da je hodanje u u ovoj početnoj fazi potrajalo duže od jednog časa - bilo je neophodno da se kreće sporo - on se u sebi nasmeja prisetivši se žestokih napora koje su artisti na Zemlji preduzimali da bi postigli bilo šta što je prevazilazilo ljudsku maštu (uvek žudnu da sve preobrazi u žive i jasne slike); i toga kako su se jadničci stalno sudarali sa zidovima vlastitih domisli; i toga kako su tek malo, zaista, uspevali da se odvoje od otrcanih fraza, iako su stremili najvišem - dok je ovde, na samo jednom hektaru, bilo neuporedivi više ponesene originalnosti nego u stotinama njihovih mukotrpnih, teskobnih artističkih predstava.
     Budući da nije bilo izazova s kojima ljudska bića nisu veoma brzo postajala spremna da se suoče, sasvim je malo vremena prošlo pre no što je preko tog groblja spinela, ametista, plagioklasa i šalkocita - ili bolje rečeno, njihovih dalekih, nezemaljskih rođaka - počeo da hoda kao da su mu pod nogama tek puke krhotine stenja. U deliću sekunde on smrvi jednu račvicu kojoj je, bez sumnje, bilo potrebno više miliona godina da se kristalizuje u jedinstven, neponovljiv viljuškast oblik - ne stoga što je to želeo, već stoga što je bio prinuđen da je svede da staklasti prah. Mada bi povremeno ipak zažalio zbog isčeznuća nekog od sjajnih primeraka nastalih tokom eona, bilo ih je u tolikom mnoštvu, valjali su se jedni preko drugih u takvom izobilju da konačno osta još samo jedna stvar koja ga i dalje nije ostavljala ravnodušnim.
     Reč je, naime, bila o tome da je ova oblast njemu - i ne samo njemu! - bila nalik na predeo iz snoviđenja, na kraljevstvo fantoma; u pitanju je, takođe, bila lepota koju je rastrzalo ludilo. Bio je ovo kraj - reče to samom sebi, gotovo naglas - gde je priroda usnula, ustrojavajući svoju veličanstvenu grozu, svoje nesputane more, nekako izravno, bez posredovanja ičije ili ikakve psihe, u grku čvrstinu materijalnih oblika. Baš kao u kakvom snu, sve što bi oko sebe ugledao delovalo je, istovremeno, i potpuno tuđe i savršeno prisno, sve vreme ga podsećajući na nešto što mu svakog trenutka može zauvek izmaći, posle čega bi ostao obamrlih čula koja jedva da bi prikrivala tanani osećaj gubitka; jer, ovde su stvari izgledale konačno uobičajene samo u svojoj pradrevnoj izvornosti, i nikada se neće do kraja ovaplotiti, nikada postići puno samoostvarenje, i nikad ništa odlučiti o vlastitoj sudbini.
     Tako je razmišljao, ošamućen koliko samom okolinom toliko i svojim mislima, budući da mu umovanje nije baš bila jedna od svakodnevnih navika. Iza njega se sada nalazilo izlazeće sunce, i senke su se razastirale ispred njega; zaista je bilo neobično videti, u kretnjama te izdužene, ošrouglaste, užurbane siluete, spoj dveju duša: njegove, ljudske, i one druge, koja je pripadala mašini. Silueta koju je sada imao prilike da vidi kako se ispostavilo, bila je silueta robota što se ljuljao poput kakvog brodića; s druge strane, neke od tih kretnji bile su neobične samo njemu samom, dok im se prepuštao s nekom nastranom razmetljivošću, budući da su delovale nekako preuveličano, preterano. U stvari, spazio ih je još ranije, ali ovo, sada već dvočasovno tumaranje ovim začaranim mestom, ili je nekako bilo potaklo ili izošrilo njegovu maštu. I stoga ga ni najmanje nije uzbudilo kada je, skrenuvši više na zapad u odnosu na Rembden, izgubio radio-vezu sa Rembdenjanima. Znao je da će se radio-veza osloboditi blokade na tridesetoj milji - nije još mnogo preostalo do nje - a za to vreme želeo je da bude sam sa sobom, slobodan od obaveze da sluša pitanja, podnosi izveštaje i daje odgovore.
     Na obzorju se ukazaše neki tamni oblici, ali on nije bio u stanju da razabere da li su u pitanju polegli oblaci ili planinski venci. Na ovom putu ka Gralu Angas Parvis, tokom čitavog sleda svojih nepovezanih misli, nijednom ne poveza svoje ime sa imenom Parsifala. Čoveku nikad nije bilo lako da tek tako iskoči iz svog duhovnog identiteta - ličilo bi to na mentalni zmijski svlak - a da se o zakoračenju u mitologiju ni ne govori. Gotovo sva njegova pažnja beše vezana za neposrednu okolinu u kojoj se nalazio, pogotovo kada se prizori tobožnje smrti - anatomsko pozorje planetnih minerala - stadoše postepeno proređivati. Prolazio je pored mesta koja su odbleskivala sa takvim lažnim sjajem da se činilo kao da ih je tajanstveni neko tako upriličio samo za njegove oči; sada je kraj njih prolazio sa ledenom ravnodušnošću. (Od trenutka kada je doneo odluku odbijao je da dalje razmišlja o tome šta ga je na takav korak nagnalo. To nije bio njegov problem. Budući da je već dugo služio kao astronaut, sasvim je dobro savladao veštinu nesporenja sa samim sobom.) Nastavljao je da hoda u svom teturavom Diglasu; nije se moglo izbeći da se kolos savije čas na jednu čas na drugu stranu, ali se on na to već sasvim privikao. Tahometar je pokazivao da se kreće brzinom od otprilike trideset milja na sat.
     Jezoviti reptilo-vodozemački plesovi smrti ustupiše mesto pitomijim naslagama stenja, prekrivenim vulkanskom sedrom tananijom i lakšom i od samog peska. Premda je sada mogao da ubrza, bilo mu je dobro znano da bi osećanja koja bi se u njemu proizvela pri punoj brzini teško mogla podnositi duže vremena; a pred njim je, bio je toga svestan, stajalo još nekoliko časova pešačenja, i to po znatno nepogodnijem terenu, pre no što konačno stigne do Ulegnuća. Pljosnate, nazubljene konture obzorja više mu nisu ličile na oblake. Dok im se približavao, njegova vlastita senka i dalje ga je preticala, ali nekako izvitoperena; usled ogromne mase strajdera, orijaševe noge činile su tek jednu trećinu njegovog trupa. Pod prinudom da ubza, morao je dobro da ispruži korak, naizmenično izbacajući noge čak iz bedara. Bedra su se mogla pokretati zahvaljujući tome što je koren nogu (odnosno, tačnije rečeno, karlica) sačinjavao ogromni tanjirasti držač u koji je bio usađen trup. Problem je, međutim, bio u tome što su bočni nagibi doprinosili ljuljavom hodu džina, čineći da prizor koji se pružao pred očima operatora deluje kao da ga posmatra kakav pijanac. Ovakve džinovske mašine nisu baš bile načinjene za jurnjavu. Na Titanu, na primer, čak ni skok sa visine od dva metra nije bio nimalo preporučljiv. Na manjim nebeskim telima, uključujući tu i Zemljin Mesec, bilo je znatno više slobode kretanja. Graditelje, međutim, nije morio problem brzine kojom će se kretati ove mašine; uostalom, njihovo kretanje nije bilo vezano za transport, već za obavljanje najtežih poslova. Sposobnost da prelaze velika prostranstva predstavljala im je korisno, ali ipak samo dodatno svojstvo, čineći te radne kolose još samodovoljnijim.
     Tokom više od jednog časa Parvisu se naizmenično činilo da bi se (1) u svakom trenutku mogao naći zaglavljen u pravom haosu stenja, i (2) da liniju azimuta mora biti da je povukao neki istinski genije, budući da bi se, kad god bi se približio nekoj gomili gromada - kamenim pročama što su stajale u tako nesigurnoj ravnoteži da se činilo kako bi i najmanji povetarac mogao izazvati zaglušujuću lavinu - u poslednjem času, uvek, pojavio neki pogodan prolaz kroz njih, da nikakve potrebe nije bilo da ih obilazi ili da zastaje, povlačeći se i tragajući za izlazom iz ćorsokaka. Nije prošlo mnogo vremena i on dođe do zaključka da bi najbolji operator na Titanu bio upravo neki razroki operator, budući da se pogled istovremeno morao držati i na terenu ispred mašine i na svetlucavom pokazivaču pravca, koji je poskakivao poput igle na nekom kompasu položenom na poluprozirnu mapu. Nekako je ipak uspevao da se snalazi - i to nimalo loše - oslanjajući se i na svoje oči i na ono što mu je igla pokazivala. Odsečen od ostatka sveta brujanjem moćnog pokretačkog mehanizma, kao i sveprožimajućom rezonantnom tutnjavom tela mašine, sve vreme je mogao da razgleda Titan kroz nereflektujuće staklo svoje kabine. I bez obzira u kom bi pravcu okrenuo glavu - a činio je to kada god bi mu zaravnjeni teren dopuštao - ugledao bi, iznad mora izmaglice, planinske grebene ispresecane vulkanima koji su bili mrtvi već stolećima. Nastavljajući da se kreće duž ledenih poderotina, povremeno bi ugledao, duboko u njih uronjene senke vulkanskih bombi, kao i neke tamnije, nerazaznatljive oblike - nalik na morske zvezde ili oktopode što su kao kakvi džinovski insekti bili zauvek zatočeni u ćilibaru. A onda se zemljište naglo izmeni. Delovalo je, istina i dalje preteći, ali na neki drugačiji način. Ova planeta je prošla kroz razdoblje bombardovanja iz nebeskih visina i golemih erupcija,
     upućujući slepe mlazeve lave i bazalta uvis, koji bi se odmah potom skamenili u divljoj, neljudskoj nepokretnosti. Ne prođe mnogo vremena i on zađe u te vulkanske tesnace. Ispusti što su stajali malo dalje odatle bili su gotovo nezamislivi. Neživu burnost tih seizmičkih grčeva - za koju, jednostavno, nije bilo reči u rečniku stvorenja odraslih na jednoj mnogo pitomijoj planeti - još su više naglašavale gravitacione sile ne snažnije od onih na Marsu. Čoveku zagubljenom u ovim lavirintima čak se ni njegovo vozilo više nije činilo orijaškim. Nekako kao da je odjednom splasnulo, postavši gotovo neuočljivo u toj vrleti zdanja od lave, koja je nekad, pojavivši se kao kilometrima dugačka kaskada ognja, ostala zatečena kosmičkom hladnoćom. Hladnoća je presekla njene rukavce, i pre no što su se zamrzli, survavajući se u slapovima, načinila od njih džinovske, okomite ledene svećnjake - monstruozne kolonade - pretvarajući ih u zaista jedinstven prizor. Pokraj njih je čak i jedan Diglas postajao nalik na mikroskopski malenog insekta, koji baulja mimo neizmerno visokih stubova - stubova nekog davno napuštenog zdanja što su sa nehajnošću koja se mogla meriti samo sa njihovom ogromnošću, sazdali jedini istinski džinovi na ovoj planeti. Ili, da se mašimo jednog još slikovitijeg poređenja: delovali su poput debelih mlazeva slatkog sirupa koji curi sa usana nekog svemirskog diva, namah se stvrdnjavajući u stalaktite - a sve to posmatrano iz položaja kakvog mrava koji izviruje iz pukotine svog prizemnog doma. Pri svemu tome, suština nije bila u samoj grandioznosti prizora. Upravo je u toj pustoši, u tom redu-neredu toliko stranom ljudskom oku, bez ikakve sličnosti sa bilo čim na Zemlji, surova lepota razgolićavala sebe samu - kao plod izišao iz utrobe planete i, pod pogledom dalekog sunca, preobražen iz ognja u kamen. Dalekog sunca, doista, jer ono ovde nije imalo oblik gorućeg diska, kao na Mesecu ili na Zemlji; više je bilo nalik na svetlucavohladni čavao zakovan u zagasito nebo, odajući veoma malo svetlosti i još manje toplote. Tamo napolju, bilo je devedeset stepeni ispod nule - temperatura izuzetno blagog leta, kakvo je bilo upravo ove godine... Na ulazu u klisuru Parvis odjednom ugleda neki blistavi odsjaj na nebu. Odsjaj se dizao sve više i više, dok konačno ne ispuni čitavu četvrtinu nebeskog svoda. Isprva nije bio siguran da li je u pitanju rađanje novog dana ili svetlost nekog solektora; a onda shvati da je u pitanju otac i vladalac Titana, velikoprstenast i žut poput meda - Saturn.
     Oštar trzaj, usled koga se sva kabina dobro protrese, iznenadno cviljenje mašina - koji su neutralisani brzom reakcijom žiroskopa, pre nego manevrom koji je on sam preduzeo - podsetiše ga da ovo nije bilo ni mesto ni vreme za astronomska ili filosofska razmišljanja. On ponovo, smerno, skrenu pogled na tle ispred sebe. Čudno, ali tek tada postade svestan koliko su mu kretnje bile smešne. Lebdeći opasan remenjem, kroz vazduh se kretao nalik na neko dete zanjihano na ljuljaški: uprkos tome, osetio bi svaki potres orijaševih koraka. Klisura je sada postajala sve strmija. Iako on odmah skrati korake svog vozila, prostorija u kojoj su bili smešteni motori ispuni se jecajem turbina. Pre nego što je stigao da uključi svetiljke, nađe se u dubokoj senci; i već sledeće sekunde zateče sebe usmerenog prema jednoj gromadi znatno većoj od Diglasa. Usled pendularnog kretanja svoje mase - sasvim u skladu sa Njutnovim Prvim zakonom - orijaš ispolji težnju da kretanje nastavi pravolinijskom putanjom; a kada ga Parvis nagna da naglo skrene, motori mu, usled iznenadne preopterećenosti, gotovo pomahnitaše. Sve kazaljke, koje su dotad svetlucale postojanom zelenkastom svetlošću, odjednom poprimiše jarkocrvenu boju. Turbine su žalostivo cvilile, dajući, uprkos svemu, sve od sebe.
     RPM indikator glavnog žiroskopa poče takođe da svetluca - što je ukazivalo na to da je u dovodima energije došlo do pregrevanja. Kabina se iskosi, i izgledalo je kao da će se Diglas svakog trenutka stropoštati. Parvisa obli hladan znoj. Na tako glup, gotovo sumanut način da uništi mašinu koja mu je poverena! Ipak, samo levim laktom kolos očeša stenu - uz oštar, metalast zvuk, kao da je kakav brod udario o podvodni greben. Dim, prašina i čitav roj varnica suknuše iz čeličnih oplata, ali kolos, sav se tresući, ipak ponovo uspostavi ravnotežu.
     Pilot zastade da se pribere. Sada mu je bilo milo što je u klisuri izgubio radio-vezu sa Gosom; jer, automatski odašiljač bi bez sumnje ovu malu nezgodu usrdno prikazao na monitoru. Izašavši iz senke, Parvis udvostruči budnost. Ipak, i dalje je osećao stid, budući da je u pitanju bila elementarna stvar, stara koliko i sam svet. Bez ikakve potrebe da o tome uopšte razmišlja, svaki je inženjer, iz dugog iskustva, znao da pokrenuti lokomotivu samu, i pokrenuti je sa prikopčanim vagonima, predstavlja dve potpuno različite stvari. Stoga on nastavi hod znatno obazrivije, i na svoje ogromno olakšanje vide da kolos ponovo ispoljava potpunu poslušnost. Kroz okno kabine mogao je jasno da vidi kako se i najmanji pokret njegove ruke smesta preobražava u moćni zamah orijaševe klještaste šake; a kada bi mu pokrenuo nogu, dobijao se utisak kao da se čitava jedna kula pokrenula, dok su joj se štitnici na kolenu oštro presijavali.
     Sada se od svemirske luke nalazio udaljen pedeset osam milja. S obzirom na podatke na koje su ukazivali mapa, satelitske fotografije koje je prethodne večeri proučio, i diorama - stvari je prikazivala u omeru od 1:800 - bilo mu je dobro poznato da je put do Grala, u osnovi, bio podeljen u tri dela. Prvi deo činili su takozvano Groblje i vulkanska klisura, kroz koju je upravo prošao. Drugi se upravo ukazivao pred njim: bila je to pukotina u masivu od zamrznute lave, načinjena uz pomoć čitavog niza termonuklearnih mina. Prolaz kroz taj masiv, koji je predstavljao najveći od rukavaca što se izlio iz Orlandovog vulkana, nije bilo moguće načiniti ni na kakav drugi način, s obzirom na bedemastu iskošenost njegovih rubova. Nuklearne eksplozije načinile su prolaz kroz masiv koji je preprečavao put; bio je presečen nadvoje, kao da je kakav zagrejani nož prošao kroz grumen butera. Dijagram Titana koji se nalazio u operatorovoj kabini bio je na tom mestu sav načičkan uskličnicima, upozoravajući da se ni pod kakvim okolnostima vozilo tu nije smelo zaustaviti.
     Usled sekundarnog zračenja posle termonuklearnih eksplozija za čoveka bi ovde bilo opasno boraviti napolju, izvan oklopa njegovog strajdera. Između ulaza i izlaza useka pružalo se jednu milju ravno tle, crno poput kosmičke noći, kao da je prekriveno gareži. Sada je, već, ponovo bio u mogućnosti da čuje Gosa, ali mu Parvis nijednom rečju ne spomenu sudar koji je imao sa stenom. Gos mu samo napomenu da će posle useka, kod Predgorja - tu je bila tačno polovina puta - radio-vezu sa njim preuzeti Gral i dalje ga voditi. Tu će, isto tako, započeti treći, poslednji komad puta, kroz Ulegnuće.
     Crni prah koji je prekrivao ravno tle između dva oboda useka dopirao je Diglasu čak do kolena. Parvis se kroz te prašinaste kovitlace kretao i brzo i s lakoćom, prema gotovo okomitim zidovima koridora. On najzad stiže do jednog od zidova, stupivši na krhotine glatke poput stakla - uglačanog stenja pretvorenog u komadiće usled sunčane vreline nuklearnih eksplozija. Našavši se pod teškim iridijumskim petama Diglasa, ovi komadići, tvrdi poput dijamanata, razmrskavali su se uz zvuke koji su podsećali na topovsku paljbu. Međutim, tle useka bilo je na dnu ravno poput ogledala. Parvis nastavi da se kreće između pocrnelih zidova, praćen ječećim odjekom koraka - svojih vlastitih; objedinivši sebe sa mašinom, ona je sad bila njegovo sopstveno, veoma uvećano telo. A onda se, odjednom, nađe u tako gustoj tmini, da je bio prinuđen da uključi svetiljke. Njihova srebrnasta svetlost, probijajući se između senki stubastog stenja, uhvati se ukoštac sa hladnim, crvenkastim, nimalo prijateljskog izgleda, sjajem neba uokvirenog udaljenim izlazom iz useka, koji je postajao sve veći što mu se više približavao. Prema svom kraju usek se najpre sužavao, kao da želi njegovom džinu da onemogući prolaz, prinuđujući ga da se svojim četvrtastim ramenima probija kroz otvor nalik otvoru u kakvom dimnjaku. Razume se, bio je to samo privid - budući da je prolaz na obe strane useka bio proširen za nekoliko metara. Uprkos tome Parvis uspori, budući da se Poluks utoliko više naginjao čas na jednu čas na drugu stranu ukoliko se brže kretao. To se, uostalom, nije ni moglo izbeći. Usled zakona dinamike, posebno angularnog momenta, patka se upadljivije gega kako ubrzava korak; ni graditelji ovog kolosa nisu bili u stanju da se u potpunosti ogluše o to načelo. U poslednjih tri stotine metara tle ponovo stade da se uspinje i on napreže sva čula, preduzimajući svaki sledeći korak tek pošto bi ga prethodno pažljivo proračunao i naginjući se unapred u svom uzdignutom, lebdećem sedištu, kako bi bolje osmotrio tle na koje stupa. To brižljivo osmatranje mu je do te mere zaokupilo svu pažnju da tek pošto se okolna svetlost probi u kabinu on konačno podiže pogled i ugleda novi - sve u svemu poprilično različit - iako i dalje nezemaljski pejsaž.
     Predgorje se pred njim uzdizalo sred beličastog i rumenolikog okeana runastih oblaka; samotno, tamno i tankovito, ispunjavalo je čitavo nebo od jednog kraja obzorja do drugog. Istog časa Parvis shvati zbog čega su neki Predgorje nazivali još i Božjim prstom. On se lagano zaustavi i zagledan u veličanstveni prizor što se razastirao pred njim, potisnuvši iz svesti tihi napev turbina, pokuša da uhvati Gralov glas. Ništa se, međutim, ne začu, i on se bez oklevanja okrenu Gosu, ali ni od ovoga ne stiže nikakav odgovor. I dalje se, dakle, nalazio u području blokade. A onda se zbi nešto krajnje zanimljivo. Ranije, radio-veza sa svemirskom lukom nekako je razdražujuće, čak neprijatno na njega delovala, možda i stoga što je, ne toliko u Gosovim rečima koliko u njegovom glasu, naslućivao neku pritajenu teskobu, gotovo nevericu, da će Parvis ipak uspeti; i u toj teskobi i prizvuk sažaljenja, koji je mladiću bilo teško da podnese. Ali sada, kada je ostao stvarno sam, lišen kako svakog ljudskog dodira tako i automatskih signala koje je do njega prenosio radio-zrak iz Grala, usmeravajući ga u ovoj beloj pustoši, on ne oseti olakšanje što je konačno sasvim slobodan već, pre, nelagodnost čoveka koji, našavši se u palati prepunoj svakakvih čudesa i bez najmanje želje da je napusti, odjednom ugleda kako se velika vrata na njoj - prethodno širom otvorena i tako zavodljiva u svom zovu - za njim sa treskom zatvoriše. On istog časa prekori sebe zbog takvih obeshrabrujućih misli - koje su ga lako mogle odvesti i u paniku - i poče da se spušta prema talasavom okeanu oblaka, niz blagu i mestimično zaleđenu kosinu, pravo prema Predgorju. Crnom, ustremljenom put nebesa, pomalo povijenom, poput prsta kojim ga priziva.
     Jednom ili dvaput tabani strajdera se pokliznuše, uz tup, škripav zvuk, izazvavšii pravu lavinu kamenja, istrgnutih iz svojih zaleđenih udubina, koje se stade šumno kotrljati nadole; međutim, ta okliznuća nisu predstavljala ozbiljniju pretnju i nisu mogla izazvati prevrtanje orijaša. Parvis tek malo prilagodi kolosov hod, nastojeći da se pri svakom koraku dobro osloni na debelu, ledenu pokoricu snega, koristeći se pri tom klinovima na orijaševim petama; međutim, posledica toga bilo je znatno sporije kretanje nego ranije. On se spusti niz ispupčenu kosinu između dve jaruge, tupkajući nogama s ustrajnom preteranošću, sve dok se pršteće paperje leda u izobilju ne nakupi po oplatama džinovljevih golenjača i štitnika na njegovim kolenima. Napregnuo je oči da bolje sagleda dolinu, čije se dno sada počinjalo pomaljati kroz maglocepine; i što je niže zalazio sve se moćnije crni prst Predgorja pred njim uzdizao, stremeći uvis sred dalekih, mlečnih oblaka. Na ovaj način on konačno dopre do paperjaste izmaglice što se lagano i ujednačeno kovitlala kao iznad kakve nevidljive vode: obavijala ga je sve do butina i bedara; jedan pramenasti oblačić čak zaigra i oko njega samog i njegove kabine, ali odmah iščeze, kao da ga je neki moćni dah odatle hitro oduvao. Već neko vreme Crni Prst se uzdizao iznad perutave beline - poput, kakvog kamenog malja što trči iz nekog arktičkog okeana, potpuno nepomičan sred zapenušane vode i ledenih santi. A onda iščeze, kao da nestaje iz vidnog polja ronioca koji se upravo ustremljuje put dubina.
     Parvis zastade, osluškujući; učinilo mu se da čuje neprekinut, tanak i piskav ton. Okrećući Diglasa čas ulevo čas udesno, očekivao je da u oba uha ravnomerno začuje žalostivi, ali potpuno jasan zvuk. Trebalo je da dođe ne od Grala, već od prenosnog radio-zraka na samom Predgorju. Bio je dužan da se upravlja tačno prema njemu; ukoliko bi skrenuo sa određene rute, postojani signal bi se odmah rascepio nadvoje, u zavisnosti od pravca skretanja. Zalazeći odveć udesno, u opasnom smeru Ulegnuća, u njegovom desnom uhu trebalo je da se oglasi upozoravajući, vriskav zvuk; a ukoliko bi pošao u suprotnom smeru, prema neprolaznim, strmim zidovima, signal je trebalo da mu se javi u levom uhu, kao manje hitan, ali, ipak, na grešku opominjući bas. Na odometru je stajalo da je već prevalio stotinu milja. Veći, i u mehaničkom smislu osetno teži deo puta nalazio se iza njega. Međutim, daleko opasniji deo još se nalazio pred njim, duboko utonuo u gustu izmaglicu... Trnasti oblaci sada su gotovo sasvim zatamnjivali nebo iznad njega; vidljivost je iznosila jedva nekoliko stotina metara; aneroid mu je ukazivao da sinklinalni nabori Ulegnuća upravo ovde započinju - ili bolje rečeno, njegovi zaista dobrodošli čvrsti obodi. Parvis nastavi sa hodom, koristeći se i očima i ušima, budući da je čitavo područje sada odbleskivalo od beline snega - zamrznutog ugljen-dioksida, dakako, kao i anhidrida drugih gasova preobraženih u čvrsto stanje.
     Povremeno bi kakva lutajuća gromada zaštrčala iz te beline, kao beleg glečera što je nekad davno dobauljao sa severa, sabijen u pukotinu ovog vulkanskog masiva i, šireći se, nastavljao da puzi put juga, ostavljajući za sobom, tu i tamo, u led ukopane komadiće stenja. Mnogo kasnije, povlačeći se, ili se mešajući sa magmom koja je šiknula iz Titanovih dubina, glečer je za sobom ostavio razdrobljeno stenje, razasuto unaokolo u neredu kao prilikom žurnog bekstva. Krajolik je sada bio sušta suprotnost onom pređašnjem: kao da je prohladni dan polegao na dnu, a onda bio prekriven mrklim mrakom neprozirnih oblaka. Parvis više nije imao čak ni sopstvenu senku za sadruga. Ipak je bez oklevanja gazio, prteći sneg svojim čeličnim čizmama, prekrivenim prahom sićušnih kristala; u svojim širokokutnim retrovizorima mogao je da uoči vlastite tragove - tragove kakvima bi se podičio i neki tiranosaurus, najveći grabljivac iz mezozojskog doba... Bacajući povremeno pogled unazad, Parvis je po vlastitim tragovima proveravao da li se drži prave linije. Pri svemu tome, tokom već bezbrojnih minuta pratilo ga je jedno čudno osećanje - utisak koji je sve više jačao iako je on upravo nastojao da ga suzbije, kao potpunu besmislicu - naime, da u svojoj kabini nije potpuno sam, i da mu se iza leđa nalazi još neki ljudski stvor. Svoje prisustvo odavao je disanjem. Konačno taj privid učini Parvisa toliko nervoznim (nije, uopšte, sumnjao da je reč o prividu, izazvanom, po svoj prilici, umorom usled stalnog osluškivanja istog, jednoličnog radio-signala) te odluči da zadrži dah i da prestane da diše. Onaj drugi oglasi se ponovo, dugim, jasnim uzdahom. To, već, nije mogao biti privid. Zapanjen, Pravis se trže, učinivši da se kolos zatetura. I dok su kazaljke mahnitale i turbine zavijale, njemu konačno pođe za rukom da orijašu povrati ravnotežu i postepeno ga zaustavi.
     I onaj drugi kao da je odmah zaustavio dah. Nije li to, onda, moglo značiti da je, ipak, u pitanju bio odjek što mu se vraćao iz dubina samih Diglasovih grudi? I dalje ne čineći ni najmanji pokret, on osmotri očima oko sebe i ugleda, na beskrajnoj belini snega, neki crni beleg, kao znak uzvika tušem ispisan na izbeljenom obzorju - mada se pod postojećim okolnostima nije dalo razabrati da li to obzorje čine ogromni nanosi vetrovima dovitlanog snega ili nepregledni slojevi oblaka. Mada još nikad dotad, u ovakvoj zimskoj sredini, nije gledao nekog strajdera sa čitave milje udaljenosti, u njemu se istog časa čvrsto ukoreni uverenje da pre sobom ima Pirksovo vozilo. On pohita za njim, ne obazirući se na sve izrazitiju rascepljenost zvukova koji se javiše u njegovim slušalicama. Parvis još više ubrza. Crna tačka, koja se takođe kretala naspram tog istog zida beline, poče se preobražavati u razaznatljivu figuru, koja se, dok je i sama brzo hodala i ljuljala se amo-tamo. Posle otprilike petnaest minuta, stvarne proporcije postadoše potpuno uočljive. Sada ih je međusobno razdvajalo otprilike oko pola milje, ili, možda, tek nešto više. Zbog čega se Parvis nije oglasio, upućujući mu poziv preko odašiljača? Na to pitanje ni sam ne bi mogao da pruži odgovor; ipak, nije se usuđivao. Još više napregnuvši oči, on iza malenog staklenog okna - srca kolosa - ugleda priliku čoveka koji je, lebdeći pridržavan remenjem, neodoljivo podsećao na neki lik iz lutkarskog pozorišta. Parvis još brže poteče za njim, i iza oba kolosa sada su se dizali oblaci snežne prašine, kao kad u kakvom kanalu brodovi seku talase ostavljajući za sobom penušave kreste. On ponovo ubrza, da bi ga sustigao, a onda, gotovo istog časa, opazi šta se pred obojicom događa - a nešto se zbilja događalo, jer se u daljini jasno mogao razabrati pozamašni beli vihorni kovitlac koji se mreškao i nabirao. Njegovi široko zakrivljeni lukovi bili su bleštaviji od same beline snega. Ovo je bilo područje hladnih gejzira. Parvis sada odluči da se oglasi, uputivši poziv prvi, drugi, pa treći put, ali onaj ispred njega, umesto da odgovori, samo ubrza korak, kao da želi da izmakne svom spasiocu; na to i Parvis učini isto, gotovo potrčavši, dok se trup njegovog kolosa sve snažnije ljuljao a ruke mu sve oštrije izmahivale kroz vazduh, sve se više izlažući opasnosti. Kazaljka na brzinometru, nervozno podrhtavajući, već dodirnu crveni zarez koji je označavao graničnu brzinu od četrdeset osam milja na čas. Parvis viknu promuklim glasom, ali mu gotovo istog časa uzvik zamre na usnama; jer, odjednom, crna prilika se nepojmljivo uveća, kao da se nadula i izdužila, i njena obličja izgubiše u Oštrini. Ono što je sada gledao nisu više bili Diglasi i čovek u njemu, već samo ogromna senka koja se rastakala u bezobličnu masu. A onda je sasvim nestade.
     Bio je sam. Sve vreme je, zapravo, jurio za samim sobom. Nije to baš bila uobičajena pojava, ali je bila poznata i na samoj Zemlji. Na primer, Brokenska Sablast, iz Alpa. Vlastiti odraz znatno uvećan, naspram blistavih oblaka. Ne on, već njegovo telo, potreseno tim otkrićem, ispunjeno gorkim razočarenjem, napetih mišića i ostavši bez daha u poplavi gneva i osujećenosti - njegovo je telo želelo da se smesta, istog časa zaustavi, a onda, uz grmljavinu što se probi iz utrobe kolosa, on bi odbačen unapred. Brojčanici buknuše poput presečenih vena iz kojih šiklja krv; Diglas se sav zatrese, poput kakvog broda čiji je trup udario u neku podvodnu prepreku. Orijaš se usled inercije zanjiha, i da se Parvis smesta ne prenu, preduzevši čitav niz postepenih kočionih mera, izvlačeći ga iz opasnog nagnuća, kolos bi se, bez sumnje, konačno stropoštao na tle. Složni protest iz naglo prenapregnutih turbina lagano utihnu. Osećajući kako mu suze razočarenja i gneva teku niz zajapureno lice, Parvis je stajao široko razmaknutih nogu, dok su mu kolena podrhtavala kao da je poslednje kilometre pretrčao on sam, a ne njegovo džinovsko vozilo. Unutrašnjim, mekim delom svojih zaštitnih rukavica on ukloni kapljice znoja koje su mu se sakupile na obrvama i istog časa ugleda orijašku ruku strajdera kako, sledeći uveličavajući taj njegov mahinalni pokret, zaklanja okno kabine čitavom širinom svog doručja, tupim udarcem lupnuvši po grejaču koji je stajao prišvršćen na njegovim bezglavim ramenima. Parvis je, jednostavno, smeo s uma da treba da iskopča vod koji je njegovu desnu ruku spajao sa rukom kolosa! Ta dodatna glupost sasvim ga otrezni. On se pokrenu, u nastojanju da se vrati na prvobitni pravac svog hoda, budući da su upozoravajući signali u međuvremenu prekoračili i poslednju granicu zadatog tonaliteta. Trebalo je da se vrati na pređašnju stazu, da na njoj ostane što je duže moguće, i da u slučaju nulte vidljivosti, usled razarajućih snežnih kovitlaca u ovom gejzirskom području - u sećanje mu se vrati da ih je ugledao tokom malopređašnje potere - uključi i grejač. I on se vrati do mesta gde ga je fata-morgana - svojim obmanjivačkim ogledalom od oblaka i gasova - potpuno pomela. Odnosno, gde mu je mozak zatajio, kada je postao žrtva ne optičkog već zvučnog priviđenja, i kada je zastao da uputstva radio-zraka uporedi sa oznakama puta na mapi u svojoj kabini.
     Na mestu ka kojem ga je odvukao njegov vlastiti fantom, ne previše udaljenom od označenog puta - sudeći prema odometru, sve u svemu desetak milja - prema njegovoj mapi nije trebalo da bude gejzira. Gejziri su, sudeći prema poslednjim osmatranjima, trebalo da se nalaze dalje prema severu. Na osnovu osmatranja iz helikoptera, kao i na osnovu radarskih izveštaja dobijenih preko patsata, Marlin je izdao naređenje da se ruta od Rembdena do Grala promeni i da zaobilaznicom skrene dublje na jug; tako bi - manje pogodna, ali zato znatno bezbednija - vodila preko plićaka u Ulegnuću koji, mada je i sam bio prekriven snegom, nikada nije bio plavljen gejzirskim smetovima. U tom plićaku, u najgorem slučaju, čovek je mogao naići na prepreke u obliku nanosa dioksidnog snega; međutim, Diglas je raspolagao sa dovoljno snage da se probija kroz nanose debele i pet metara. A ako bi, ipak, ostao u njima zatočen, uvek je radio-vezom mogao pozvati Grala i odatle bi mu, povukavši ih iz rudnika, uputili upomoć robotske buldožere. Problem je, međutim, bio u tome što niko ni najmanjeg pojma nije imao gde su tri prethodna strajdera mogla zaglaviti. Na staroj stazi, koja e napuštena posle ranijih katastrofa, Ulegnuće je još i dopuštalo održavanje radio-veze; međutim, kratkotalasni signali nisu bili u stanju da se, neposredno, probiju do južne sinklinale, a istovremeno, budući da Titan nije raspolagao jonosferom, nije bilo moguće koristiti se posrednim, refleksionim postupkom. Bilo je, stoga, neophodno da se postave relejni sateliti; ali već nedelju dana, Saturn je svojim magnetosferskim repom brisao sve vrste emisija, osim laserskih. Istina je bila da su Gralovi laseri bili u stanju da se probiju kroz slojeve oblaka i da dopru do patrolnih satelita; budući da nisu raspolagali talasnim transfomatorima za tako široko područje, patrolni sateliti nisu bili u stanju da svetlosne preobraze u radio-impulse. Istina, bili bi u stanju da primljene svetlosne signale s velikom preciznošću upute natrag, put Ulegnuća, ali to bi bio jalov posao. Jer, da bi se mogao probiti kroz gejzirke vrtloge bio bi potreban zrak čija bi energija istopila i sama satelitska ogledala. Postavljena na orbitu još u vreme kada se započinjalo sa izgradnjom Grala, ova su ogledala već počinjala da trpe korozivna oštećenja; i tako su apsorbovala preveliku količinu zračeće energije, ne reflektujući je više sa devedesetdevetpostotnom efikasnošću.
     Upravo usled takvih i sličnih previda, takvih skroz pogrešno zamišljenih mera štednje, žurbi, kašnjenja u isporukama, kao i prizemnih, uobičajenih grešaka - tipičnih za ljude svuda i na svakom mestu, pa, prema tome, i u samom svemiru - strajderi su, jedan za drugim, doživljavali zlehudu sudbinu. Smatralo se, dakle, da bi čvrsto tle u južnom plićaku trebalo da posluži kao poslednje pribežište. A koliko je to tle odista bilo čvrsto uskoro je Parvis trebalo da ustanvi. Računao je da će uspeti da se probije sledeći trag svojih prethodnika, ali se veoma brzo morao lišiti te nade. Usmerivši se prema azimutu, sasvim se oslonio na njega, budući da se zemljište počelo uspinjati i da se sve više udaljavao od snežnih kovitlaca. Sa svoje leve strane ugledao je stepenaste nabore stare magme, pri vrhu utonule u oblake i sasvim očišćene od snega, i uz veliki oprez uputi se preko njih. Koračao je kroz pravi kamenolom, preko ledom prekrivenih jaruga, ali taj led beše pun mehurova zamrznutih gasova. Kada je, dva ili tri puta, čelična orijaševa noga probila ledenu pokoricu i utonula u nastalu prazninu, tutnjava motora prestala bi i u njegovim se ušima javljao prodoran, pucketav i zveketav šum, da mu se činilo kao da se nalazi u kakvom ledolomcu koji usrdno pravi prolaz kroz neki arkitčki glečer. Svaki put, pri tom, izvukavši je iz rupe, pažljivo bi osmotrio orijaševu nogu, pre no što bi odlučio da zakorači dalje. Predano se trudio da tako nastavi, sve dok mu u slušalicama, iako se zadržao ton iste visine, ne poče da krklja. U desnoj slušalici ton postade nalik na isprekidani zvižduk, dok se u levoj spusti do muklog basa. Parvis smesta poče da zaokreće, sve dok se zvuci u obe slučalice potpuno ne izjednačiše. A tada se pred njim, gotovo volšebno, otvori širok prolaz između visokih plastova ledenih ploča; s tim što, to je dobro znao, nije u pitanju bio led već zamrznuti ugljovodonik. On kroči preko tih suvih, krupnozrnastih oblutaka, kočeći što je više mogao, da na toj uzbrdici održi ravnotežu svog hiljadusedamstotonskog strajdera. Vulkanski zidovi između oblaka konačno se razmakoše i njemu se ukaza pogled na udolinu, u kojoj umesto ravnog, čvrstog tla ugleda Birnamsku šumu.
     Više hiljada jama, najmanje, bljuvalo je iz svojih uzanih ispusta, izbacujući u otrovnu atmosferu stubove amonijačkih soli. Amonijačka isparenja, održavana u slobodnom stanju usled neverovatnog pritiska stenja, izranjala su put tamnog neba, kipteći i preobražavajući se u ustalasani haos. Parvis je znao da nije trebalo da se ovde nalaze; stručnjaci su, čak, tvrdili da je tako nešto zapravo nemoguće - ali on sada nije razmišljao o njima. Trebalo je da se ili smesta vrati u Rembden, ili da se i dalje oslanja na zvuke pesme u svojim slušalicama - bezazlene pesme, mada, sada, isto toliko obmanjivačke koliko je to nekad bila i pesma Odisejevih sirena. Prljavožuti oblaci lagano su se i mučno pomerali preko čitavog Ulegnuća, ispuštajući iz sebe neobične, lepljive, konopčaste snežne trake koje su, ukrućujući se, tvorile Birnamsku šumu. A ime šume dobila je jer se i sama kretala. Birnamska šuma, iz Šekspirovog Magbeta. Magbetu su veštice prorekle da će mu sudnji čas kucnuti tek kada se Birnamska šuma bude pokrenula; uveren da je tako nešto nemoguće, konačno je popustio pod navaljivanjem svoje preambiciozne gospe i započeo zlosretni lanac tragičnih zbivanja. (Prim. prev.)
     Nije, razume se, uopšte u pitanju bila šuma, i samo je iz velike udaljenosti mogla izgledati kao kakva šuma prekrivena snegom. U mahnitom plesu hemijskih isparenja, bez prestanka održavanom sve novim i novim plesačima - budući da su iz brojnih nizova gejzira izbijali u sopstvenim, nesputanim ritmovima - stvarala se krestovita porcelanska džungla čiji su vrhovi dostizali visinu i od nekoliko stotina metara; niska gravitacija je, sa svoje strane, doprinosila njenom rastu - i ona je rasla, stvarajući drvolika obličja i prave čestare staklastobele materije čiji su se slojevi slagali jedan povrh drugog, sve dok, konačno, najniži slojevi ne bi više mogli da izdrže teret te beskonačno uzdižuće mase čipkastog granja; a onda bi se sve to stropoštavalo, usporeno i oštro klepećući, kao da se neka radnja ispunjena porcelanskim tvorevinama ruši usled iznenadnog zemljotresa. Neko, trudeći se da bude duhovit, ove odrone u Birnamskoj šumi doista je nazvao 'staklotresima'; bez sumnje je to bio čudesan prizor, ali samo kada se posmatrao iz bezbednog okrilja nekog helikoptera.
     Međutim, iz blizine je ova Titanova šuma bila nalik kakvom prolaznom, trošnom zdanju - zdanju načinjenom od čipaka i beličaste pene, i shodno tome, odavala utisak da se ne samo jedan strajder, već i čovek u svemirskoj odeći ne bi mogao lako probiti kroz njeno smrznuto tkanje. Ne bi bilo nimalo lako probiti se kroz tu očvrslu penu lakšu od kakvog plovućca - nečega između snežne tustine koja kao da je nabrekla pri zamrzavanju i čipke ispletene od najtananijih porcelanskih vlakana. Ipak, moglo se, iako veoma sporo, tuda hodati, budući da su divivska stabla prestavljala, zapravo, očvrsle oblake načinjene od paučinastih kapilara u svim prelivima, od bisernoopalne do bleštavomlečne, bele boje. Bilo je, dakako, moguće zakoračiti u šumu, ali se nikako nije moglo unapred znati kada će se njena stabla, u nekom od njenih područja, dosegnuvši poslednju tačku svog rasta početi da survavaju, pokopavšii namernika ispod nekoliko stotina metara debelog sloja prahovite gleđi - koja je bila laka poput paperja samo dok je bila rasprskivana iz malenih rasprskivača.
     Čak i ranije, kada je skrenuo sa svoje putanje, tada još skrivena iza tamnog ogranka planinske strmeni, šuma je odavala svoje prisustvo beličastim svetlucanjem koje je dopiralo iz tog pravca, kao da se sunce upravo sprema da se rodi na toj strani. Taj odsjaj bio je veoma nalik na blistavilo oblaka što se razastiru nad polarnim morima na Zemlji, kada se neki brod, sekući glatke površine čistih voda, približava području prekrivenom večnim ledom.
     Parvis se konačno uputi prema šumi. Utisak da stoji na brodskom pramcu - ili šta više, da je sam taj brod - pojačavalo je i postojano, ritmičko ljuljane orijaša koji ga je nosio na svojim plećima... Dok se spuštao strmom padinom pogledom je bludio po obzorju - tankoj svetloj liniji u daljini. Posmatrana odozgo, šuma je bila nalik na neki oblak polegao po tlu, koji čitavom svojom nesagledivom površinom kao da se nadimao i migoljio. Parvis je nastavljao da hoda gegajući se, i oblak pred njim stade rasti poput zalaska kakvog glečera velikog kao čitav kontinent. Sada je već u njoj mogao razabrati i duga, upredena stabla - lavine snega što su se micale usporenim, gotovo sablasnim kretnjama. A kada ga od snežnih valova nije udaljavalo više od stotinu ili dve metara, on u njima poče da uočava otvore nalik na razjapljena ždrela pećina, i u njima i neke manje, jazbinaste rupe. Zjapile su crnilom koje se jasno isticalo na blistavim spletovima njenih paperjastih udova i parošcima-grančicama načinjenim od poluprovidnog, zamućenog stakla. A onda se oštra, krta podloga stade lomiti pod čizmama njegovog kolosa. Dvostruki, ujednačeni radio-signal nastavljao je da ga uverava da se kreće ispravnim smerovima. I tako on nastavi, osluškujući, povrh povišenog brujanja motora - koji su povećali svoj RPM kako bi savladali sve snažniji otpor - oštre praskove čestara kroz koji je krčio prolaz svojim kolenima i grudima. Njegova početna nervoza već je minula, i on više nije osećao ni tračak bojazni. Jedino ga je prožimalo beznađe, budući da je predobro znao da bi samo kakvim čudom mogao nabasati na nekog od onih koji su netragom nestali. Pre bi mu pošlo za rukom da pronađe iglu - ne u plastu, već u čitavoj planini plastova sena. U ovom snežnom čestaru nije moglo biti nikakvih otisaka stopa; neprekidni mlazevi što su se dizali iz gejzira neprestano su punili oblake, tako da su se svaki prolaz i svaka krčeivina brzo popunjavali, poput rane koja se uspešno zaceljuje. On naglas opsova tu lepotu što ga je sa svih strana okruživala, i koja je, po svoj prilici, bila jedinstvena u vascelom svetu. Ko god da ju je imenovao, setivši se Magbeta, mora da je bio neka estetska duša; ali Parvis, u svom Diglasu, sada nije ispoljavao ni najmanje zanimanje za takva domišljanja. Usled spoja znanih i neznanih razloga, Birnamska šuma na Titanu nastupala je i ponovo se povlačila širom Ulegnuća, preko hiljada, čak desetina hiljada hektara ovog zemljišta. Sami po sebi, gejziri nisu bili opasni, budući da je čovek, još izdaleka, postajao svestan njihove prisutnosti, zahvaljujući put nebesa stremećih, podrhtavajućih stubova gasova čija je debljina rasla s jačanjem podzemnog potiska. Upravo je njihov grmeći uticaj, zastrašujuća buka puna besa - kao da sama planeta, u trudovima, bolovima i pomami urlaše - uzdrmavao čitavo to veličanstveno zdanje i snagom dostojnom kakvog ciklona zaravnjivao uzdrhtali, zveketavi, lomljivi porcelanski čestar u svojoj neposrednoj blizini. Predstavljalo je nezamislivo loš zgoditak nabasati na otvor nekog gejzira koji je, između dve erupcije, privremeno mirovao. S druge strane, bilo je veoma lako održavati bezbednu udaljenost od onih što su svoje buđenje najavljivali neprekinutim zviždanjem i tutnjavom, podrhtavanjem okolnog šiblja i silovitim treperenjem posvemašnje beline, koji kao da su najavljivali dolazak sudnjeg dana. Neočekivane eksplozije, međutim, čak i one ne preterano udaljene, najčešće su bile one koje su stvarale džinovske pukotine.
     Lica gotovo priljubljenog uz ojačano stakleno okno, Parvis je netremice posmatrao kako njegov orijaš lagano, veoma sporo, zakoračuje čas jednom čas drugom nogom. Pred njim su se prostirala mlečnobela, odebljala stabla okomito zamrznuta, pri vrhu se kovitlavo lelujajući svojim razgranatim krošnjama, i gusta i masivna samo pri dnu, u tački oslonca. Na tlu, iznad snežnog pokrivača, izrastala su - u uzastopnim, stepenastim vazdušastim naslagama - kosturasta, paučinasta tkanja: mahune, gnezda, vlaknasta mahovina, euglene, škrge izvučene iz tela riba ali još pulsirajuće, jer sve se ovde, usled neprestanog rominjanja, micalo i kovitlalo. Iz grudvi snega izbijale su tanane niti, nalik na iglice, međusobno se povezujući poput ganglija, razrastale se i ponovo bivale prekrivene ledenim, lepljivim mlekom koje je u praštavim kapljicama dopiralo odnekud iz neznanih visina. Nikakve reči, iz bilo kojeg od zemaljskih jezika, ne bi bile u stanju da dostojno opišu tu gotovo umetničku tvorevinu nastalu u beloj tišini, neosenčenosti nijednim zvukom; u toj sveprožimajućoj nepomičnosti u kojoj se čak i između veoma velike udaljenosti moglo razaznati jedva čujno mrmljanje - svedočanstvo podzemnog bujanja koje će se pod silnim naponom probiti kroz kanale gejzira.
     Zaustavivši se još jednom da oslušne, da bi razabrao iz kog pravca do njega dopire taj glas predstojećeg uništenja, on odjednom postade svestan da ga je Birnamska šuma već dobrano primila u svoje okrilje. Nije mu pristupila izravno, kao šuma u Magbetu, već kao da se, obavivši ga odasvud, stvorila ni iz čega. Iz vazduha, koji je ovde bio savršeno nepokretan, zasipale su ga mikroskopski sitne snežne pahuljice. Ali one kao da nisu padale; jednostavno su se lepile po tamnim oplatama orijaševog oklopa i po spojevima njegovih ramenih štitnika. Čitav orijašev trup bio je već potpuno prekriven tim paučinastim snegom - koji, međutim, kao da je izgubio svaku sličnost sa istinskim snegom, jer nije sam od sebe otpadao od klizave metalne površine orijaševe, niti se u rastresitim gomilama skupljao u njegovim šupljinama. Lepio se po džinovljevom telu poput nekog beličastog sirupa, razlivajući se potom i puštajući mlečnobele izdanke; i pre no što je Parvis sigao da išta preduzme, njegov kolos je sav obrastao snežnim krznom. Hiljade vlakana se razastrlo, i odbijajući svetlost, svega ga prekrilo; Diglas je bio preobražen u ogromnu belu lutku, neku vrstu ekscentričnog Sneška Belića. A onda ovaj načini tek jednu laganu kretnju, tek jedan slabašan trzaj, i snežna oplata stade u velikim komadima da otpada sa njegovih čeličnih udova i sa štitnika na njegovim golenjačama. Dodirnuvši tle, međutim, te komadine snega rastresoše se u gomile sitnog, tanušnog iverja. Bleštava belina te drhtave mase izazva pojavu najfantastičnijih oblika, zaslepi Parvisa, ali ne osvetli i samo tle. I tek tada Parvis poče ceniti prednosti koje mu je pružao grejač. Njegova nenametljiva topolota topila je ledeni čestar stvarajući u njemu prolaz, u koji on sada zađe, osluškujući - čas zdesna, čas sleva - odjeke nalik na topovsku paljbu što su ih stvarale struje gasova pritiskane čepovima najnižih slojeva oblaka. U jednom trenutku Parvis minu pored peruške jednog ne mnogo udaljenog gejzira, izloživši se udaru podivljalog napona koji je šibao zemljištem u njegovom vidokrugu. A onda se snežna šuma ispred njega iznenada proredi, tvoreći neku vrstu čistine ispod visokog, kao naduvanog svoda krošnji. U samom središtu tog proplanka ležao je jedan crni džin, pokazujući tabane svojih čeličnih stopala, i trup polegao postrance, nalik, u tom položaju, na nagnuti brod nasukan u nekom peščanom plićaku. Leva ruka, ona povrh tela, nestajala mu je između belih stabala, sa šakom skrivenom u čestaru; desna je, pak, ostala ispod trupa, prikovana za tle. Gvozdeni kolos ležao je pomalo povijen, ali, sve u svemu, ne i konačno svladan, budući da osim inja koje mu je popalo po udovima na njemu nije bilo snega. Vazduh je blago treperio neposredno iznad njegovog trupa, očevidno i dalje zagrevan toplotom koja se u unutrašnjosti orijaša još zadržavala.
     Zaprepašćen pri pogledu na tog blizanca svog strajdera, Parvis jedva da je mogao da poveruje vlastitim očima - da se, najzad, ipak, čudo dogodilo. Čudo susreta, dabome. I upravo u trenutku kada se spremao da se oglasi, dve mu stvari u istom času privukoše pažnju. Ispod palog Diglasa, naime, širila se lokva žućkastog ulja - iz slomljenih hidrauličnih vodova - što je trebalo da znači da je džin bar delimično ostao paralizovan. Još je važnije, međutim, bilo to da je prednje okno kabine, sada zaista veoma slično nekom brodskom prozoru, zjapilo razbijeno, dok su još samo izolacione trake visile s njegovog okvira. Iz rupe u oknu kabine, u kojoj je vladao potpun mrak, vili su se pramenovi vodene pare, kao da se kolos, u tim teškim trenucima agonije, nije još sasvim rastavio sa svojim dahom... Pilotovo osećanje trijumfa, radosti, blagodarne ushićenosti, odjednom se preobrati u osećanje užasnutosti. Bilo mu je, naime, potpuno jasno, čak i pre no što se, krajnje obazrivo, lagano, nadneo nad olupinu, da unutra nema nikoga. Svetlost njegove ručne svetiljke zaigra po unutrašnjosti vozila: razne žice plele su se unaokolo bez ikakvog reda, prekrivene tu i tamo metalnom kožom orijaša. U nemogućnosti da se još više sagne, on poče, koliko mu je to položaj dozvoljavao, da zaviruje u sve uglove kabine, u nadi da je vozač, napuštajući olupinu prethodno stavivši na sebe svemirsku odeću, ostavio za sobom neku poruku, ili makar, nekakav znak. Ali sve što Pravis uspe da uoči bila je jedna prevrnuta kutija s alatom, i nekoliko alatki koje su iz nje poispadale. Potom se Parvis, tokom nekoliko narednih trenutaka, prepustio razmišljanju, nagađajući šta se, zapravo, ovde moglo dogoditi. Najverovatnije je Diglas bio žrtva nekog odrona, i operator je, pošto su se pokazali bezuspešnim svi njegovi pokušaji da vozilo uspravi i izvuče ga ispod mase što se survavala, isključio sistem ventila koji su regulisali dovod energije. Moguće je bilo da su, usled prekomerno pojačanog pritiska ulja, dovodi najzad popustili. Što se okna kabine tiče, nije ga morao on sam razbiti; mogao se izvući napolje ili kroz izlaz na bedrima, ili kroz bezbednosni otvor na orijaševim leđima. Prozorsko okno se, po svoj prilici, razbilo usled odrona, kada je kolos pao. Verovatno da je, prvobitno, ostao da leži pljoštimice, grudima priljubljen uz tle, ali se potom, boreći se sa masom koja se na njega sručila, izvrnuo postrance... Otrovna atmosfera, prodrevši u kabinu, usmrtila bi vozača znatno brže nego hladnoća ove ledene pustoši. Trebalo je, stoga, nadati se da ga odron nije zatekao nepripremljenog. Kada je masa leda i snega stala sve više pritiskati mašinu odozgo, operator je, shvativši da survavanje neće skoro prestati, nekako uspeo da se uvuče u svoju svemirsku odeću. Pošto se, pri tom, morao najpre osloboditi svog elektronskog kombinezona, to je značilo da je digao ruke od pokušaja da ponovo uspostavi kontrolu nad Diglasom. Kako njegov Diglas nije raspolagao visokofrekventnim grejačem, učinio je jedinu zaista smislenu stvar - što ga je, bez sumnje, predstavilo u veoma dobroj svetlosti. Uzeo je alat, upuzao u pogonsku prostoriju, i pošto je ustanovio da neće biti u stanju da popravi hidralike - jer je preveliki broj cevi napukao, i ta velika količina ulja je iscurila - odvojio transmisioni mehanizam od reaktora; reaktor je, istovremeno, uključio na maksimum. Bilo mu je, naravno, jasno da je strajder izgubljen; ali toplota usled nuklearnog sagorevanja, mada je pri tom trebalo da se istope i sve turbine - ili tačnije rečeno, upravo iz tog razloga - mogla je do usijanja zagrejati orijašev trup, i na taj način vrlo efikasno otopiti čitavu planinu leda što ga je prekrivala kao u kakvoj grobnici. Upravo to i jeste stvorilo ovaj zasvođeni proplanak, čiji su okolni staklasti zidovi pouzdano svedočili o visokoj temperaturi koju je isijavala olupina. Parvis odluči da proveri koliko je tačna njegova rekonstrukcija događaja koji se ovde zbio, i sa gajgerovim brojačem oprezno se još više približio strajderovim posmrtnim ostacima. Brojač se smesta oglasi. Reaktor se istopio usled vlastite jare i već ohladio, ali spoljne oplate kolosa bile su još tople i radioaktivne. Odbacivši alat koji mu više ničemu nije mogao poslužiti operator se, potom, kroz razbijeno okno izvukao iz svog vozila, i krenuo dalje kroz šumu pešice. Parvis ponovo pogledom potraži uljanu lokvu, u nadi da su u njoj ostali tragovi stopala. Ne uočivši ništa, on zaobiđe metalnu olupinu, tragajući za prolazom u ledenom čestaru dovoljno širokom da bi se čovek kroz njega mogao provući. Ponovo, ništa ne nađe. Pokušavši da napamet sračuna koliko je vremena moglo proteći otkako je došlo do katastrofe, on dođe do nekih brojki u koje se, međutim, nije mogao pouzdati. Dvojica operatora nestala su u šumi pre tri dana, a Pirks dvadeset tri časa posle njih. Razlika u vremenu bila je odviše mala da bi se moglo odrediti da li je olupina što je ležala pred njim pripadala nekom od operatora iz Grala ili Pirksu. Stajao je tako - živ usred čelika nad tim beživotnim čelikom - hladnokrvno razmišljajući šta mu valja činiti. Negde, u nekom krajičku ovog staklastog mehura, morao se nalaziti prolaz kroz koji se operator provukao - ali se, po svemu sudeći, odmah za njim zatvorio. Porcelanski šav mora da je bio vrlo tanak, i malo je bilo izgleda da ga Parvis uoči iz svog Diglasa. On stoga u trenu odluči da isključi svoje vozilo, što je brže mogao uvuče se u svemirsku odeću, pohita niz zavojite stepenice do otvora na bedrima kolosa, baci lestvice u podnožje i trenutak potom dotače nogama stakleno tle.
     Zasvođeni proplanak koji je otapanjem ledene mase stvorila jara iz reaktora odmah mu se učini znatno većim. Ili moglo bi se reći, kao da se on odjednom smanjio. Obišavši proplanak, ustanovi da mu je za to bilo potrebno šest stotina koraka. Uočivši pojedina poluprozirna mesta, on im se približi licem u kacigi i lagano pokuca. Na njegovu žalost, takvih je mesta bilo u prevelikom broju. Koristeći se čekićem koji je našao u kontrolnoj prostoriji, on stade udarati na mestu gde se nalazio prorez između dva hrastolika stabla. Zid se rasprsnu poput stakla, ali istog časa, oseti kako ga odozgo, sa svoda, poče zasipati prava kiša otpadaka. Lomljava se pojača i prava poplava sruči se na njega - malenih krhotina, staklastih komadića - preteći da ga svega prekrije. Kroz glavu mu prođe pomisao da je sve to savršeno besmisleno. Ne samo što mu neće poći za rukom da pronađe čovekov trag, već se i sam izlaže ozbiljnoj opasnosti. Prolaz kroz koji je zašao na ovaj proplanak već je i sam počinjao da se zatvara ledenim kristalima, koji su ga neodoljivo podsećali na debele stubove soli - ali ne zemaljske soli, jer su ovi izrastali međusobno povezani spletovima od kojih je svaki bio debeo poput čovečje ruke. Ništa se nije moglo učiniti. A nije bilo ni vremena za duga premišljanja, budući da je svod već počinjao da tone, sada već dodirujući ramena njegovog strajdera - baš kao da je ovaj bio neka vrsta Atlasa koji na svojim plećima nosi teret sve one sleđene mase što su je iz svoje utrobe izbljuvali okolni gejziri.
     Nije ni bio svestan kako se ponovo uzverao u kabinu, koja je već - jer je teret sve više pritiskao orijaša, potiskujući ga milimetar po milimetar - počela da podrhtava, niti kako se ponovo uvukao u svoju elektronsku odeću. Samo za trenutak razmisli da li da uključi grejač, budući da je sve što bi ovde preduzeo nosilo u sebi nepredvidiv rizik. Nanovo stvoreni svod možda se mogao održati, ali se, isto tako, mogao i stropoštati, zauvek ga sahranivši. U blizini crne olupine on pronađe tek malo slobodnog prostora, promera tek nekoliko orijaševih koraka, koji je moga iskoristiti da uzme zalet; i punom snagom jurnu prema već gotovo sasvim zatvorenom prolazu - ne u sramnom povlačenju, već da se što brže izvuče iz te ledene grobnice. A potom - pa, videće već šta mu valja činiti.
     Čitava pogonska prostorija odjekivala je od zavijanja turbina. Saklasta, naduvena belina zida rasprsnu se, popuštajući pod udarcima čeličnih ruku orijaša; tamne pukotine, gore i sa obe strane, stadoše se širiti, i gotovo istog časa gromovit tutanj dopre do njega iz svih pravaca.
     Ono što se dogodilo - dogodilo se odveć brzo da bi bio u stanju da bilo šta učini. Odozgo se na njega sruči udarac, tako strahovit da je džin u čijoj je utrobi bio smešten ispusti tek jedan jedini mukli uzdah, izvi se i prolete kroz preostatak zida kao kroz neku papirnu prepreku, sručivši se - zasipan čitavom lavinom raznih krhotina i ledene prašine - takvom žestinom na tle da Parvis, uprkos svim prigušivačima potresa, oseti kako mu se čitava utroba prevrće. Istovremeno, poslednja faza čitavog kolapsa stade teći sa jedva zamislivom sporošću: padavine, zakrčujući put kojim je ovamo došao su mu se približavale, vidljive kroz okno kabine, kao da on to uopšte nije pao već kao da se snegom prekrivena, glatka površina, sve vreme izložena bombardovanju čitavog raznovrsja krhotina, sama uspravila i kao kakva zaštitnica isprečila pred njim. Iz dalekih visina komadine leda tukle su snežnu belinu, svu obavijenu oblacima uskovitlane prašine, a onda, kroz sve oplate na trupu - kroz huk mašina, cvilenje turbina - probi se zvuk, kao da ga pozdravlja, nalik na prasak groma.
     Ležao je obnevideo. Okno na kabini nije bilo razbijeno, ali je bilo duboko zagnjureno u gomilu otpadaka, čiju je stvarnu težinu veoma dobro osećao na sebi, na leđima svog Diglasa. Turbine su i dalje zavijale, ali ne više ispod, već iza njega, radeći uprazno, budući da su usred najvećeg napona bile skrenute u neutralni položaj. Na pozadini okna, crnog poput najcrnje noći, svi merači i dalje su svetlucali. Oni na desnoj strani, pomalo izbledeli, lagano su vraćali boju, prelažeći od svikaste do listastozelene. .Ali oni na levoj strani, umorno trepereći, lagano su se gasili, jedan po jedan, poput ambre koja se hladi. Nalazio se, dakle, u Diglasu čija je leva strana bila paralisana: na kretnje njegove leve ruke ili noge nije bilo nikakvog odgovora. Samo je desni rub njegove kabine bio obasjan. Nekoliko puta grčevito udahnuvši vazduh, on oseti miris vrelog ulja: znači, dogodilo se. Da li će, bar, ovako paralizovan, biti u stanju da baulja? Veoma obazrivo, on načini prvi pokušaj. U prvi mah turbine poslušno zazujaše, ali malo potom, brojčanici zasvetleše crvenim, upozoravajući da nešto nije u redu. Pod odronom nije pao čelomice, već malo postrance, a onda je leva, izložena strana, primila na sebe glavni udar. Dišući duboko, namerno usporeno, on uključi unutrašnja svetla i zagleda se u strajderov indikator oštećenja: želeo je samo da ustanovi položaj orijaševih udova i trupa, privremeno zanemarujući njegov pogonski mehanizam. Hladno odbleskujući, slika se istog časa pojavi pred njim na monitoru. Čelične noge su se, pri padu, složile unakrst; spoj na levom kolenu bio je popustio i sada je na njemu zjapila poveća napuklina. Levo stopalo ležalo je ispod desnog, ali ni desno nije bio u stanju da pomeri. Mora biti da se pri padu jedno za drugog zakačilo, a snaga odrona učinila je ostalo. Zadah hidrauličnog ulja, sve izrazitije, nadraživao mu je nosnice i izazivao neugodan osećaj peckanja... On još jednom sleže ramenima i čitav sistem za dovod ulja prebaci na mnogo slabiju, rezervnu mrežu. Uzalud? Nešto toplo i lepljivo curkalo mu je preko stopala i golenjača, dopirući sve do bedara. Pri izbeljenoj svetlosti fluoroscentne lampe koja mu je, budući da je poleđuške ležao na oknu prozora, stajala iznad glave, on ugleda kako ulje prodire u kabinu. Zaista, nije bilo nikakve alterantive. On povuče zip, izvuče se iz svog elektronskog kombinezona, onako nag kleče da otvori pregradak u zidu koji se sada nalazio u položaju tavanice, i progunđa nešto kada mu se svemirska odeća sruči na glavu. Boce s kiseonikom dobrano ga lupiše po grudima, dok mu se kaciga, nalik na kakvu belu kuglu, otkotrljala prema barici koju je načinilo doteklo ulje. I svemirska odeća bila mu je sva natopljena hidrauličnom tečnošću. Međutim, bez imalo oklevanja, onako nag, pri ukočenom, veštačkom osvetljenju, on se uvuče u svoje svemirsko odelo; potom, obrisavši kacigu takođe umrljanu uljem, stavi je na gavu i pričvrsti stezačima, i puzeći se spusti niz cevasti prolaz - sada, u vodoravnom položaju, nalik na kakav tunel - do poklopca koji je zatvarao otvor na vratima na butini kolosa.
     Ali nije bilo moguće otvoriti nijedna od dvoja vrata: ni glavna, ni sporedna... Ni sam, zacelo, ne bi umeo da kaže koliko je dugo, posle toga, ostao nepomičan, sklupčan u kabini. A onda, najzad, skinuvši kacigu i opruživši se preko uljem zamazanog okna, on upravi ruku prema sićušnoj crvenoj lampici, da razbije plastičnu kutijicu i pritisne dugme vitrifaksa - i svom snagom zavitla sebe u nepoznatu budućnost. I ostade od svih zauvek skriveno šta je u tom času mislio i osećao, pripremajući se za smrt u toj ledenoj pustoši.









2. SAVET
     Dr Gerbert je sedeo kraj širom otvorenog prozora. Udobno se smestivši, sa lakim ćebencetom koje je prebacio preko nogu, razgledao je svežanj fotografija velikog formata na kome su bili snimci nekog organskog tkiva. Iako je napolju još bilo svetlo, prostorija u kojoj je sedeo već je utonula u polumrak. Od dima potamnela tavanica, izbrazdana izukrštanim, debelim, smolastim prugama, činila je da prostorija deluje još mračnije. Pod joj je bio prekriven daščanom podlogom, a zidovi načinjeni od grubo tesanih brvana. Kroz prozor su se mogle videti šumovite kosine Lovca Oblaka; nešto dalje, uzdigao se masiv Krakatalka, i gola strmen najvišeg od svih njegovih vrhova, nalik na glavu kakvog bufala sa slomljenim rogom; već vekovima, Indijanci su ga nazivali Nebeskim Kamenom. Iznad doline, koja je bila prošarana krupnim stenjem, uzdizala se prostrana planinska zaravan, na čijim su se rubovima, u senci, belasali ledeni jezičci. Kroz severni prolaz ukazalo se azurno plavetnilo ravnice. A u velikoj daljini, put neba se vio tanak plamičak dima - znak života još delatnog vulkana.
     Dr Gerbert uporedi međusobno nekoliko snimaka i neke od njih obeleži hemijskom olovkom. Ni najmanji zvuk nije dopirao do njega. Žižak sveće stajao je kao ukočen u hladnom vazduhu, i pri njenoj svetlosti groteskno su se izduživale senke nameštaja, izrađenog u drevnoj indijanskoj tradiciji. Poveća naslonjača izdeljana u obliku ljudske vilice bacala je svoju sablasnu senku preko tavanice, dok su joj se doličja završavala u obliku zakrivljenih očnjaka. Iznad ognjišta visile su drvene maske sa prorezima umesto očiju, a stočić u neposrednoj blizini dr Gerberta stajao je na jednoj sklupčanoj zmiji čija je glava, dok su joj očne duplje svetlucale, počivala na podnoj prostirci. Poludrago kamenje, utisnuto u njene duplje, odbleskivalo je crvenkastim sjajem.
     A onda se, kao iz daljine, začu zvuk zvonceta. Dr Gerbert odloži filmove koje je proučavao i ustade, a istog časa, gotovo u magnovenju, soba izmeni svoj izgled, preobrazivši se u prostranu obedovaonicu. Sto koji se nalazio usred nje nije bio prekriven nikakvim čaršavom: srebrnasto i jaspisnozeleno posuđe stajalo je na njegovoj crnoj površini. Kroz otvorena vrata u prostoriju uklizaše jedna invalidska kolica; u njima je sedeo neki temeljno građen čovek, sa mesnatim licem i tako malenim nosem da mu se gotovo gubio među obrazima. Na sebi je imao kožnu pregaču... Čovek ljubazno klimnu glavom dr Gerbertu, koji je u međuvremenu već seo za sto. Gotovo u istom trenutku u prostiriju uđe i jedna žena, tankovijasta poput kakve motke; kosa joj je bila potpuno crna, samo sa jednim sedim pramenom po sredini. Sučelice dr Gerbertu pojavi se i jedan nabijeni, oniski čovek, sa licem apoplektičara. A u trenutku kada je sluga, odeven u livreju boje višnje, već poslužio prvo jelo, u obedovaonicu uđe i jedan sedokos muškarac s izrazitim podvaljkom, ponašajući se kao neko ko kasni. Zastavši pored ograđenog kamina on za trenutak stade grejati ruke na vatri, a onda zauze mesto za stolom na koje mu je ukazao čovek u invalidskim kolicima.
     "Vaš brat se još nije vratio s puta", upita odjednom koštunjava žena.
     "Nimalo ne sumnjam da sedi na Mazumakovom Zubu i da u ovom času gleda u našem pravcu", odgovori čovek u invalidskim kolicima, smestivši se u jedan prazan prostor između stolica što su stajale oko stola.
     Jeo je brzo, s očiglednim apetitom. Izuzev ovog pitanja i odgovora, večera proteče u potpunoj tišini. A onda, pošto sluga napuni i poslednju šolju kafom, čiji se miris izmeša sa slatkastim mirisom cigara, mršava žena ponovo se oglasi:
     "Gospodine Vantenada, zaista nam danas morate nastaviti svoju priču o Mazumakovom Oku!"
     "Tako je, tako je", stadoše naglas navaljivati i ostali.
     Mondijan Vanteneda samo zadovoljno ukrsti prste na svom prilično istaknutom trbuhu, a onda pređe pogledom oko stola, kao da zatvara krug među svojim slušaocima. Prasak nekog sagorevajućeg trupla dopre iz kamina. Neko od gostiju za stolom odloži viljušku; neka kašika zveknu; i posle toga nastade mukla tišina.
     "A gde sam ono prošli put stao?"
     "Don Esteban i don Giljermo, pošto su čuli za legendu o Krakatalku, krenuli su put planine, da potraže Dolinu Sedam Crvenih Jezera..."
     "Tokom čitavog ovog puta", započe gospodin Vanteneda, zavalivši se udobnije u svoja invalidska kolica, "dvojica Španaca ne naiđoše ni na jedno živo biće, ni na čoveka ni na zverku. Samo bi povremeno do njih dopirali zvuci što su ih ispuštali nevidljivi orlovi, i samo bi u retkim trenucima u daljini ugledali kakvog lešinara. Posle mnogo muka, konačno stigoše do jednog od grebena Mrtvačke Ruke. I tu ugledaše neobičnu strmen, nalik na konja koji se propeo, iznakažene glave što visi nad ponorom. Vrh strmeni, oštar poput konjskog vrata, beše sav prekriven izmaglicom. A onda se don Esteban priseti neobičnih, opominjućih reči jednog starog Indijanca iz nizine: čuvajte se grive Crnog Ždepca! Dva prijatelja zastadoše za trenutak, raspravljajući da li da krenu dalje. Kao što se sećate, Don Esteban je na svojoj mišici imao istetoviranu skicu planinskog venca. Zalihe su im već bile pri kraju, iako su putovali samo šest dana. I tako pojedoše ostatke usoljenog, osušenog mesa i utažiše žeđ na izvoru što je izbijao iz stene u podnožju Raspolućene Glave. Međutim, nisu bili u stanju da pronađu put kojim bi im valjalo krenuti; itetovirana mapa nije bila potpuna. Pred sam zalazak sunca magla se poče dizati, poput mora koje se odjednom stalo nadimati. Oni nastaviše put, uspinjući se uz propetog Konja, ali, mada su toliko žurili da su im damari stali tući u ušima, boreći se za dah poput životinja na izdisaju posle trke na život i smrt, magla ih je postepeno sustizala dok ih, konačno, sasvim ne obavi na samom vratu Konja. Na mestu gde ih potpuno obmota sasvim belim velom strmen postade toliko uska, da nije izgledala šira od drške mačete. I tako, budući da više nisu mogli da načine ni korak, oni sedoše prebacivši noge preko strmeni, baš kao da sede na sapima nekog istorijskog konja. Okruženi sa svih strana neprozirnim, mutnim bledilon, oni puzeći nastaviše dalje, sve dok ih noć ne zateče. Kada su već sasvim bili na izmaku snage, strmani bi kraj. Nije im, međutim, bilo jasno da li se nalaze pred ponorom, ili pred njima stoji put koji je, prema kazivanju starog Indijanca, trebalo da ih odvede u Dolinu Sedam Crvenih Jezera. I tako su, sedeći, probdeli svu noć, podupirući jedan drugog međusobno se oslonivši leđima, grejući se uzajamno toplotom vlastitih tela, i odolevajući noćnom vetru koji je zveketao preko grebena poput kakvog noža koji se oštri tarući se o kamen. Da su, makar, samo za tren zaspali, stropoštali bi se u bezdan; i stoga, čitavih sedam časova, nisu ni trenuli. Potom se i sunce pomoli, odagnavši konačno maglu. Ono što su ugledali bila je stena koja se okomuto pružala nadole, a njih dvojica sedeli su na njoj kao na vrhu kakvog uzanog zida. Naspram njih, međutim, zjapio je prolaz širok dva metra. Preostali pramenovi magle kovitlali su se oko vrata Konja. Sasvim u daljini, oni konačno razabraše tamnu Mazumakovu Glavu, i ugledaše crvenkaste stubove dima kako, izmešani sa belim obličjem, streme uvis. Krvaveći ruke, spustiše se, puzajući, niz uzak prolaz i dospeše, najzad do najvišeg obronka Doline Sedam Jezera. Tu, međutim, don Giljerma snaga sasvim izdade. Don Esteban, preuzevši vođstvo, krenu prvi niz liticu što se nadnosila nad bezdanom, vukući za sobom svog prijatelja. Puzali su tako sve dok ne dospeše do jednog proširenja u stenju, gde su mogli malo predahnuti. Sunce je već visoko odskočilo, i Mazumakova Glava stade na njih bacati, sa ispusta iznad njihovih glava, ne baš bezopasno komađe kamenja. Stoga, što su brže mogli, pohitaše nadole. A kada se Konjska Glava iznad njih smanji na veličinu dečje pesnice, oni konačno ugledaše prvi od Crvenih Izvora, iznad kojeg se dizao oblak crvenkaste pene. Iz džepa na grudima don Esteban onda izvuče koloplet uskih traka, boje akantusovog drveta, čije su rese, obojene u crveno, bile spletene u niz čvorića. Stade prstima prebirati pa njima, u nastojanju da pročita to indijansko pismeno, dok mu konačno ne pođe za rukom da mu odredi tačan smisao.
     Pred njima se otvarala Dolina Tišine, i oni zakoračiše u nju, gazeći po ogromnom stenju između koga su zjapile bezdane pukotine.
     "Jesmo li blizu?" upita don Giljermo šapatom, jer mu je grlo bilo potpuno suvo.
     Don Esteban mu, međutim, dade znak da ne govori. U jedan mah, međutim, don Giljermo se spotače i zape nogom o jedan kamen, koji smesta pokrenu bezbroj drugih. U odgovor na taj zvuk okomiti zidovi Doline Tišine stadoše se dimiti; srebrnasti oblak sasvim ih prekri, i hiljade parčića krečnjaka stadoše se survavati u dubinu. Don Esteban, koji je upravo prolazio ispod jednog stenovitog ispusta, povuče svog sadruga u ovaj prirodni zaklon; lavina najzad dopre do ispusta i prevali se preko njega, poput kakve iznenadne oluje. Nekoliko trenutaka potom, ponovo zavlada posvemašnja tišina. Don Giljermova glava je blago krvarila; krv je tekla iz posekotine zadobijene usled udarca nekog kamenčića. Njegov prijatelj skide košulju, iscepa je u trake i uveza mu ranu. Kada dolina postade već toliko uska da traka neba iznad njihovih glava nije više bila šira od korita kakve rečice, oni ugledaše slapove koji su se spuštali niz stenje ne ispuštajući ni najmanji zvuk. Vode rečice, blistave poput kakvog brušenog dijamanta, nestale su u nekoj podzemnoj udubini.
     Nalazili su se pred ledenim potokom, u koji zagaziše do kolena. Ledena voda kao da im saseče noge. Uskoro, međutim, vodeni tok zaokrenu, i oni se nađoše na suvom, žutom pesku, pred ulazom u neku pećinu sa brojnim prozorima.
     Sasvim iznemogao, don Giljermo se saže; prvo što mu pade u oči bilo je da pesak svetluca neobičnim sjajem. Stavivši malo tog peska na dlan, don Giljermo zapazi da je neuobičajene težine. On uze nekoliko zrnaca vrhovima prstiju, prinese ih ustima i stade ih odmeravati zubima; nije moglo biti nikakve sumnje - pronašli su zlato.
     Prisetivši se reči starog Indijanca, don Esteban zakorači u pećinu. U jednom njenom uglu presijavalo se nešto, hladnim i nepomičnim sjajem, nalik na neki zamrznuti oganj. Bio je to poveći komad kristala, kojeg je voda uglačala; iznad njega nalazio se otvor izdubljen u steni, kroz koji je dopirala svetlost dana i video se krajičak neba.
     On pristupi poluprovidnom kristalu i zagleda se u njegove prozračne dubine. Po obliku, kristal je bio nalik kakvom kovčegu ukopanom u zemlju. U prvi mah don Esteban razabra u njemu samo bezbroj blistavih iskrica, poput pomahnitalog vrtložja srebrnastog praha. Potom kao da je sve oko njega zatamnelo, i on stade posmatrati kako se veliki listovi, nalik na listove brezove kore, počinju odvajati jedan od drugog. A kada i oni nestadoše, on ugleda kako ga iz samog središta sleđenog kristala posmatra neko ljudsko lice. Bilo je to bronzano lice prepuno oštrih bora, očnih kapaka čvrsto stisnutih tako da su poprimili izgled oštrice noža. Što ga je lice duže posmatralo, to je osmeh na njemu postajao sve zlobniji. Opsovavši, don Esteban poteže bodež i udari njime po kristalu; bodež, međutim, skliznu ne načinivši ni najmanju ogrebotinu. U istom tom trenutku, i bronzano lice i njegov iscereni osmeh rasplinuše se i nestadoše... Budući da je don Giljerma mučila groznica, on odluči da pojavu priviđenja u kristalu zadrži za sebe.
     Dvojica prijatelja zađoše potom dublje u pećinu, koja se malo zatim stade račvati u niz hodnika. Uputivši se najširim među njima, oni pripališe baklje koje su poneli sa sobom. U jednom trenutku, neki iznenadni otvor, poput tamnog kladenca, ispreči im se na tlu hodnika kojim su išli, i zapahnu ih vreli vazduh, kao od nekog žeženog ognja. Nije bilo druge do da iznenadnu prepreku preskoče... Nedaleko odatle hodnik se naglo poče sužavati i oni neko vreme nastaviše bauljajući, da bi, uskoro potom, bili primorani i da puze, tela sasvim pripijenih uz tle. A onda se, opet odjednom, hodnik ponovo proširi, tako da su sada već mogli da se dignu na kolena. I baš u trenutku kada im i poslednja baklja poče trnuti, tle im pod nogama postade neravno; činilo im se kao da bauljaju po nekom zrnevlju. Osmotrivši pažljivije, pod njihovim nogama od čistog zlata... Pa ipak, još nisu bili zadovoljni. Pošto su već bili ušli u Mazumakova Usta, i videli njegovo Oko, želeli su da prodru i do same njegove Utrobe. A onda se, iznenada, don Esteban šapatom obrati svom sadrugu, saopštavajući mu da je upravo nešto ugledao.
     Don Giljermo je, međutim, bezuspešno zurio preko don Estebanovog ramena.
     "Šta si to video?" upita ga on.
     Ostatak tinjajuće baklje već je počeo pržiti don Estebanove prste, i on zastade. Zidovi oko njih nestadoše; svuda unaokolo širila se duboka tmina, prelivena tamnim crvenilom pri svetlosti gotovo već ugasle baklje. Don Giljermo stiže još da vidi svog prijatelja kako zakoračuje dalje, dok je plamičak titrao poslednjim treptajima, bacajući posvuda ogromne senke.
     A onda se iz tmine pomoli džinovsko, sablasno lice, kao da lebdi u vazduhu, očiju upravljenih nadole. Don Esteban kriknu. Beše to gotovo nerazgovetan, užasan krik, ali don Giljermo ipak razabra reči. Njegov prijatelj prizivao je Isusa i Njegovu Mater - a ljudi poput don Estebana činili su to samo u trenucima kada bi se našli licem u lice sa smrću. I dok mu krik odjekivaše u ušima, don Goljermo pokri lice rukama. A onda se začu snažna grmljavina, oganj ga svega obujmi, i on izgubi svest."
     Mondijan Vanteneda se dublje zavali u svoja kolica i bez reči se zagleda u lica svojih slušalaca. Tamna silueta jasno mu se ocrtavala naspram svetlije pozadine prozora. Ispresecano zupčastim obrisima planina, nebo je poprimilo zagasitorumenu boju, najavljujući bliski dolazak smiraja.
     "Kod Arakerite, uzvodno uz reku, provodeći dane u lovu na jelene, Indijanci izvukoše iz vode nekog belog čoveka, sa naduvanim mehurom od kože bufala pričvršćenim za neznančeva ramena. Grudni koš bio mu je pozadi, na leđima, širom otvoren, i krhotine rebara štrčale su mu iz tela poput slomljenih krila. Strahujući od mogućeg nailaska Kortesovih vojnika Indijanci su pokušali da telo pokopaju, ali slučaj htede da Panteronova - zvali su ga i Jednooki - konjica nabasa na njihovo stanište. Pokojnikovo telo bi prebačeno u vojni logor i tu u njemu prepoznadoše don Giljerma. Međutim, od don Estebana nije bilo nikakvog traga."
     "Ali kako se onda saznalo za čitavu tu priču?"
     Glas čoveka koji je postavio ovo pitanje bio je drhtav, kao da je bio veoma potresen. Sluga uđe, unoseći veliki svećnjak. Njegova svetlost, treptavo svetlucajući, otkri i lice onog ko je postavio pitanje - žuto poput limuna, sa usnama u kojima kao da nije bilo ni kapi krvi. Gospodin Vanteneda se učtivo nasmeši.
     "Ispričao sam vam, na samom početku, šta je bilo sadržano u kazivanju starog Indijanca. Rekao je, ako se sećate, da Mazumak svojim okom sve vidi. U svom kazivanju stari Indijanac možda se malo suviše služio mitološkim rečnikom, ali je u suštini bio u pravu. Bilo je to na početku šesnaestog stoleća, i veoma je mali broj Evropljana bio upoznat sa mogućnostima uveličavajućih moći sočiva. Dva džinovska planinska kristala - nastala delovanjem prirodnih sila ili stvorena delatnim rukama čoveka, to nije znano - postavljena su u Mazumakovoj Glavi i u pećini, odnosno Mazumakovoj Utrobi, u takvom međusobnom odnosu da je čovek, pogledavši u jedan od njih, bio u stanju da vidi sve što se nalazilo u blizini drugog. Krajnje neobičan periskop, načinjen od dve blistave prizme međusobno udaljene preko trideset kilometara. Indijanac koji je stajao na vrhu Glave bio je u mogućnosti da vidi obojicu namernika kako bogohulno zakoračuju u Mazumakovu Utrobu. Po svoj prilici, ne samo što je bio u mogućnosti da ih vidi, već je bio i u stanju da ih odvede u propast."
     Gospodin Vanteneda načini brz pokret rukom, i na stolu se, obasjan prstenom narandžaste svetlosti, smesta pojavi svežanj traka koje su na jednom kraju bile spletene u debeli čvor. Na izbledeloj koži bila su duboko urezana neka pismena. Iz svežnja se pri padu na sto izvi oblačić prašine - toliko je koža bila stara i sasušena.
     "Očevidno", zaključi gospodin Vanteneda, "neko je bio tamo, sve to video svojim očima - i ostavio zapis o tome."
     "Znači, vama je poznat put do te pećine sa zlatom?"
     Osmeh gospodina Vantenede stade čileti, kao da se, zajedno sa planinskim vrhovima koji su se sada tek samo nejasno mogli videti kroz prozor, povlači u ćutljivu, prohladnu planinsku noć.
     "Ova kuća nalazi se na samom ulazu u Mazumakova Usta. Kada bi se neka reč izgovorila na Ustima, u Dolini Tišine odjekivala bi poput silovite tutnjave. Bio je to prirodni, kameni zvučnik, hiljadu puta jači od svakog električnog zvučnika."
     "Ali, kako..."
     "Pre mnogo vekova, munja je udarila u jednu ravnu, uglačanu kamenu ploču i istopila je, pretvorivši je u kvarcnu masu. Dolina Tišine je ista ova dolina koju možete sagledati sa prozora odavde. Don Esteban i don Giljermo prispeli su ovamo dolazeći od Kapije Vetrova... ali Crveni Izvori davno su presušili, i reč naglas izgovorena danas više neće prouzrokovati kamenu lavinu. Dolina je, po svoj prilici, nekad davno predstavljala veliki rezonator, slabeći, pri određenim talasnim dužinama, veze među krečnjačkim stenjem. Pećinu je, pre mnogo vremena, zatrpao neki zemljotres. U njoj se nalazila jedna velika stenovita gromada, koja se poput klina zabila između dva kamena zida. Usled snažnog potresa klin je bio izbačen iz svog ležišta, i zidovi su se zauvek sklopili. Šta se dogodilo kasnije, kada su Španci pokušali da se silom probiju kroz ulaz, i ko je pokrenuo lavinu stenja što se sručila na odred Kortesovih pešaka - nije nam znano. Lično, ne verujem da ćemo to ikad saznati."
     "Ali, dragi moj gospodine Vanteneda, moguće je, zar ne, eksplozivom razneti nagomilano stenje, probiti se unutra uz pomoć mašine i pumpanjem izbaciti vodu iz pećine?" Pitanje je postavio onaj zdepasti, nabijeni čovek koji je sedeo u dnu stola; upravo je palio tanku cigaru komadićem slamke.
     "Zaista tako mislite?"
     Gospodin Vanteneda nije ni pokušao da prikrije prizvuk ironije u svom glasu.
     "Ne postoji sila koja bi bila u stanju da otvori Mazumakova Usta - osim, dakako, ukoliko bi sam Mazumak to dopustio", odreza on, iznenada odgurnuvši kolica od stola. Trenutni nalet vetra ugasi dve sveće, ali druge nastaviše da gore plavičastom svetlošću, dok se tanane čestice pepela uskovitlaše iznad njih nalik na malene moljce.
     Vanteneda odjednom ispruži svoju kosmatu ruku ispred njihovih lica, zgrabi sa stola svežanj traka i pokrenu kolica takvom silinom da gumene oplate na njihovim točkovima bolno zacvileše. Gosti poustajaše i počeše da se razilaze. Jedino dr Gerbert ostade da sedi, zadubljen u misli, i zagledan u plešući plamičak sveće. Kroz otvoreni prozor sobu zapljusnu ledena struja svežeg vazduha. On sleže ramenima, strese se, i okrenu oči prema sluzi, koji je uneo i počeo da slaže naramak teških trupaca kraj od dima i gareži pocrnele rešetke ispred kamina. Upravo je spretno razgrnuo žar, i stao da na njemu pažljivo razmešta trupce, kada se druga vrata otvoriše i neko uđe, dodirnuvši neku tačku na zidu. Prostorija se ponovo, smesta preobrazi. Kamin od netesanog kamena, sluga kraj ognjišta, stolice sa lepo izvajanim doručjima, svećnjak i sveće, prozori i mrkla planinska noć napolju - sve to u magnovenju iščeznu, rastvorivši se u ravnomernoj, razlivenoj svetlosti. Veliki sto sa stolicama takođe je iščezao, i u potpuno beloj, malenoj sobi, sa ovalnom, glatkom tavanicom, ostao je samo dr Gerbert; sedeo je u jedinoj naslonjači u sobi, sa četvrtastim stočićem ispred sebe na kojem se nalazio tanjir sa dopola pojedenom pečenicom. Bilo je to sve što je preostalo od malopređašnjeg prizora uzbudljive večere.
     "Uživaš? Baš sada? I to u bapskim pričama?" obrati mu se pridošlica koji je, pošto je isključio malopređašnju igru senki, s mukom nastojao da se oslobodi svog nabreklog, prozirnog kombinezona navučenog preko tanke trenerke zakopčane do grla. On, najzad, ljutito rascepi kombinezon i s mukom ga svuče preko čizama koje su svetlucale kao da su od metala; odbacivši ga zgužvanog u ugao, on pređe prstima preko grudi i trenerka mu se širom otvori. Bio je mlađi i niži od Gerberta, sa snažnim vratom koji se sada vidljivo isticao dok je stajao samo u majici.
     "Tek je jedan. Dogovorili smo se da se nađemo u dva... a histologija, koju znam napamet..."
     Dr Gerbert se maši paketića, s izgledom čoveka obuzetog nelagodnošću. Onaj drugi olabavi debele veze na čizmama, povuče plesnivu metalnu traku koja je visila duž zida i hitro - kao da meša karte za igranje - složi jedan niz hlografske slike večernje sedeljke, premotavajući ih unazad; bile su tu ravnica s krečnjačkim kulama što su se uzdizale visoko, sablasno bele pod mesečevom svetlošću, pa džungla preplavljena blistavim zracima sunca, sa živopisnim leptirovima što su lepršali između lijane, te, najzad, peskovita divljina sa džinovskim termitskim zdanjima. Svaki se od ovih prizora mogao sagledati istovremeno sa svih strana, a onda je nestajao, ustupajući mesto nekom drugom. Gerbert je strpljivo čekao da se njegov kolega umori od svoje besmislene pretrage. Sred sveg tog bleštavog plesa svetlosti i boja, sa mapom u kojoj su se nalazile fotografije organskog tkiva na krilu, u mislima je bio daleko od čitave te predstave - koju je, možda, i upriličio samo da bi um odvratio od onoga što je u njega unosilo nemir.
     "Ima li... ikakve promene?" upita on konačno.
     Njegov mlađi kolega vrati sobi njen prvobitni asketski izgled i, uozbiljivši se, ne baš razgovetno promrmlja:
     "Ne, nema. Samo me je Arago zamolio da svratim po njega kada budemo krenuli na sednicu Saveta."
     Gerbert se trže, ne baš prijatno iznenađen ovom vešću.
     "I šta si mu rekao?"
     "Da ćemo svratiti po njega. Uh, što praviš takvo lice? Ne ljubiš baš da mu ideš u posetu?"
     "Pa, to me baš ne uzbuđuje. Jasno je, međutim, da si mogao da ga odbiješ. Jer, čak i ako zanemarimo teologiju, pred sobom imamo sijaset problema. Šta on to želi od nas? Je li nešto spomenuo?"
     "Nije. Čova je pristojan, a i bistar. I veoma diskretan."
     "I veoma diskretno će nam prebaciti da smo kanibali!"
     "Koješta. Nije to kao kad bismo vršili eksperimente. Poneli smo ih sa sobom da bismo ih oživeli, i njemu je to poznato."
     "A zna li i za krv?"
     "Nemam pojma. Šta je to toliko strašno kada je krv u pitanju? Pa, transfuzije se obavljaju već stotinama godina."
     "Ipak, u njegovim očima to ne bi bila transfuzija... U najmanju ruku, bilo bi to skrnavljenje posmrtnih ostataka - nešto poput krađe tela."
     "Tela koja sada više ničemu ne mogu poslužiti. Transplantacija je, koliko mi je poznato, stara koliko i ova brda ovde oko nas. Što se religija tiče - tu baš nisam stručnjak; ipak, u svakom slučaju, rekao bih da njegova crkva nema ništa protiv. Ali čemu ta iznenadna poplava savesti pred jednim sveštenikom, bolje reći - redovnikom? Komandant je dao saglasnost, a saglasila se i većina ostalih - iako, priznajem, ne baš svi. Arago čak nema ni pravo glasa. On je ovde s nama kao neka vrsta vatikanskog posmatrača, apostolskog izaslanika. Putnik-svedok."
     "Odlično, Viktore. Mogu ti reći da su dijapozitivi predstavljali neprijatno iznenađenje. Nije trebalo da ta tela ukrcamo na Euridiku. Ja sam od samog početka bio protiv toga. Zbog čega nisu bila otposlata na Zemlju?"
     "Znaš to i sam - tako je ispalo. Pored toga, kao što sam ja izvoleo da istaknem, ukoliko je iko imao prava da pođe na ovaj put - to su bili oni."
     "Baš će mnogo dobra proisteći iz toga, budući da ćemo, u najboljem slučaju, biti u stanju da samo jednom od njih pomognemo - po cenu svih ostalih."
     Viktor Dejvis zagleda se u Gerberta širom otvorenih očiju.
     "Šta te to, zapravo, izjeda? Je li to naša greška? Uslovi na Titanu nisu omogućavali postavljanje dijagnoze. Jesam li u pravu? Dakle? Reci nešto! Želim samo da znam s kim ja to idem po tog dominikanca. Jesi li se ti to vratio veri svojih praotaca? Da li ti u tome što treba da učinimo - za šta treba da podnesemo zahtev - vidiš išta rđavo? Greh, možda?"
     Iz dr Gerberta, savršeno smirenog sve do sada, odjednom provali prava bura besa.
     "Veoma ti je dobro poznato da ću se pridružiti zahtevu, i tvom i Vrhovnog iscelitelja. S mojim si gledištima savršeno upoznat. U vaskrsavanju nema nikakvog zla. Zlo je, međutim, u tome što ćemo samo jednog od dvojice ljudi, koji su u stanju pogodnom za reanimaciju, biti u mogućnosti da vratimo u život. I da, ćemo pri tom, sami morati da izvršimo izbor... Samo traćimo vreme. Krenimo. Želim da s ovim što pre završim."
     "Moram da se presvučem. Hoćeš li me pričekati?"
     "Ne, krećem odmah. Pridruži mi se kad budeš spreman. U kom je sektoru?"
     "Trećem, srednja sekcija. Biću tamo kroz pet minuta."
     Oni istovremeno iziđoše iz sobe, ali se uputiše različitim liftovima. Gerbert pritisnu odgovarajuće dugme i pohita u jednu ovalnu, srebranastu prostoriju. Kada se jajoliko vozilo konačno zaustavilo, zakrivljeni zid pred njim se otvori poput spirale, kao dužica kod kakve kamere. Ispred njega, pri svetlosti čiji se izvor nije mogao nazreti, pružao se niz zakrivljenih vrata sa visokim pragovima, kao kod nekog starovremenskog broda. On konačno pronađe vrata sa brojem 84, na kojima je stajala i pločica sa natpisom 'R.P. Argo, D.A.' I dok se on, glupo, pitao šta bi to D.A. trebalo da znači (Doctor Angelicus? Departman Agrikulture?), vrata se pred njim raskriliše.
     Zakoračivši preko praga, on se nađe u prostoranoj kabini u kojoj su duž zidova bile poređane zastakljene police sa knjigama. Na dva međusobno sučeljena zida stajale su dve slike uokvirene svetlim ramovima, pružajući se od tavanice do poda. Na desnom se nalazilo Kranahovo 'Drvo Saznanja', sa Adamom, Evom i zmijom; na desnom, Bošovo 'Iskušavanje sv. Antona'. Međutim, pre no što dospe da bolje prouči čudovišta što su se vitlala nebom na 'Iskušavanju', Kranahova slika odjednom skliznu iza jedne police; ukaza se otvor, na kojem se pojavi Arago, odeven u belu mantiju. Pre no što se slika vratila na svoje mesto, da poput vrata zatvori prolaz, Gerbertu pođe za rukom da na trenutak, u pokrajnom sobičku, osmotri veliki crni krst na belom polju. Dva čoveka rukovaše se u znak pozdrava, i potom sedoše za oniži stočić - sav u neredu i pretrpan papirima, crtežima i većim brojem otvorenih knjiga sa raznobojnim trakama za označavanje mesta na kojima se zastalo pri čitanju.... Aragovo lice bilo je mršavo i tamno, sa sivim, prodornim očima ispod gotovo potpuno belih obrva. Mantija kao da mu je bila nekoliko brojeva veća nego što je to bilo neophodno. U rukama, snažnim kao u kakvog pijaniste, držao je sasvim običan štap. Gerbert odjednom zateče sebe kako pogledom ispituje hrbate starih knjiga, ne želeći da on bude taj koji će prvi progovoriti.
     Pitanje koje je iščekivao ne bi postavljeno.
     "Dr Gerberte, ja vam, dakako, nisam ravan po znanju. Pa ipak, u stanju sam da sa vama razgovaram i Eskulapovim jezikom. Bio sam, naime, psihijatar, pre no što sam na sebe navukao ovu odeću... Dakle, Vrhovni iscelitelj uputio me je u sve činjenice koje se odnose na... ovaj, postupak. Postupak, dakako, govori sam za sebe. Koliko sam uspeo da shvatim, usled nepodudarnosti krvnih grupa, kao i usled međusobne nespojivosti tkiva, od dva čoveka koja su u pitanju samo jedan može biti probuđen."
     "Ne - probuđen", ispravi ga Gerbert, gotovo preko volje budući da je redovnik izbegao da se izrazi pravim rečima, "već 'vaskrsnut iz mrtvih'." Dominikancu, razume se, razlika ne promače.
     "Razlika je, nema sumnje, za mene veoma značajna, ali sam svestan da za vas ne može biti ni od kakve važnosti. Upravo stoga, svaka eshatološka rasprava bila bi savršeno bespredmetna. Neko poput mene, i u mom položaju, rekao bi da istinska smrt označava raspadanje, usled nezaustavljivih promena do kojih dolazi u ljudskom telu. Takvih tela imamo na brodu čak sedam. Jasno mi je da posmrtni ostaci tih ljudi ne mogu biti prepušteni večnom pokoju; shvatam i neophodnost toga, mada nisam ovlašćen da to i odobrim. Ali od vas, doktore, kao i od vašeg prijatelja - koji svakog trenutka treba da nam se pridruži - voleo bih da dobijem odgovor na samo jedno pitanje. Razume se, slobodni ste da odbijete da na njega odgovorite."
     "Samo izvolite", prihvati Gerbert, osetivši kako ga podilaze žmarci.
     "Verovatno ste već naslutili o čemu je reč. Moje pitanje odnosi se na merila na osnovu kojih će biti izvršen izbor."
     "Dejvisov odgovor bio bi u dlaku nalik na moj. Ne raspolažem, razume se, objektivnim merilima. I vi sami, budući da su vam sve činjenice učinjene dostupnim, svesni ste toga... oče Arago."
     "Jesam. Proračunavanje stepena verovatnoće, svakako, premaša ljudske mogućnosti. Izvodeći bezbroj milijardi operacija, lekari tek dvojici od svakih devet pacijenata daju devedeset devet odsto izgleda - uz mogućnost greške koja se zadržava u teoretskim okvirima. Bilo koji razlog da je u pitanju. Slažem se: ne postoje objektivna merila; ali upravo iz tog razloga uzimam sebi slobodu da vas upitam na temelju kakvih merila ćete vi postupiti."
     "Suočeni smo sa dve stvari", odgovori Gerbert, sa nekom vrstom olakšanja. "Kao lekar, zajedno sa Vrhovnim isceliteljem, zatražićemo od Komandanta da odobri izvesne navigacione izmene. Smemo li pretpostaviti, oče, da ćete biti na našoj strani?"
     "Poznato vam je da nemam pravo glasa."
     "Tako je, ali stanovište koje budete spremni da zastupate moglo bi biti od uticaja..."
     "Na odluku Saveta? Ali odluka je već doneta! Ne mogu ni zamisliti pojavu bilo kakvog novog protivljenja... Većina se, uostalom, već izjasnila 'za'. komandant je sa odlukom upoznat, i veoma bi me iznenadilo da čujem da lekari nisu u nju upućeni."
     "Zatražili smo znatno više izmena nego što je prvobitno bilo prihvaćeno. Znate, ni devedeset devet procenata za nas nije dovoljno. Čak nam ni sićušni, deseti decimal nije nevažan. I tako, usled osetno većeg utroška energije, kao i usled kašnjenja čitave ekspedicije, troškovi će biti strašno uvećani."
     "To je za mene novost. A što beše ona druga stvar koju pomenuste?"
     "Izbor leševa. Bez ikakvog smo putokaza u pogledu identiteta tih ljudi, budući da nam je usled neshvatljivog nemara - radio-tehničari, dabome, koriste za to mnogo elegantniji izraz: 'preopterećenje komunikacionih kanala' - sada nemoguće da ustanovimo imena, profesije i biografske podatke tih ljudi. U stvari, u pitanju je i nešto znatno ozbiljnije no što je puki nemir. Naime, kada smo te sanduke ukrcavali na brod, nismo bili svesni činjenice da su ne samo memorije stare opreme iz onog rudnika - Grala - već i memorije digitalnih mašina iz Rembdena, tokom operacije demontiranja pretrpele značajna oštećenja. Lica odgovorna za sudbinu onih koje je, uz naš pritisak, Komandant ukrcao na brod, složila su se da se svi potrebni podaci mogu dobiti na Zemlji. Ispostavilo se, međutim, da se uopšte ne zna ko je izdao nalog za uskladištenje podataka o njima, niti kada, niti kome. Očevidno je da svi, da se tako izrazim, sada peru ruke."
     "To se po pravilu dešava kada se nadležnosti ljudi međusobno preprliću. Što, dabome, ne predstavlja nikakvo opravdanje za..."
     Redovnik zastade, zagleda se Gerbertu pravo u oči, i blago upita:
     "Vi ste se protivili prebacivanju žrtava na brod?"
     Pomalo oklevajući, Gerbert potvrdno klimnu.
     "U sveopštem uzbuđenju koje je zavladalo pre poletanja nijedan pojedinačni glas - posebno ne glas jednog lekara, koji, uz to, nije ni oprobani astronaut - nije imao nikakvu stvarnu težnju. Međutm, čak i da sam se usprotivio, i izrazio svoje bojazni, to ne znači da bih se sada osećao spokojnim."
     "Kako onda nameravate da postupite? Da bacate novčić?"
     Gerbert se sav ukruti.
     "Izbor će u potpunosti zavisiti od nas samih. Posle sednice Saveta, ukoliko se našim zahtevima iziđe u susret u čisto tehnološkoj oblasti - mislim u pogledu navigacionih izmena - pristupićemo novoj obdukciji i još jednom pretresti čitavu sadržinu vitrifaksa, sve do poslednje dlačice."
     "A kakav bi uticaj na vaš izbor onog koji će biti vraćen u život mogla imati njegova, eventualno, uspešna identifikacija?"
     "Po svoj prilici - nikakav. U svakom slučaju, od uticaja neće biti njegov položaj; to je činilac koji u medicini nema nikakvog značaja."
     "Svi ti ljudi", započe redovnik, brižljivo odmeravajući svaku svoju reč i govoreći veoma sporo, kao da korača po sve tanjem i tanjem ledu, "izgubili su život pod tragičnim okolnostima. Neki od njih dok su obavljali svoje redovne poslove, bilo kao nameštenici tamošnjih rudnika, bilo kao stručnjaci kompanija. Drugi su, opet, izgubli život pokušavajući da spasu one prve. Da li biste takvu razliku, pod uslovom da ju bi je bilo moguće ustanoviti, prihvatili kao merilo?"
     "Ne bih."
     Odgovor je bio koliko brz, toliko i odlučan.
     Knjige u policama na zidu se razmakoše i u kabinu kroči Dejvis, izvinjavajući se zbog zakašnjenja. Redovnik ustade, a za njim i Gerbert.
     "Saznao sam sve što mi je bilo potrebno", zaključi Arago. Bio je rastom viši od obojice lekara. Iza njegovih leđa, Eva se okrenu prema Adamu, a zmija se hitro uspuza uz Rajsko drvo. "Hvala vam, gospodo. U pitanju je naš opšti stav. Mi o nekom čoveku ne sudimo na osnovu njegovih vrlina ili njegovih mana, baš kao što ni vi o tome ne razmišljate kada mu spasavate život. Neću vas više zadržavati: vreme je da pođemo. Videćemo se na sednici Saveta."
     Sva trojica potom napustiše kabinu. U nekoliko reči, Gerbert prenese Dejvisu suštinu svog razgovora s apostolskim posmatračem. Na jednoj, savršeno kružnoj raskrsnici hodnika, njih dvojica kročiše u jajoliko, tamnosrebrnasto vozilo. Odgovarajući prolaz smesta se otvori i uz dug, potmuli uzdah, vozilo bez točkova bi usisano u zjapeći otvor. Kroz kružne prozore do njih je dopirala svetslost sa galerija mimo kojih su prolazili. Sedeli su tako, sučelice jedan drugom, bez reči. Iako ni jednom ni drugom nije bio jasan razlog, obojica su se osećala povređenim zbog reči kojima je redovnik okončao njihov susret. Taj je osećaj, međutim, bio isuviše neodređen, da bi zasluživao da ga temeljitije razmotre - pogotovo u svetlosti onoga što je stajalo pred njima.
     Konferencijska sala nalazila se u petom sektoru Euridike. Posmatran iz daljine i u letu, brod je bio nalik na dugačku, belu larvu, na cilindričnim, ispupčnim segmentima; bila je to, međutim, neka krilata larva, budući da su joj pljosnata peraja štrčala i iz levog i iz desnog boka, završavajući se štitnicima hidroturbina.
     Glava Euridike, malo spljoštena, bila je načičkana mnoštvom antenskih bodlji, nalik na pipke ili žaoke. Prstenasti sektori, međusobno spojeni kratkim cilindrima prečnika od trideset metara, bili su takođe pričvršćeni jedan za drugi; dvostruka unutrašnja kobilica ojačavala ih je kad god bi kosmički brod ubrzavao, razvijao punu brzinu, ili počinjao da koči. Mašine, koje su nazivali hidroturbinama, u stvari su bili termonuklearni reaktori sa džinovskim usisnim levcima, a vodonik iz savršene praznine svemira služio im je kao pogonsko gorivo.
     Ovaj se pogon pokazao čak i prikladniji od samog fotonskog pogona. Učinak nuklearnog goriva je pri podsvetlosnim brzinama opadao, budući da je lavlji deo kinetičke energije bio trošen u vrtložju ognja što je zaludno šibao po zvezdanom bespuću; tek jedan mali deo oslobođene energije bio je prebacivan na rakete. Fotonski je pogon, takođe, sa svoje strane, zahtevao da brod bude krcat milionima tona materije i antimaterije; pogonska energija stvarala se njihovim međusobnim poništavanjem. S druge strane, pak, termonuklearni reaktori sa džinovskim usisnim levcima koristili su međuzvezdani vodonik. Atomi vodonika, premda sveprisutni, bili su do te mere razvejani širom galaktičkog prostora, da su mašine ovog tipa počinjale efikasno da dejstvuju tek iznad brzina od trideset hiljada kilometara u sekundi; punu snagu, međutim, razvijale su tek pri brzinama bliskim brzini svetlosti. Budući već glomazni, brodovi sa ovakvim pogonom nisu mogli slobodno da uzleću sa planeta; isto tako, nisu bili u stanju da sami po sebi postignu brzinu pri kojoj bi se atomi, usisavani u reaktore, u dovoljnoj meri zgusnuli da bi moglo doći do paljenja. Zjapeći usisni levci, dakle, usmeravali su se posle poletanja unapred, tako da je, na ovaj način, i iz najdubljih svemirskih praznina do njihovih ždrela pristizalo dovoljno vodonika da bi se u utrobi broda potpalio veštački sunčev oganj. Faktor efikasnosti bi se tada naglo uvećavao, i brod bi, neopterećen vlastitim zalihama goriva, bio u mogućnosti da održava stalno ubrzanje. Posle manje od godinu dana postojanog ubrzavanja, koje je odgovaralo snazi Zemljine gravitacije, brod bi dostigao gotovo devedeset devet postotaka brzine svetlosti; i dok su na samom brodu prolazili tek minuti, na Zemlji su proticale čitave decenije.
     Euridika je bila izgrađena na orbiti iznad Titana, budući da je upravo Titan trebalo da joj posluži kao startna platforma. Konvencionalnim termonuklearnim procesom bezbroj biliona tona mase ovog Saturnovog pratioca preobraćeno je u energiju za transformatore, da bi ovi, potom, kao laserski bacači, počeli odašiljati čitave stubove zgusnute svetlosti prema džinovskoj krmi Euridike; bilo je to kao da se barutom puni topovska cev ispod artiljerijske granate. Najpre je, posredstvom astro-inžinjeringa, ovaj mesec trebalo lišiti njegovog debelog atmosferskog omotača. Potom su radiohemijska postrojenja i hidronuklearne energetske centrale bili izgrađeni na zaravni ekvatorijalnog kontinenta, pošto su sve planine na njemu prethodno sažežene toplotnom paljbom iz svih raspoloživih satelita. Njihove moćne salve preobratile su velike planinske vence u lavu, posle čega je, kriobalističkim bombama ubrzano njeno stvrdnjavanje. Tako se zagasitorumeno, usijano, žitko more preobratilo u tvrdu, glatku zaravan - veštačko Mare Herculaneum... Na dvanaest hiljada kvadratnih milja te zaravni iznikla je potom prava šuma laserskih bacača - istinskog Herkula ekspedicije. U kritičnom trenutku iz njih je grunula paljba, kako bi se Euridika izbacila iz njene stacionarne orbite. Dugačak stub zgusnute svetlosti, usmeren prema ogledalima na njegovoj krmi, poterao je onda brod na onu stranu sunčevog sistema. I dok je snaga laserskog stuba slabila, brod se sve više počinjao oslanjati na vlastite rakete; sagorelih ostataka njihovih predhodnih segmenata oslobodio se kada se već našao daleko iza Plutona. I tek su tada džinovska ždrela vodoničnih levaka stupila u dejstvo.
     Budući da je trebalo da se velikom brzinom kreću tokom čitavog putovanja, brod je tek postepeno ubrzavao, održavajući, sve vreme, u svojoj unutrašnjosti, težinsko stanje jednako zemaljskoj gravitaciji. Međutim, to se dalo osetiti samo duž longitudinalne ose broda. Upravo stoga je svaki sferični sektor na Euridici predstavljao potpuno odvojenu jedinicu. Njene galerije protezale su se poprečno u utrobi broda, s jedne na drugu njegovu stranu; shodno tome, 'gore' je značilo prema pramcu, 'dole' prema krmi. A kada bi čitav brod prikočio, ili promenio kurs, vektor sila razlikovao bi se u skladu sa osama svakog pojedinačnog sektora. Sledstveno tome, da bi se izbeglo da se tavanice iznenadno premetnu u zidove, kada se galerije neočekivano postave u okomit položaj, u svakom se sektoru nalazila i jedna valjkasta sfera koja je bila u stanju da rotira duž spoljnih zidova, baš kao kakav loptasti šarnir. Žiroskopi su se starali o tome da na galerijama svake od tih sfera - bilo ih osam, i u njima su bile smeštene pojedinačne kabine - sila potiska uvek dolazi po vertikali. Mada su se prilikom pomenutih manevara galerije u tim međusobno odvojenim sferama postavljale obrnuto u odnosu na glavnu osu - duž kobilice broda - i u takvim se prilikama nesmetano moglo prelaziti iz jednog sektora u drugi. Postojao je i tunelski sistem načinjen od dodatnih harmonikastih creva, koje su nazivali 'crvima'. Samo je u tim elastičnim tunelima čovek mogao osetiti da je došlo do promene ili gubitka gravitacije, budući da je lift prolazio kroz cilindre između sektora.
     U trenutku održavanja ove sednice Saveta, prve posle poletanja, pred Euridikom je stajala gotovo čitava jedna godina postojanog ubrzavanja; nije, prema tome, bilo ničega što bi joj se moglo isprečiti na njenom neuzbudljivom putu.
     Peti sektor, koji su još nazivali i Parlamentom, služio je za sastanke na kojima se okupljala čitava posada. Ispod zakrivljene tavanice prostirala se neka vrsta ne previše visokog amfiteatra - unaokolo, oko čitave prostorije, bila su nanizana četiri reda sedišta koji su, na određenim razdaljinama, presecali kose platforme. Kraj jednog ravnog zida stajao je dugačak sto - u stvari, niz međusobno povezanih konzola sa monitorima. Iza stola, licem okrenuti prema okupljenim članovima posade, sedeli su navigatori, okruženi svojim podređenim specijalistima.
     Jedinstvenost čitave ekspedicije zahtevala je i neuobičajeni komandni sastav. Ter Horab bio je zadužen za let; koordinator Jusupov za pogon; radio-fizičar De Vit za komunikacije; i na čelu naučničke grupe, među kojima su se nalazili kako oni bez kojih se u ovoj prilici nije moglo, tako i oni koji je trebalo da stupe u dejstvo tek pošto se stigne na odredište, nalazio se polistoričar Dženkins.
     Kada Gerbert i Dejvid stigoše na gornju galeriju, rasprava je već bila započela. Teri Horab je upravo naglas čitao zahteve koje su lekari postavili. Niko se ni ne osvrnu na kasnioce; samo je Vrhovni iscelitelj, Varadijan, koji je sedeo između Komandanta i Navigatora, izrazio svoje negodovanje mrgudno izdigavši obrve. Nisu mnogo propustili. Usled sveopšte tišine, ravnomerni glas Teri Horaba kao da je pristizao odasvud.
     "... prema tome, njihov je zahtev da se brzina kretanja broda smanji na jednu desetinu, smatrajući to neophodnim da bi se moglo pristupiti reanimaciji tela smeštenih u zamrzivače. Značilo bi to, zapravo, smanjiti brzinu kretanja broda do najniže dozvoljene tačke. Odmah da kažem: to je moguće učiniti. Ali u tom slučaju, čitav program leta, sa svim prethodno izvedenim proračunima, mogao bi biti poništen. Naravno, moguće je izraditi nov program. Međutim, imajmo u vidu da je sadašnji program proistekao iz rada, tamo na Zemlji, pet međusobno nezavisnih grupa stručnjaka, kako bi se sasvim otklonila mogućnost grešaka. Razume se, pet nezavisnih grupa stručnjaka ovde ni slučajno ne bismo mogli sastaviti. Nov program mogli bismo, eventualno, sastaviti uz pomoć dveju grupa - ali na takav program ne bismo se smeli osloniti sa poverenjem koje smo imali u prethodni. Rizik nije prevelik, ali ga ne bilo moguće ni zanemariti. Prema tome, pitam vas sledeće: da li ćemo se odmah izjašnjavati o zahtevu lekara, bez dalje rasprave, ili ćemo od njih zatražiti dodatna razjašnjenja?"
     Većina se, ipak, izjasni u prilog dalje rasprave. Varadijan, međutim, ne ispolji nameru da sam uzme reč; umesto toga, on pozva Gerberta.
     "U rečima našeg Komandanta dao se naslutiti i prizvuk prebacivanja", započe Gerbert, ne ustavši sa svog mesta, u poslednjem, najvišem redu sedišta. "Prebacivanje bi, međutim, trebalo da bude usmereno prema onima koji su nam, savršeno zainteresovani za njihovo stanje, izručili tela pronađena na Titanu. Mogla se, dakako, povodom toga sprovesti i istraga, kako bi se pronašli odgovorni za takvo ponašanje. Ipak, bili oni ili ne bili ovde među nama - ni najmanje ne menja situaciju u kojoj se sada nalazimo. Zadatak sa kojim se ovog časa suočavamo jeste potpuno vaskrsnuće čoveka čije je telo samo nešto malo bolje očuvano nego mumija nekog faraona... Sada, pak, za trenutak samo, moram zaći malo dublje u prošlost, u istoriju medicine. Pokušaji dubokog zamrzavanja ljudskog organizma sežu unazad sve do dvadesetog stoleća. Izlapeli stari milijarderi tražili su da budu stavljeni u boce sa tečnim azotom, u nadi da će jednog dalekog dana u budućnosti biti uspešno vraćeni u život. Bila je to, dakako, savršena besmislica: ponovo vraćanje normalne telesne temperature jednom zamrznutom ljudskom organizmu neminovno izaziva proces njegovog raspadanja... Kasnije su naučnici, međutim, došli do saznanja kako da zamrznu komadiće tkiva, jajne ćelije, spermu i mikroorganizme. Što je organizam bio složeniji i veći, i teškoće sa zamrzavanjem postajale su složenije i veće... Zamrzavanje, zapravo, znači trenutno pretvaranje svekolike tečnosti organizma u led - pri čemu se mora preskočiti faza kristalizacije, budući da ona dovodi do nepopravljivih oštećenja u tananim strukturama ljudskih ćelija. I telo i mozak, dakle, moraju biti zaleđeni u deliću sekunde. Nije, dabome, nimalo teško zagrejati nešto, u deliću sekunde, čak i do veoma visoke temperature; međutim, spustiti temperaturu, takođe u deliću sekunde, do blizu nultog podeoka kelvina, predstavlja neuporedivo teži zadatak. Mehurasti vitrifaksi u kojima su bile smeštene žrtve na Titanu bili su primitivni i njihovo delovanje nije bilo ni najmanje nežno. Kada smo odlučili da ih prihvatimo i ukrcamo na brod, nismo imali nikakvu predstavu o njihovom tipu i ustrojstvu. Upravo je, stoga, stanje u kojem smo zatekli tela za nas predstavljalo taliko iznenađenje."
     "Iznenađenje - za koga, i zbog čega?" upita neko iz prvog reda sedišta.
     "Za mene kao lekara, za Dejvisa, koji je stomatolog, i naravno, za našeg pretpostavljenog. Zbog čega? Pa, kontejnere smo primili bez ikakvih specifikacija ili dijagrama koji bi nam nešto više kazivali o tim starim tipovima vitrifaksa. Nismo znali da su mehurasta ustrojstva u kojima su se nalazila zamrznuta tela bila delimično oštećena usled survavanja lavina, kao ni da su, tamo dole na Titanu, bila prebačena u cilindrične termose sa tečnim helijumom i specijalnom letelicom dopremljena na naš brod. Najzad, i zbog toga što smo, tokom četiri stotine časova posle poletanja, dok nas je Herkul potiskivao izvan Sunčevog sistema, bili izloženi pritisku od dve gravitacije; za sve to vreme nismo mogli ni pomišljati na ispitivanje sadržine kontejnera."
     "Ali, Džone, bilo je to pre tri meseca", primeti isti glas.
     "Tako je. Međutim, za to vreme ustanovili smo da nema nikakvih izgleda da ih sve vratimo u život. Trojica su bila odmah, otpisana: mozgovi su im bili smrskani. Od preostalih, samo jednog bismo mogli vaskrsnuti, mada, u načelu, postoje dva kandidata za oživljavanje. Problem je, međutim, u tome što se u krvotoku svih tih tela zadržala krv."
     "Prava krv?" upita neko s druge strane amfiteatra.
     "Da, prava. Eritrociti, plazma, i tako dalje. Podatke o njihovoj krvi imamo sačuvane u holodosijeima. Ipak, bez dodatnih količina krvi ne bismo mogli pristupiti transfuziji; stoga smo eritroblaste uzeli iz koštane srži i umnožili ih. Krv smo, dakle, sada imali. Onda smo se suočili s problemom međusobne nespojivosti ćelija tkiva. Kao kandidate za reanimaciju sada imamo dva mozga. Međutim, raspolažemo organima za samo jednog čoveka; dakle, od dva potojeća tela imamo dovoljno delova da sastavimo samo jednu novu ličnost. Odvratno, priznajem, ali ono što vam govorim je istina."
     "Mozak je moguće reanimirati i bez tela." dobaci neko.
     "To nipošto ne nameravamo da učinimo", odvrati Gerbert. "Nismo ovde da bismo se oprobavali u zaista gnusnim eksperimentima - a pri sadašnjim saznanjima medicinske nauke oni bi, bez sumnje, bili čak i više nego gnusni. Pitanja s kojima smo sada suočeni nije moguće svesti na samo medicinske probleme. U probleme navigacije mi se ovde uplićemo kao lekari, ne kao astronauti. Nijedan laik ne može nam odrediti šta nam valja dalje činiti. Shodno tome nema ni potrebe da vas upućujem u pojedinosti operacije. Dovoljno je ovo: neophodno je najpre dekalcifikovati skelete, a potom ih metalizovati. Pa, potom, iz tkiva natopljenog tečnim helijumom izvući sav višak azota. Najzad, raskomadati tela da bismo dobili delove od kojih ćemo sačiniti našeg kandidata za oživljavanje. U svemu tome smo na svom terenu... A sada ću vam izložiti samo suštinu našeg zahteva. Reanimaciju mozga moramo obaviti pri najmanjoj mogućoj gravitaciji. Potpuno bestežinsko stanje, dabome, bilo bi najprikladnije. Svesni smo, međutim, činjenice da bi to bilo nemoguće postići bez potpunog isključivanja motora - što bi, opet, razume se, u celosti poremetilo i samu svrhu našeg leta."
     "Pređi na stvar, Džone." Vrhovni iscelitelj nije krio nestrpljenje. "Komandant i ovi ljudi ovde želeli bi da budu upućeni u razloge koji stoje iza tvog zahteva."
     Nije rekao našeg, već tvog zahteva. Praveći se kao da nije primetio tu omašku, ali ubeđen da nije bila nesvesna, Gerbart mirno nastavi:
     "Pod normalnim okolnostima, neuroni u ljudskom mozgu se ne dele. Ne dele se stoga što predstavljaju temelj identiteta neke ličnosti - kao što su, na primer, pamćenje, kao i druga svojstva koja se obično nazivaju karakterom, dušom, i tako dalje. Međutim, u mozgovima onih koji su na krajnje primitivan način bili zamrznuti na Titanu došlo je do ozbiljnih oštećenja. Danas, zahvaljujući stanju medicinske nauke, imamo mogućnost da izazovemo deobu susednih neuronskih ćelija, kako bi se popunile praznine nastale oštećenjem izvesnog broja naurona; međutim, time istovremeno uništavamo svaku individualnost tih neurona. Da bismo očuvali lični identitet kandidata za reanimaciju, morali bismo što je moguće više ograničiti broj neuronskih ćelija čiju ćemo podelu izazvati, budući da su te ćelije, nastale deobom neurona, poput neuronskih ćelija u kakvog novorođenčeta - prazne, čiste. Dakle, čak ni pri nultoj gravitaciji ne bismo bili potpuno sigurni da vaskrsnuta osoba neće, bar do izvesne mere, trpeti od opšte amnezije. Deo sećanja se neizbežno gubi prilikom dubinskog zamrzavanja čak i u najsavršenijim kriostatima, budući da tanane veze među sinapsama trpe oštećenja na molekularnom nivou. Shodno tome, ne bismo mogli tvrditi da će vaskrsnuti čovek biti baš onakav kakav je bio pre stotinak godina. Možemo samo reći da su - što je prilikom reanimacije mozga gravitacija manja - izgledi da se sačuva ličnost vaskrsle osobe veći. To je sve."
     Kao slučajno, Ter Horab okrznu pogledom Vrhovng iscelitelja, ali je ovaj, kako se činilo, baš u tom trenutku veoma usrdno proučavao papire koji su stajali pred njim.
     "Nema potrebe za glasanjem", zaključi Ter Horab. "S obzirom na ovlašćenja koja imam kao komandant, naređujem da se brzina broda smanji u vreme koje lekari budu odredili, kao i da se let tom brzinom nastavi dokle god to oni budu smatrali neophodnim. Sastanak je završen."
     Prigušeni žamor prođe čitavim amfiteatrom. Ter Horab ustade i dodirnu Jusupova po ramenu, i obojica se uputiše ka donjem izlazu. Gerbart i Dejvis praktično se sjuriše niz galeriju, pre no što je iko došao u priliku da im pristupi. U hodniku naiđoše na dominikanca. Nije ih oslovio; samo im je klimuo i nastavio svojim putem.
     "Nisam ovo očekivao od Varadijana", prigunđa Dejvis, pošto sa Gerbertom uđe u krmeni lift. "S druge strane, Komandant... pa, imamo pravog čoveka na pravom mestu. Mogao sam gotovo osetiti koliko su naše kolege humanitaci, a naročito naši 'Psihonauti', bili pripravni da navale na nas. Smazao ih je u jednom zalogaju..."
     Lift uspori; svetiljke koje su u prolazu mogli videti kroz okna prorediše se.
     "Varadijan nije važan", promrmlja Gerbert. "Ako baš hoćeš da znaš, Arago je razgovarao sa Ter Horabom neposredno pred početak sednice Saveta."
     "Ko ti je to rekao?"
     "Jusupov. Arago je razgovarao sa Ter Horabom pre no što smo se mi s njim sreli."
     "Misliš, onda, da je on...?"
     "Ne mislim. Znam pouzdano. Arago nam je pomogao."
     "Jedan teolog..."
     "Ne razumem se u teologiju. Ali on je dobro potkovan i u medicini i u teologiji. Dabome, njegova je stvar kako miri jedno s drugim... Hajde da se presvučemo. Moramo sve pripremiti - i odrediti trenutak."

     Pre no što se pristupilo operaciji, dr Gerbert još jednom pročita izveštaje iz holodosijea. Dok su obavljale svoje uobičajene poslove, džinovske planetarne mašine u jednom se trenutku zaustaviše, budući da su njihovi senzori ustanovili prisustvo nekog metalnog ustrojstva, i u njemu, organskog tkiva. Jednog po jednog, sedam starih strajdera izvukoše iz Birnamske Vrleti, i u njima pronađoše šest ljudskih tela. Dva Diglasa zatekli su međusobno udaljena tek nekoliko stotina metara. Jedan od njih bio je prazan; u drugom se, u mehurastom vitrifaksu, nalazio neki mlađi čovek. U poređenju sa osmom generacijom mašina-kopača koje su rile po Titanovim glečerima, ovi Diglasi ličili su na prave patuljke. Komandni centar obustavio je svaki dalji rad džinovskih kopača i na lice mesta odaslao, da potraže preostale žrtve, robote sa visokoosetljivim biočitačima; u birnamskom Ulegnuću, naime, nestalo je devet ljudi. Od čoveka koji je napustio svog Diglasa nije bilo ni traga. Oklopi strajdera su popustili pod strahovitom težinom leda koji ih je prekrivao, ali su se vitrifaksi pokazali neverovatno otpornim. Postojala je, u prvi mah, namera da se pronađena tela smesta upute na Zemlju, radi reanimacije; međutim, to je značilo podvrgnuti zamrznuta tela pritisku iznad normalne gravitacije tri puta: prilikom poletanja transportnog vozila sa Titana, prilikom ubrzavanja broda na liniji između Titana i Zemlje, kao i prilikom njegovog sletanja na Zemlju. Pretragom iks-zracima ustanovljeno je da su sva tela pretrpela ozbiljna oštećenja, uključujući i frakture lobanje; njihovo prebacivanje na Zemlju, shodno tome, činilo se odveć rizičnim. Neko je onda došao na ideju da se vitrifaksi prebace na Euridiku, koja je takođe raspolagala najsavršenijom opremom za reanimaciju. Pored toga, ubrzanje pri polasku broda moglo se, s obzirom na njegovu ogromnu ukupnu masu, smatrati zanemarljivim.
     Preostajao je problem identifikacije tela - što se, međutim, nije moglo obaviti dok se vitrifaksi ne otvore. Varadijan - Vrhovni iscelitelj na Euridici - dogovorio se sa centralom SETI-ja da se svi podaci, uključujući i imena onih koji su iskopani iz leda na Titanu, radio-putem dostave brodu - budući da su se svi diskovi sa memorijama kompjutera odavno stavljenim van upotrebe nalazili u arhivama sedišta SETI-ja SETI /Search for the Extra - Terrestrial Intelligence/, organizacija utemeljena šezdesetih godina dvadesetog veka radi sistematskog traganja za vanzemaljskim civilizacijama. (Prim. prev.) u Švajcarskoj. Međutim, sve do samog poletanja Euridike svi komunikacioni kanali bili su naprosto zagušeni, i neko je, ili nešto - čovek ili kompjuter - očekivane podatke ocenio kao predmet od veoma niskog stepena važnosti; i tako je Euridika napustila svoju startnu orbitu oko Titana pre no što su lekari uspeli da se osveste i da uoče činjenicu da im tražena obaveštenja, zapravo, nisu ni bila poslata. Gerbert se, dakako, istog časa obratio komandantu, ali se, zaista, ništa više nije dalo preduzeti. Brod je već uveliko jezdio svojim svemirskim stazama, sve više ubrzavajući, poput kakvog nezamislivo velikog artiljerijskog zrna potiskivanog Herkulovim laserima.
     U toj početnoj fazi Titan je na sebe preuzeo glavni udar povratnog trzaja, nastalog pri 'ispaljivanju' broda, i neki su planetolozi, čak, iako samo za trenutak, iskreno poverovali da bi se usled toga i sama planeta mogla raspasti. Njihove su se bojazni, ipak, pokazale neosnovanim; međutim, ubrzavanje goleme letilice nije baš proteklo onako glatko kako su to planeri leta očekivali. Herkul je snažno opterećivao planetinu koru, potiskujući je duboko, u njenu litosferu, i na taj način izazvani seizmički grčevi uzdrmali su i sama postolja laserskih bacača; međutim, mada su postolja konačno odolela tim potresima (na Titanu, uistinu, dolazi do potresa), stubovi zgusnute svetlosti počeli su podrhtavati i skretati sa željenog pravca. Trebalo je, dakle, smanjiti energiju potiska, sačekati da seizmički grčevi planete minu, i pomerene laserske zrake ponovo upraviti prema krmenim ogledalima na brodu.
     To je, dabome, izazvalo poremećaje u radio-vezama; čitave gomile neodaslatih poruka stajale su unaokolo. Što je još gore, pomeren dve godine pre toga na veću udaljenost od Saturna i zaustavljen u svom rotiranju - kako bi Herkul, iz relativno stabilnog položaja, mogao svojim laserskim stubom pogurati Euridiku i dati joj početno ubrzanje - Titan je počeo da ispoljava znake libracije. Stotine hiljada starih termonuklearnih bombi, složenih na ovom džinovskom nebeskom telu kao rezerva u slučaju krajnje nužde, bi upotrebljeno da se otkloni ovaj opasni poremećaj ravnoteže. Međutim, to nije bilo nimalo lako. Sve u svemu, posledica je bila ta da lekari tokom tog razdoblja nisu mogli ni pomišljati da započnu sa reanimacijom. Tokom većeg broja sedmica Euridika je nasumično odašiljane laserske zrake - kada bi, konačno, stigli na pravo mesto - primala kao ozbiljne udare u svoju krmu usled čega bi se čitav brod iz temelja zatresao.
     Sve je to dovelo do odlaganja lekarske intervencije - pokušaji ponovnog vaspostavljanja laserskog stuba, seizmički potresi na Titanu, potreba da se otklone kvarovi na nekoliko raketnih potisnika koji su zakazali. Povrh svega, odlaganje je bilo pravdano i činjenicom da izgledi za povratak Titanovih žrtava u život nisu bili sjani. Sa svakim novim danom leta, uz ubrzanje koje je sada postojano raslo, veze sa Zemljom su se sve više pogoršavale; na sve to trebalo je dodati i činjenicu da su punu prednost imali radiogrami koji su se odnosili na uspeh ekspedicije. Konačno, posle mnogo dana, na brod su sa Zemlje stigli izveštaji sa imenima šestorice nesrećnih brodolomnika, uključujući i njihove fotografije i bio-fiziološke podatke o njima; ipak, čak je i to bilo nedovoljno da se neopozivo utvrdi identitet žrtava. Prilikom vitrifikacije, koja se odvijala prilično burno, facijalni delovi njihovih lobanja pretrpeli su ozbiljna oštećenja. Pored toga, sekundarne implozije unutar kriokontejnera dovele su do cepanja elektronskih kombinezona koje su žrtve nosile ispod svemirske odeće, i kada se ova raspala, usled prodora kiseonika iz nje u okolni tečni azot u kojem su tela počivala, njeni su se ostaci, pretvoreni u pepeo, našli posvuda unaokolo.
     Bilo je, potom, govora i o tome da se sa Zemlje zatraže otisci prstiju, kao i dentistički snimci njihovih vilica. I otisci i snimci konačno su stigli, ali sve što se njima dobilo bila je još veća zbrka. Zahvaljujući davnašnjoj surevnjivosti između Grala i Rembdena, kompjuterski dnevnici na Titanu bili su u potpunom neredu, i niko nije umeo da kaže da li su pojedini diskovi sa memorijama uništeni ili su, možda, završili u nekom neimenovanom spremištu izvan Švajcarske. Čovek koji je na Euridici trebalo da bude vaskrsnut mogao je, dakle, nositi bilo koje od sledećih šest imena: Ansel, Novada, Pirks, Keler, Parvis, Ilmenzi. Ono čemu su se lekari jedino mogli nadati bilo je da će on, izlazeći iz postreanimacione amnezije, biti u stanju da prepozna svoje ime na spisku - ukoliko uopšte bude u stanju da se priseti bilo čega u vezi sa samim sobom. Varadijan i Dejvis računali su upravo s takvom mogućnošću. Međutim, Gerbert je, budući i psihoničar, bio u pogledu toga krajnje obazriv... Shodno tome, pošto je utvrdio čas operacije, on potraži Komandanta da mu još jednom predoči svoje zebnje. Uvek zdrave pameti i praktičan, Ter Horab se smesta složi da bi imalo smisla ponovo pregledati sadržinu vitrifaksa, pošto tela budu iz njih izvučena.
     "Ono što je vama potrebno", primeti on, "jesu kriminolozi, kao i sudski medicinski veštaci. Budući da takvih na ovom brodu nema, mogu vam ponuditi..." Za trenutak je oklevao. "Pa, mogu vam ponuditi Filda i Lo Bjanka. Znate", dodade on jedva se primetno iskezivši. "fizičari su vam, na neki način, poput detektiva."
     I tako je jedan potpuno crn - kao katranom premazan - kriokontejner bio prenesen na nivo glavne laboratorije; stajao je tu, nalik na kakav zaobljeni sarkofag. Pridržavan masivnim polugama dok su kontakt-ključevi nalazili put do blokadnih mehanizama u spoljnim bravama, kontejner se, dok mu se poklopac lagano pomerao po uzdužnoj osi, lagano otvarao, uz odvratno grebuckav šum. Ispod napola uklonjenog poklopca uskoro se već mogla nazreti njegova tamna unutrašnjost. Tu je, u samom središtu, stajao i svemirski kombinezon, prazan i opušten, poput kakvog poljskog strašila, njegov se vlasnik već nedelju dana nalazio potopljen u tečni helijum, zajedno sa azotnim blokom u kojem je prvobitno bio zamrznut... Fild i Lo Bjanko dohvatiše svemirski kombinezon i položiše ga na jedan oniski, metalni sto. Prilikom ranijeg ispitivanja, kada su iz njega izvlačili telo vlasnika, nije bilo traga ničemu - izuzev nešto sitnih, zamrznutih komadića materijala od kojeg je bio načinjen, i nekoliko cevčica rashladnog uređaja prepletenih sa nekim kablom. Ovom prilikom, međutim, injem prekriven svemirski kombinezon bi raspolućen najpre jednim, pa sa još dva pravolinijska reza - od kružnice okovratnika na koji se pričvršćivala kaciga, preko grudi i pneumatizovanih bedara i nogu, sve do masivnih čizama. Dvojica fizičara potom ukloniše rebraste, dovodne cevčice, zajedno sa pokidanim cevima za dovod kiseonika, te preduzeše brižljivu pretragu: svako parčence prođe kroz metodični, mikroskopski pregled... Posle nekog vremena, osvetljavajući njegovu unutrašnjost ručnom svetiljkom, Lo Bjanko se uvuče u cilindrični kriokontejner. Da bi sebi olakšao posao, on se posluži nožem za sečenje metalnih oplata i, presečene nadvoje, ove se širom rastvoriše. Pomišljalo se, naime, da bi se tu, na njima, nešto moglo naći, budući da se svemirski kombinezon rascepio po šavu rukava - bilo kada se Diglas našao izložen strahovitom pritisku birnamskog glečera što se na njega sručio, bilo usled unutrašnjeg pritiska prilikom silovitog procesa vitrifikacije. U svakom slučaju, ukoliko je taj čovek imao uza se nešto od ličnih stvari, to nešto moglo je biti izbačeno kroz nastali otvor na ramenu kombinezona i naći se, na metalnoj oplati, izmešano sa stvrdnutim azotom i zamrznutom ljudskom krvlju - u istom onom trenutku kada se metalna mahuna, načinjena od specijalnog čelika, spustila odozdo na njega i svega ga prekrila, potpuno izdvajajući telo u hermetičkoj svemirskoj odeći od okolnog sveta.
     Pokazalo se, međutim, da su, da bi se mahuna izvukla iz kontejnera, morali biti upotrebljeni hidraulični sekači, budući da su se prethodno korišćene poluge pokazale nedovoljnim. Dvojica fizičara i lekara odstupiše nekoliko koraka od postolja na kojem je bio smešten kontejner - izvlačenje mahune, naime, često je umelo da bude veoma burno. I zaista, pre no što se mahuna - nalik glavi kakve džinovske topovske granate - konačno pomeri iz svog ležaja i poče da klizi iz kontejnera, iz njega, ispod vanadijumskih zuba sekača, stade da izleće pozamašno komađe metala. Tročlani tim počeka još nekoliko trenutaka. I tek pošto se crno poput ugljena komađe prestade da razleće oko njih i prazna mahuna, odvojena od svojih čeličnih petlji što su je držale za unutrašnjost kriokontejnera, širom razjapi svoja usta prema njima, Fild pokrenu četvororuki robotski dizač i visoko je izdiže, omogućavajući Lo Bjanku da još jednom krene u pažljivu pretragu njenog valjkastog tela. A onda, svi se još jednom ukočiše. Cepajući se po zavarenim šavovima, metalne oplate mahune stadoše najpre podrhtavati a potom i otpadati, prekrivajući postolje, kao da ponovo preživljavaju davnašnju smrtnu agoniju. Najzad, robot-dizač dohvati tešku mahunu i, sa beskrajnom pažnjom, kao da je reč o ostacima kakve još opasne mine, ponese je preko laboratorije i spusti je na aluminijumski sto, ne izazvavši pri tom ni najmanji šum.
     Lo Bjanko priđe rascepljenom kontejneru, i u njegovoj unutrašnjosti ugleda tamne ostatke unutrašnjih pneumatizovanih oplata: sasušene i iscepane, bile su nalik na spaljeno suvo lišće.
     Fild baci pogled u unutrašnjost kontejnera, naginjući se preko Lo Bjankovog ramena. Istorija vitrifaksa nije mu bila potpuno nepoznata. U vreme Grala i Rembdena eksplozivna punjenja korišćena su da se mahuna što pre sklopi oko čoveka u kontejneru, kako bi se zamrzavanje odigralo što je brže moguće. Trebalo je da on prethodno skine kacigu, zadržavši na sebi svemirski kombinezon. Kako bi se, međutim, sprečilo da tom prilikom ne dođe do povređivanja, mahuna je iznutra bila obložena pneumatizovanim jastučićima. Naduvavajući se, oni su telo obujmljivali sa svih strana. Jedna cev-sisaljka uglavljivala mu se u usta; mlaz tečnog azota koji je čoveku na taj način bio utiskivan u telo bio je toliko snažan da je često dolazilo do lomljenja zuba, pa i viličnih kostiju. Ideja je bila da se mozak u magnovenju i sa svih strana odjednom zamrzne, počev od same njegove osnove, koja se nalazila iznad nepca. Tehnologija tog vremena nije bila u stanju da predupredi povrede do kojih je tom prilikom dolazilo.
     Komadić po komadić, fizičari počeše da izvlače ostatke rascvetane unutrašnje otplate, ređajući ih jedan kraj drugog sve dok u unutrašnjosti kriokontejnera ne ostade samo goli metal. Sred rastrunjenog pepela oni konačno naiđoše na ostatke nečega što je, iako poprilično nagorelo, zadržalo oblik knjižice ili beležnice. Napola ugljenisani ostaci bili su toliko krhki da su se trunili pri najmanjem dodiru, te im ne preostade drugo do da ih stave pod stakleno zvono; jer, činilo se da bi se mogli sasvim raspasti čak i pri najslabašnijem dahu.
     "Izgleda kao neka mala putna lisnica. Možda, od kože. Za čuvanje raznih dokumenata. ljudi su ih u to doba često nosili sa sobom. Dokumenta su, po pravilu, bila od celuloznog materijala, hartije."
     "Ili od plastičnih polimera", nadoveza se Gerbert na Lo Bjankove reči.
     "U svakom slučaju, veoma obeshrabrujuće", odvrati fizičar. "Pri ovakvim uslovima, stari plastični materijal ne pokazuje se nimalo izdržljivijim od obične hartije. Kako li je samo lisnica dospela u mahunu"
     "Čini se da to nije teško pogoditi", Fild prekrsti ruke. "Kada je taj čovek pokrenuo mehanizam, donji deo mahune pokrenuo se naviše, od nogu do grudi; istovremeno, njen gornji deo se spustio, hermetički se vezujući sa donjim. Potres je, dakako, bio silovit, ali očigledno, ne takav da bi zdrobio čoveka zamandaljenog u mahuni. Tečni azot je za tren oka ispunio sav svemirski kombinezon tako da se ovaj, pod naglim pritiskom iznutra, rascepao na ramenom šavu; vazduh, pak, koji je pri imploziji bio poteran iz kombinezona napolje, istovremeno je iz njega izbacio i samo telo, ostavljajući čoveka potpuno nagog. Poznati su vam, verujem, slučajevi vojnika kojima su eksplozije granata, ukoliko je do njih došlo u njihovoj neposrednoj blizini, odeću pretvarale u prave dronjke..."
     "Pa, šta ćemo sada s tim?"
     Gerbert je posmatrao fizičare kako prostor ispod staklenog zvona pune nekim želatinoznim učvršćivačem; potom, kako uzimaju tako načinjenu čvrstu smesu u kojoj je tamni, pljosnati, gotovo sav razbucan predmet stajao sav optočen, kao kakav insekt okamenjen u parčetu ćilibara, i kako ga pomno ispituju. Uskoro im pođe za rukom da u njemu otkriju prisustvo hemikalija što su se koristile za štampanje papirnih novčanica; potom i organske sastojke svojsvene životinjskoj koži, osušenoj i uštavljenoj, kao i sićušne primese srebra. Bez sumnje su to bili ostaci nekih fotografija, budući da su srebrne soli korišćene pri njihovoj izradi. Podesivši skenerski zrak, fizičari se usredsrediše na jedan komadić izdvojen iz okamenjene mase i, najzad, uđoše u trag nekom pismenu; bili su to otisci slova i malenih kružića, po svoj prilici na nekom zvaničnom dokumentu.
     Hromatografskim postupkom su, dalje, razložene boje na pismenima, budući da su, na svu sreću, bile sačinjene od mineranih sastojaka. Ostatak posla, pak, obavili su filteri mikrotomografa. Pri svemu tome, ishod je bio više nego skroman. Jer, čak i da su došli u posed dokaza o identitetu, što se činilo veoma verovatnim, krsno ime na pismenu bilo je potpuno nečitko, dok su od prezimena mogli biti sigurni samo u pogledu početnog slova, P. Prezime se moglo sastojati od četiri do sedam slova. Na žalost igrom slučaja, prezimena oba čoveka - kandidata za oživljavanje - počinjala su baš slovom P.
     Dvojica fizičara potom zatražiše da im se na monitorima prikažu rezogrami kandidata za vaskravanje, koji su sada mirno počivali u tečnom helijumu. Ova nova tehnika vizuelnog predstavljanja, daleko savršenija od starovremenske tehnike zasnovane na iks-zracima, dopuštala je da se, u okvirima margine od desetak godina ustanovi starost žrtava; postupak je pretpostavljao utvrđivanje stepena okoštalosti rskavičavog tkiva u zglobovima, kao i stepena zadebljalosti krvnih sudova, budući da medicinska nauka, u vreme kada su ti ljudi živeli, još nije pronašla način da uspori ili spreči promene izazvane procesom skleroze.
     I jedan i drugi kandidat za reanimaciju bili su slično građeni. Imali su, čak, i istu krvnu grupu. Poodmaklost kalcifikacije rebara i, posebno aorti, ukazivala je da su obojica morala imati između trideset i četrdeset godina. Sudeći, istovremeno, prema njihovim biografijama, koje su priključene istorijama bolesti, ni jedan ni drugi nisu nikad podvrgnuti nekoj operaciji usled koje bi na njihovim telima ostali ožiljci. Lekarima je to, naravno, bilo poznato; pa ipak, želeli su da čuju šta bi im fizičari mogli reći, posle pregleda snimaka nuklearnih magnetnih rezonanci. Fizičari, međutim, samo odmahnuše glavama: nuklearna struktura stabilnih elemenata u organizmu obično je bila izvrsna, kao da će takva ostati do kraja večnosti; druga je priča bila, međutim, kada su u telima pronalaženi izotopi. A ovde je upravo to bio slučaj - što ih je, opet, poteralo u novi ćorsokak. Naime, i jedan i drugi čovek bili su u jednom trenutku izloženi radioaktivnom zračenju, u dozi od jedne od dve stotine rema. Po svoj prilici, u poslednjim trenucima života.
     Proučavanje unutrašnjih organa nekog ljudskog bića, u različitim ravnima ili odeljcima, uvek je predstavljalo neku vrstu anonimne, apstraktne delatnosti. Međutim, pogled na ova naga tela, potopljena u tečni helijum i optočena azotnim ledom - a posebno pošto su im glave bile polusmrskane - bio je takav da Gerbert požele da zadovoljstvo u celini prepusti dvojici fizičara. (Očne jabučice obojice ostale su netaknute - na potajnu žalost lekara, budući da bi im činjenica da je bar jedan od njih ostao bez čula vida na izvestan način olakšala izbor; naime, da se opredele za onog sa sačuvanim očnim vidom)... Kada se fizičari konačno udaljiše, Dejvis se spusti na postolje na kojem je počivao kriokontejner i ostade tako, nem i bez pokreta. Konačno, ne mogući više da podnosi napetost, Gerbert mu se obrati:
     "Dakle?" upita on. "Kojeg ćemo?"
     "Mogli bismo videti šta Varadijan misli..." promrmlja Dejvis nesigurno.
     "Zbog čega? Zato što - tres faciunt collegium?" Tres faciunt collegium - trojica već čine konzilijum; stari izraz u medicinskoj praksi kojim se označavala potreba svestranog razmatranja mera u lečenju bolesnika valja preduzeti, kako bi se dobio najpovoljniji ishod. U prenosnom smislu: više očiju bolje vide. (Prim. prev.)
     Dejvis ustade, i poče kucati po tastaturi i na monitoru se poslušno, jedan kraj drugog, ukazaše dva niza zelenkastih cifara, kao i jedna izdvojena, crvena cifra, na desnoj strani, koja je upozoravajuće treperila. On isključi monitor, ne mogavši više da izdrži pogled na njega; trenutak potom, ruka mu ponovo pođe ka tastaturi. Gerbert, međutim, ispruži ruke i povuče ga k sebi, sprečavajući ga da ponovi postupak.
     "Stani... To nema nikakve svrhe!"
     Dvojica lekara zagledaše se jedan u drugog pravo u oči.
     "Mogli bismo priupitati..." započe Dejvis, ali ne dovrši rečenicu.
     "Ne vredi. Niko nam u ovome ne može pomoći. Varadijan..."
     "Nisam mislio na Varadijana."
     "Znam. Mislio sam da kažem da bi, zvanično, Varadijan morao da donese odluku, ukoliko bismo je njemu prepustili. Morao bi, uostalom, kao Vrhovni iscelitelj - ali to bi bilo kukavičko rešenje. Kao što i sam vidiš, sve ovo vreme nigde ga nema. Dakle, da ne dužimo. Kroz jedan sat - u stvari, sada već imam manje od jednog sata - Jusupov će početi da usporava."
     On pusti Dejvisa i uključi prekidače na konzoli, kako bi pripremio prostoriju za reanimaciju, i dodade:
     "Ovi mrtvi uopšte ne postoje. Kao da nikada nisu ni rođeni. Mi nikoga ne ubijamo. U stvari, samo stvaramo jedan novi život. Možeš li čitavu stvar sagledati na ovakav način?"
     "Divota", dočeka ga Dejvis, dok mu se oči zasijaše. "U pravu si. U pitanju je, jednostavno, dobro delo. A tebi prepušatam svu čast, i zadovoljstvo, da ga učiniš. Dakle, ti izvrši izbor."
     Dve bele zmije, prepletene oko palice što je stajala na zidu iznad kontrolne table, odjednom zasvetliše: sve je bilo spremno.
     "U redu", saglasi se Gerbert. "Ali, pod jednim uslovom: da to ostane među nama, i da niko za to nikada ne sazna. Pogotovo ne - on. Shvataš?"
     "Shvatam."
     "Razmisli malo. Posle operacije, sve što preostane biće uklonjeno sa broda. A ja ću, takođe, izbrisati sve podatke iz holodosijea. Međutim, ti i ja ćemo znati; znaćemo, jer ništa što se ovde zbilo nećemo moći da istisnemo iz svojih sećanja. Da li bi ti bio u stanju da sve zaboraviš?"
     "Ne bih."
     "A da nikome ni reč ne kažeš?"
     "To - da."
     "Baš nikome?"
     "Nikome."
     "Nikad?"
     Dejvis poče oklevati.
     "Ali... na kraju krajeva, svi to već znaju. I sam si na sastanku Saveta rekao da ćemo se morati odlučiti za jednog...:"
     "Morao sam. Varadijanu je bilo poznato pravo stanje stvari. Međutim, kada posle vaskrsnuća uništimo sve podatke, bićemo u mogućnosti da svima kažemo da je čovek za koga smo se odlučili imao, objektivno, više izgleda, i da smo to ustanovili neposredno pred samu operaciju."
     Dejvis klimnu.
     "Saglasan."
     "Sastavićemo zapisnik, krivotvoreći dve stavke u njemu, i potpisati ga... Jesi li spreman da to učiniš?"
     "Jesam. Potpisaću zapisnik, ako i ti to učiniš."
     Gerebert otvori pregradak u zidu: stajali su tu okačeni srebrnasti kombinezoni, sa belim čizmama i providnom, staklenom maskom za lice. On dohvati svoj kombinezon i stade ga navlačiti. Dejvis pođe za njegovim primerom. Na rotundi koja se nalazila pored prostorije otvoriše se potom vrata, otkrivajući blistavu unutrašnjost lifta. Vrata se ponovo zatvoriše, lift pođe nadole, i sada prazna prostorija stade se zatamnjivati: samo su iznad kontrolne ploče Eskulapove zmije i dalje svetlucale.









3. VASKRSNUĆE
     Svest mu se vratila slepom i bez tela. Njegove prve misli nisu bile uobličene u reči; osećanja su mu bila zbrkana, neiskaziva. Negde se bio izgubio, iščezao, i sada se vratio. Tek pošto je osetio da mu se unutrašnji govor vraća, mogao je da sebi postavi pitanje: od čega sam to toliko strahovao? Šta mi se to događa?
     On pokuša da se pomeri, da ustanovi položaj svojih ruku, nogu, grudi, sasvim svestan da je nekad imao telo, ili, bar, da je trebalo da ga ima. Ali ništa mu se ne dogodi u odgovor, ništa se ne pomače. U stvari, ne bi umeo ni da kaže da li su mu oči uopšte bile otvorene. Niti je osećao kapke, niti da trepće. Konačno, on prikupi svu snagu i pokuša da digne kapke, i za časak mu se učini da je možda i uspeo. Međutim, ne ugleda ništa osim one iste tmine koja je tu bila i ranije. I ti pokušaji, koji su od njega iziskivali strahovit napor, ponovo ga odvedoše do pitanja: šta sam ja? Ja sam čovek.
     Ovaj očigledni odgovor prikaza mu se kao istinsko otkrovenje. A onda, trenutak potom, spoznade svu očiglednost odgovora i nasmeja se samom sebi: jer, zaista, do kakvog je to čudesnog otkrića upravo došao!
     Reči mu se, najzad, stadoše lagano vraćati: odakle, to ni sam nije znao. U početku su bile nekako izlomljene i bez smisla, kao da ih, poput riba, mučno izvlači iz neznanih dubina. Jesam. Ja jesam. Gde - ne znam. Ne mogu da osetim svoje telo. Zbog čega?
     A onda, odjednom, poče da oseća svoje lice, obraze, možda i nos. Bio je, čak, u stanju da pokreće i nosnice, mada je to zahtevalo neverovatnu snagu volje. Zurio je, pokrećući očne jabučice, u svim pravcima, a onda zaključi - jer mu se i sposobnost rasuđivanja povratila: ili sam ja slep, ili se nalazim sred neke, najgušće moguće tmine. Tmina mu namah zazva u umu pomisao na noć, a noć mu, opet, povede misao ka nekom beskrajnom prostoru prepunom čistog, hladnog vazduha; pri pomisli na vazduh, u njemu se javi i misao o disanju. Dišem li ja ovo? upita se on, pažljivo osluškujući tminu oko sebe - tminu koja je bila toliko nalik na ništavilo, a opet, toliko različita od njega.
     Činilo mu se kao da diše, ali nekako, ne na uobičajen način. Rebra i dijafragma uopšte mu se nisu pokretali, kao da su, neobjašnjivo, zamrli. Vazduh je sam od sebe u njega ulazio, i opet bešumno izlazio. Nije, činilo se, bilo drugog načina na koji bi mogao disati.
     Sada je već imao lice, pluća, nozdrve i oči - mada njima nije mogao ništa videti. On odluči da šaku stisne u pesnicu, savršeno se dobro prisećajući šta su to ruke i kako ih valja čvrsto stisnuti. Uprkos tome, ništa ne oseti, i strah se odmah vrati ovog puta potpuno racionalan, utemeljen na logici: ili je u pitanju paraliza, ili sam ostao i bez ruku i bez nogu. Zaključak mu se, ipak, učini sumnjivim - imao je pluća, u to nije moglo biti sumnje, pa ipak, bio je bez tela... A onda mu se u tminu i strahove probiše neki otkucaji - uporni, daleki, mukli. Krv?
     Njegovo srce? Kucalo je. A onda, kao prvi talas koji ga odnekud spolja zapljusnu, začu zvuke nečijeg govora. Čulo sluha odjednom kao da mu se otvori, mada sve još beše prigušeno. Bio je to razgovor dva čoveka - uspeo je da razazna dva glasa - ali mu nije polazilo za rukom da razabere šta su govorili. Jezik mu je bio poznat; same reči mu, međutim, neraspoznatljive, poput nekog predmeta koji posmatra kroz zamućeno staklo ili kroz maglenu koprenu. I dok je pokušavao da još više usredsredi pažnju, sluh mu se izoštri, i - zaista čudno - kroz čulo sluha konačno izroni iz sebe samog, ustanovivši da se nalazi u nekom stvarnom prostoru, omeđenom odozdo, odozgo, i sa svih strana. Gravitacija, konačno mu stiže do svesti. Posle toga, on svu pažnju usmeri na glasove, koji su se i dalje mogli čuti. BIli su to, bez sumnje, glasovi muškaraca; jedan je bio viši i mekši, a drugi niži, bariton, i veoma taman. Možda bi, kada bi pokušao, bio u stanju da i sam progovori? Ali najpre je želeo da još malo posluša, ne zbog radoznalosti i iz nade, već zbog zadovoljstva što ga je nalazio u činjenici da tako dobro čuje, i što je u stanju da sve bolje razume ljudski govor.
     "Zadržao bih ga u helijumu." Bio je to onaj bliži glas; odavao je krupnog, čvrsto građenog čoveka; prosto je odisao snagom.
     "Ja ne bih", reče udaljeniji, mlađi glas.
     "Zbog čega? Ne može mu škoditi."
     "Pogledaj mu mozak. Ne, ne calcar avis. Tamo, na desnoj režnjači. Vernikeov centar. Vidiš? Sluša nas."
     "Ipak, amplitude su male. Sumnjam da nas razume."
     "A sad, oba čeona režnja. Veoma su blizu normale."
     "Da, vidim."
     "Juče, gotovo da nije bilo ničega."
     "Prirodno. Bio je u stanju hibernacije. Razumeo nas ili ne, još je u njemu previše azota. Dodaću još helijuma."
     Nastade poduža tišina, a onda se začuše tihi koraci.
     "Stani! Pogledaj..."
     Bio je to onaj bariton.
     "Budi se... Pa, u tom slučaju..."
     Ostatak nije bio u stanju da razabere. Šaputali su.
     Misli mu se sasvim razbistriše. Ko je to govorio? Lekari. Znači li to da sam doživeo neku nesreću? Kada? I ko sam ja? Misli su mu navirale sve brže i brže, dok su oni i dalje šaputali, povremeno, usled uzbuđenja, povisujući glas.
     "Odlično! Čeoni režnjevi su savršeni. Ali, talamus, ne znam... Smanji mu intenzitet... Uključi Eskulapija. Ne, bolje medikom... Tako. Podesi sliku. Kako stojimo s moždinom?"
     "Gotovo je na nuli. Čudno."
     "Čudno bi, zapravo, bilo da nije na nuli. Pogledajmo centre za disanje. Hmmm...?
     "Da ih pokrnemo?"
     "Ne, čemu? Već će on, sam od sebe, početi da diše. Tako je bezbednije. Ali, ovde, iznad optičkih hijazmi..."
     Nešto fijuknu.
     "Ne može da vidi", reče mlađi glas, iznenađeno.
     "Devetka funkcioniše. A sada, da ustanovimo da li uopšte, bilo šta, može videti..."
     Posle tišine koja za trenutak nastupi, odjednom stiže neki metalast zveket. Gotovo istog časa, tmina se stade proređivati, ustupajući mesto slabašnom, sivkastom odsjaju.
     "Aha!" uzviknu bariton ushićeno. "Stvar je bila samo u sinapsama. Zenice reaguju već čitavih nedelju dana. U svakom slučaju", dodade on, znatno tiše, "neće biti u mogućnosti da..." Šapat.
     "Agnozija?"
     "Ne. Ali bilo bi dobro ukoliko bi... Evo, pogledaj složenije komponente..."
     "Sećanje se vaspostavlja?"
     "Ne znam. Ne mogu reći ni da ni ne. Kako stojimo sa krvnom slikom?"
     "U okvirima normale."
     "Srce?"
     "Četrdeset pet otkucaja."
     "Pritisak?"
     "Udesetostručen. Da ga isključim?"
     "Bolje nemoj. Čekaj... Maleni impuls u moždini..."
     On oseti kako se nešto u njemu trza.
     "Tonus mu se vraća. Vidiš?"
     "Ne mogu istovremeno da pratim i miogram i mozak. Da li se pokreće?"
     "Ruke... neusklađeno."
     "A sada? Posmatraj mu lice. Da li trepće?"
     "Otvorio je oči. Da li vidi?"
     "Ne, ne još. Kolika je donja granica nadražaja zenice?"
     "Četiri luksa. Povećaću na šest. Da li sada vidi?"
     "Ne. Ali oseća svetlost. Talamička reakcija. Medikom će učvrstiti elektrode i uspostaviti strujno kolo... Ah, odlično..."
     U sve prozirnijoj tmini on ugleda nešto bledoružičasto i svetlo kako se nadnosi nad njim. Istovremeno, do njega dopre glas koji je žurno izgovorao:
     "Spasli smo vas. Sve će biti u redu. Ne mučite se da govorite. Ukoliko ste me razumeli, samo dva puta sklopite oči. Dva puta."
     On učini kako mu bi rečeno.
     "Odlično. Nastaviću da vam se obraćam. Ukoliko me ne budete razumeli, trepnite jednom. Jednom."
     On pokuša da razazna ko je ta bledoružičasta osoba, ali mu to ne pođe za rukom.
     "Pokušava da te vidi", dopre do njega udaljeniji glas. Kako je to taj glas mogao znati?
     "Videćete i mene i sve ostalo", ponovo mu se, lagano, obrati bariton. "Morate biti strpljivi. Razume li me?"
     On odgovori potvrdno, dva puta sklopivši kapke. Želeo je i da nešto kaže, ali iz njegovog grla dopre samo krkljaj. I to je bilo sve.
     "Ne, ne", upozori ga isti glas. "Suviše je rano za konverzaciju. Ne možete još da govorite: u dušniku vam je crevo, kroz koje dobijate vazduh. Niste u stanju sami da dišete; mi vas pojimo vazduhom. Razumete li me? Dobro. A sada ćete malo odspavati. Kada se probudite, okrepljeni, onda ćemo malo porazgovarati. Sve će vam biti objašnjeno. A sada... Viktore, uspavaj ga, ali lagano, veoma lagano... Pa, lepo sanjajte..."
     Vid mu se istog časa zamrači, kao da se svetlost ugasila; ali ne iznad, već unutar njega. Nije želeo da spava. Želeo je, naprotiv, da se osovi na vlastite noge. Ali tmina koja je bila on sam već je isčezla.
     Javiše mu se mnogi glasovi: neobični snovi, prijatni snovi, kao i snovi koje niti je mogao zapamtiti, niti ih za bilo šta vezati. Povremeno, predstavljao je čitavo mnoštvo istovremenih osećanja. Odlazio bi nekud daleko, a onda se opet vraćao. Video je neke ljude, prepoznavao njihova lica, ali im se nije mogao setiti imena. Povremeno, opet, sve što mu je preostajalo bio je prostor koji ga je okruživao, ničim omeđen i preplavljen nevidljivim suncem. Činilo mu se kao da su eoni minuli u tim snovima, i u prazninama između njih. A onda se, odjednom, probudio. Sa povratkom svesti, vratio mu se i osećaj da ponovo poseduje vlastito telo. Ležao je na leđima, umotan u neko paperjasto, meko tkanje. Napevši leđne mišiće, on u butinama oseti lake žmarce. Iznad glave ugleda ravnu, bledozelenu tavanicu; u blizini su se presijavale neke staklene posude i mnoštvo cevčica, ali on nije bio u stanju da pomeri glavu. Nešto mu je čvrsto držalo glavu na jastučnici, koja je, dopirući mu sve do slepoočnica, bila u isti mah i meka i nepopustljiva u svojoj čvrstini. Oči je, međutim, sada mogao slobodno da pokreće. S one strane poluprovidnog zida stajali su aparati čija mu svrha nije bila poznata, a na samom rubu njegovog vidnog polja neke malene lampice, gaseći se i ponovo se paleći, izvodile su svoj neobični, ritmički ples. Uskoro, međutim, zapazi da su te lampice na neki način povezane sa njim samim: uvek kada bi dublje udahnuo vazduh, šireći grudni koš, i one su se smesta palile u istom ritmu. Izvan njegovog vidnog polja, nešto se ružičasto žarilo postojanom, sporom ritmičnošću: pulsirajući periodi tog ružičastog odsjaja takođe su bili usklađeni s njim - u stvari, s otkucajima njegovog srca. Sada već više nije moglo biti nimalo sumnje da se nalazi u nekoj bolnici. Znači, ipak nesrećni slučaj. Ali kakve vrste, i kada? On nabra obrve, očekujući da mu odnekud iz sećanja samo po sebi iskrsne objašnjenje. Uzalud. Ležeći i dalje nepokretan, on zavori oči i sav se usredsredi na to pitanje. Odgovora nije bilo. Sposobnost kojom je sada raspolagao, da pokreće noge, ruke, i prste, kako je hteo - izuzimajući pokrivač koji ga je sveg obujmljivao - više ga nije zadovoljavala. On pokuša da pročisti grlo, dodirnu jezikom unutrašnju stranu zuba, konačno progovori:
     "Ja...Ja!"
     Odmah je prepoznao svoj glas. Ali čiji on beše, njegov vlastiti glas, to nije umeo da kaže, čudeći se kako je to uopšte moguće. Pokuša da se oslobodi pokrivača u koji beše umotan i nekoliko puta zaredom nape mišiće. A onda ga malaksalost odjednom, iznenada prože, i on u trenutku zgasnu, baš kao plamičak sveće koji naglo trne.

     Nije brojao dane koji su promicali. Život na brodu odvijao se na jednostavan, uobičajen način, onako kako bi to bilo i na samoj Zemlji. Tokom dana sve palube, svi hodnici, i svi prolazi koji su međusobno spajali različite sektore - bili su jarko osvetljeni. Oko deset časova počeo bi se spuštati sumrak, i to kao prigušeno zlatasto rumenilo koje se izlivalo sa tavanice i iz zidova. Pola sata posle toga počela bi preovlađivati plavičasta polutama, sve dok svetlosti ne bi sasvim nestalo; i sve što bi, potom, kakvom usamljenom noćobdiji osvetljavalo put bila je tanka fluorescentna traka što se protezala duž tavanica. Njemu su se upravo ti trenuci najviše dopadali. Razume se, ništa mu nije stajalo na putu da Euridikom krstari za dnevnih časova - sve mu je bilo dostupno, i više no jednom napomenuli su mu da, zaista, nekom nije na smetnji. Mogao je da pođe kuda god želi, da postavi bilo kakvo pitanje; pa ipak, noć mu je više godila za šetanje koje je preduzimao.
     Fizički u dobrom stanju, ustajao je rano i svakog jutra vežbao u gimnastičkoj dvorani; potom je odlazio u školu. Tako su to, bar, nazivali. Smeštao se u sedište ispred Memnona, da bi sećanja povratio igrama asocijacija uz pomoć nizova slika i reči; pored toga, na ovaj je način saznavao i o stvarima koje su mu bile potpuno nove. Osećao se sasvim opušten u prisustvu tog robota, koji je bio beskajno strpljiv i jednostavno nesposoban da ispolji bilo kakvu emociju, ili čuđenje, ili osećanje nadmoći. A ukoliko mu ne bi pošlo za rukom da nešto shvati, Memnon mu je odmah priticao upomoć služeći se i vizuelnim programima za obuku, koje je pozajmljivao iz zaliha što su stajale na raspolaganju drugim, sličnim mašinama na brodu. U holodosijeima u njegovim arhivama nalazilo se na desetine hiljada filmova (razume se, samo ih je uslovno bilo moguće nazivati filmovima) i fotografija (veoma različitih od fotografija iz prošlosti, budući da se svaka zazvana slika odmah preobraćala u živi prizor, i svaka reč bila kao upravo izgovorena). I tako, ukoliko bi to samo poželeo, mogao je da zalazi u unutrašnje odaje piramida, u gotske katedrale i u zamkove na Loari; da se šeta Marsovim mesecima, neznanim gradovima i šumama. I činio je to, iako samo stoga što mu je bilo jasno da su te iluzije važan deo terapije. Lekari su nastojali da se prema njemu, u potpunosti, odnose ne kao prema pacijentu, već kao prema bilo kom drugom članu posade; šta više, imao je utisak da ga čak izbegavaju, kao da žele da pokažu kako ni u kom smislu nije drugačiji od bilo koga drugog na brodu.
     Vizuelne uspomene brzo su mu se vratile, zajedno sa njegovim životnim iskustvima, i njegovim profesionalnim sposobnostima kao navigatora i stručnjaka u upravljanju strajderima. Uistinu, promene do kojih je došlo na brodu nisu bile ništa manje od promena koje su pretrpele i razne planetarne mašine; suočen s njima, sam je sebi delovao kao pomorac iz dana starih jedrenjaka, koji se iznenada obreo na savremenom prekookeanskom putničkom velebrodu. Nije, međutim, nailazio ni na kakve teškoće u popunjavanju takvih praznina. Zastarele informacije lako je zamenjivao novim. Sve je mučnije, međutim, doživljavao ono što je smatrao svojim najtežim gubitkom - možda nepovratnim gubitkom; nije, naime, nikako bio u stanju da iz sebe izvuče nikakva imena - imena i prezimena, čak ni svoje vlastito ime i prezime. Što je bilo još čudnije, imao je utisak kao da je i samo njegovo sećanje bilo raspolućeno nadvoje. Ono što je nekad doživeo vraćalo mu se, istina, donekle izbledelo, ali u svim pojedinostima: baš kao što su dečje igračke, neočekivano pronađene posle mnogo godina u nekom kutku u porodičnom domu, činile da izrone ne samo slike prošlosti već i emocionalna aura koja im je davala puni sjaj. Jednom prilikom, tako, u laboratoriji za fiziku, miris isparenja neke tečnosti iz destilatora, oštro mu zaparavši nozdrve, istog trena vrati sećanje na prizor koji je bio znatno više od puke slike: nalazio se usred polja za prinudno sletanje, jarko osvetljenom u mrkloj noći, i stajao je ispod još usijanih mlaznica raketa, ispod svog tek spasenog broda, udišući taj isti miris azotnog dima i ispunjen osećanjem sreće kojeg tada nije bio svestan, ali koje je sada, zahvaljujući tom sevu što mu je dopro iz sećanja, i te kako dobro razumeo.
     Nije to čak ni spomenuo Dr Grebertu, mada je, bez sumnje, trebalo da to učini, budući da mu je lekar izričito napomenuo da odmah pohita do njega čim mu se u sećanju javi bilo kakava smislena slika; jer je mogla poticati iz nekog od zapretenih slojeva njegovih uspomena. Bilo je, dakako, neophodno učiniti sve da se takva prisećanja i probude i osvetle; ne samo iz razloga psihoterapije, već da bi se vaspostavile i ponovo povezale moždane niti koje su prilikom nesreće bile prekinute. Bio je to savet jednog profesionalca, savet bez sumnje razuman, a i on je sebe smatrao razumnom osobom; pa ipak, zatajio je to od njega. Uzdržanost je neopozivo, bila jedno od trajnih svojstava njegovog karaktera. Rekao je, stoga, samom sebi, da - ukoliko bi mu išta jednm pomoglo da se priseti ko je, zapravo - to svakako neće biti neki miris, kao što bi to kod nekog psa, prirodno, bio slučaj. Istog časa, naravno, postade svestan koliko je ta misao bila glupa. Nijednog časa, nije pomišljao da sebe postavi iznad lekara - pa ipak, ostade pri svojoj odluci da ono što se zbilo sasvim prećuti.
     Gerbert, pak, sa svoje strane, veoma brzo postade svestan čovekove povučenosti. Dao mu je, stoga, odmah, reč da se časovi njegove obuke kod Memnona ne snimaju; rekao mu je, takođe, da ukoliko to želi, ima punu slobodu da sam sve izbriše iz robotove memorije. I čovek postupi baš tako. Nije, dabome, imao nikakvih tajni pred robotom. Ovaj mu je, uistinu, pomogao da se priseti mnogo čega - ali ne i imena ljudi, ne i njegovog vlastitog imena. Konačno, on od robota zatraži da mu pruži razloge za to.
     Memnonovo ćutanje, potraja dugo. Vežbe iz sećanja - tako su to nazivali - održavale su se u jednom malenom, prilično neobično nameštenom kabinetu. Bilo je tu nekoliko komada upadljivo starovremenskog nameštaja, kao u kakvom muzeju, i u gotovo kraljevskom stilu: bilo je tu naslonjača sa zakrivljenim i pozlaćenim nožicama, a na svim zidovima visila su uljana platna jednog starog flamanskog majstora, platna kojih se sećao kao svojih najomiljenijih slika. Pojavila su se tu pošto ih se jednom prilikom prisetio, i svrha im je očito bila da posluže u terapiji. Slike su zamenjivane nekoliko puta - ali ono što se nalazilo u ukrašenim ramovima nisu zapravo bila platna, mada su veoma uspešno podražavala poteze i premaze boja. I Memnun mu jednom prilikom objasni kako su te izvrsne, mada privremene kopije, načinjene.
     Samog Memnona nikada nije zapravo video. Ne stoga što ga je neko namerno krio, već stoga što, budući deo Eskulapijusovog podsistema, sa privremenom namenom da podučava vaskrslog čoveka, u za to uređenoj prostoriji nije, jednostavno, mogao da poprimi oblik koji bi se složio s uobičajenom predstavom o kućnom učitelju. I tako, da se ne bi morao obraćati nekom zamišljenom, u praznini - ili mikrofonu, ili golim zidovima - pred vaskrslim čovekom, dok se šetao kabinetom, stajalo je jedno Sokratovo poprsje, preslikano sa stranica neke knjige u grčkoj mitologiji. Ili možda o filosofiji. Poprsje Sokratovo, sa runastom kosom, činilo se kao da je izrađeno od mermera; povremeno je, čak - podražavajući grimase živog stvora - učestvovalo u razgovorima. Na čoveka je to delovalo pomalo neprijatno; u svakom slučaju, činilo se da odaje ne baš profinjen ukus. Budući, međutim, da nije bio u stanju da smisli ništa drugo, a ne želeći da ičim dosađuje Gerbertu, konačno se nekako navikao na lice sa poprsja. Međutim, kad god bi došao u položaj da otkrije nešto mučno, ustajao bi i šetkao ispred poprsja, kloneći od njega pogled.
     Činilo se, međutim, da sada Sokrat okleva, kao da se nalazi pred suviše složenim problemom.
     "Moj će odgovor biti krajnje nezadovoljavajući. Nije, naime, dobro za čoveka da bude previše svestan svog fizičkog i duhovnog ustrojstva. Potpuno saznanje o tome ukazuje, istovremeno, na granice ljudskih mogućnosti; što ga priroda manje ograničava u njegovoj svrhovitosti, to je čovek manje spreman da trpi njena ograničenja. To, kao prvo. Kao drugo, imena su uskladištena na mestima različitim od onih na kojima su uskladišteni pojmovi koji proishode iz govora. Zbog čega? Zbog toga što imena ne tvore nikakav povezan sistem. Na kraju krajeva, ona su u celosti proizvod konvencija. Svaki čovek, dabome, ima ime; mogao bi, međutim, imati i neko drugo ime, a da je, pri tom, reč o istoj ličnosti. Čovek dobija neko ime sticajem okolnosti - najčešĆe posredstvom svojih roditelja. Krštenim imenima i prezimenima, otud, nedostaje ono što bismo mogli nazvati nužnošću.
     Dozvoli mi sada da se upustim u malu filosofsku digresiju... Samo realne stvari postoje, kao i njihovi međuodnosi. Biti čovek znači biti neka posebna realnost, bez obzira na to da li je u pitanju živ stvor. Međutim, biti brat ili sin - to označava odnos. Koristeći bilo koji metod u proučavanju nekog novorođenog deteta, bićeš u stanju da saznaš sve o njemu; ustanovićeš mu i genetsku shemu, ali će ti njegovo ime ostati nedostupno. Čovek otkriva svet; međutim, na imena se navikava. Tu razliku, obično, u svakodnevnom životu retko kad uočavamo. Ali uočava je, nesumnjivo, čovek koji je bio u prilici da dvaput dođe na ovaj svet. Nije potpuno nemoguće da se jednog dana i setiš svog imena. Uistinu, to bi se moglo dogoditi svakog trenutka. A opet, moguće je da se nikad ne dogodi. Upravo iz tog razloga predlažem ti da sebi odabereš neko privremeno ime. Nema ničeg ni nepoštenog ni krivotvorenog u tome. U stvari, naći ćeš se u položaju u kojem su bili tvoji roditelji, dok su stajali kraj tvoje kolevke. Ni oni, pre no što su se odlučili, nisu znali kakvo ćeš ime nositi. Ali pošto su ti ga jednom odabrali, posle toliko godina jednostavno ne bi mogli ni da zamisle da možeš imati neko drugo, samorođeno i tebi bliže ime, različito od onog što ti ga oni behu dali."
     "Zvučiš mi kao Pitija", primeti on, nastojeći da prikrije nemir što ga u njemu izazva podsećanje da je već pripadao mrtvima. Pri tom, nije mu polazilo za rukom da shvati razloge tog nemira. Činjenice su, konačno, bile činjenice. Ako već ništa drugo, trabalo je, bar, da oseća duboko zadovoljstvo, čak ushićenost, nekoga ko je ustao iz mrtvih. "Ne marim ja baš toliko za svoje ime. Poznato mi je da počinje sa P. I da ima pet ili šest slova. Pirks ili Parvis. Poznato mi je i da niko od preostalih nije mogao biti spasen. Ipak, mislim da bi bilo bolje da mi uopšte nisu pokazali taj spisak."
     "Nadali su se da ćeš biti u stanju da prepoznaš svoje ime."
     "Ne mogu se tek tako odlučiti. Već sam ti to rekao."
     "Poznati su mi tvoji razlozi i prihvatam ih. Ti si onaj tip čoveka koji obraća veoma malo pažnje na sebe samog. Uvek si bio takav. Znači, nisi spreman da se odlučiš i privremeno odabereš neko ime sa spiska?"
     "Nisam."
     "Ili da privremeno uzmeš sebi drugo ime?"
     "Ni to."
     "Pa, u tom slučaju, šta nameravaš da uradiš?"
     "Ne znam."
     Možda je bilo još razloga koje je mogao navesti da bi se odlučio, ali, po prvi put otkako je počeo da dolazi na sve ove vežbe, on iskoristi svoje pravo da sve izbriše iz robotove memorije. Čitav protekli razgovor. I kao da mu ni to ne beše dovoljno, novim pritiskom prsta na dugme od odasla poprsje grčkog mudraca u ništavilo. Pri tom se u njemu probudi mračno zadovoljstvo, nesumnjivo besmislen ali i sveprožimajuće prijatan osećaj, kao da je upravo usmrtio - a da, zapravo, nije počinio ubistvo - nekog pred kim je prekomerno razgolitio svoju dušu, i ko se (ili, bolje rečeno, što se) sa toliko osećajnosti i, istovremeno, autoriteta, starao o njegovoj bespomoćnosti. Bio je to, dabome, jadan izgovor za počinjeno, i on za trenutak zažali zbog svog gesta, koji ga je tako grubo rastavio od ni krive ni dužne mašine. Budući, međutim, da je bilo ispravno reći da je - više no da ponovo bude u životu - želeo da ponovo zadobije život u sebi, on potisnu svoju trenutnu ljutnju na samog sebe, i svoje nesvrhovito osećanje stida, zauvek ih odagna iz svog uma, i okrenu se stvarima neuporedivo važnijim no što to beše njegova intimna prošlost. Bilo je još toliko toga što je valjalo naučiti.
     Najveći i najskorašnjiji napor da se uspostavi kontakt sa vanzemaljskim civilizacijama, poduhvat naslovljen imenom KIKLOP, posle dvadeset godina neslavno se završio. Prema mišljenju upravo onih koji su se prijavili za tumaranje među zvezdama, u nadi da će naići na poruke razumnih bića, bio je to više nego bedan krah. Tajnovitost Ćutljive Vaseljene i dalje je stajala kao izazov zemaljskoj nauci. Neodoljivi optimizam šačice astrofizičara pri kraju dvadesetog stoleća, koji je tako zarazno delovao na hiljade drugih specijalista, baš kao i na laike, u međuvremenu se preobratio u svoju suprotnost. Milijarde uložene u radio-teleskope koji su prebirali po zračenjima što su dopirala sa miliona zvezda i iz miliona galaksija dobile su, uistinu, ishodišta u novim otkrićima, ali ni jedan jedini zrak, pri tom, nije doneo poruku od Drugih Inteligencija. Ipak, radio-teleskopi postavljeni na orbitama u svemiru kasnije su, u nekoliko navrata, zabeležili zračenja koja su bila toliko osobena da su smesta bila podgrejane već usahle nade. Ako su odista u pitanju bili signali, njihovo trajanje bilo je veoma kratko; zgasnuli su, i nisu se ponovo oglasili. A možda je, zapravo, područje oko sunca bilo preplavljeno strelicama poruka upućenih drugim zvezdanim sistemima? Potpuno se neuspešnim, međutim, pokazaše svi pokušaji da se, primenom i najraznovrsnijih postupaka, odgonetne smisao snimljenih signala. Nije, čak, ni sa nekom koliko-toliko prihvatljivom sigurnošću mogla biti određena ni sama priroda tih gustih impulsa. I tako su tradicija, kao i oprez, prinudili stručnjake da zaključe kako je uočena pojava po svoj prilici proizvod zvezdane materije; da su u pitanju bila veoma snažna zračenja koja su se, čistim slučajem prošavši kroz takozvana gravitaciona sočiva, suzila do prodornih, veoma zgusnutih signala. Osnovno pravilo osmatranja zahtevalo je da se sve što nije izričito ukazivalo na neki veštački izvor - ima označiti kao prirodna pojava. Astrofizika je, povrh svega, bila uznapredovala do te mere da je uvek raspolagala sa dovoljno spremnih hipoteza da 'objasni' sve vrste uočenih zračenja - bez ikakve potrebe da pribegava pretpostavkama o Vanzemljanima kao njihovim odašiljaocima.
     I tako se javio paradoks: što je veći bio broj teorija koje su astrofizici stajale na raspolaganju, to je teže postajalo dokazati izvorno poreklo nekog postojanog, repetitivnog signala. I stoga je, krajem dvadesetog veka, zvanični predstavnik projekta KIKLOP javno saopštio spisak utvrđenih merila: da bi se načinila razlika između onoga Što je Priroda, uz svo bogatstvo svojih sila, zaista mogla proizvesti, i onoga što je ležalo izvan dohvata njenih moći, to se, shodno tome, moralo označiti kao 'kosmičko čudo'. Analogija koja bi se u tom smislu, mogla uspostaviti na samoj Zemlji, ogledala bi se u slici lišća koje pada sa drveća i na tlu se uobličava u slova neke rečenice sa smislom. Ili opet, da šljunak što ga rečne vode izbacuju na peščane sprudove poprima oblike krugova, tangenti, ili euklidovskih trouglova... Shodno tome, naučnici su sastavili listu preduslova - u stvari, pravila - koje bi prethodno morao da ispuni svaki mogući odašiljač signala iz međuzvezdanih daljina. Razume se, gotovo polovina stvari sa te liste morala je biti uklonjena već u prvim godinama sledećeg stoleća. Nisu samo pulsari, ni gravitaciona sočiva, ni mikrotalasna zračenja iz maglina, niti džinovske mase u galaktičkim jezgrima bili ti koji su svojom postojanošću i pravilnošću, kao i neobičnom sređenošću sveg raznovrsja svojih signala, jednostavno izluđivali posmatrače. Umesto odbačenih 'pravila za pošiljaoce' na spisak su odmah stavljena nova; a kada bi i ona, uskoro, bila odbačena, zamenjivala su ih još novija; i stalno tako, u sve kraćim ciklusima.
     I tako se rodilo pesimistiko stanovište da je Zemlja jedinstvena ne samo u svom, perifernom kraku Mlečnog Puta, već i kada se uzme u obzir sav bezbroj tuđih galaksija. Međutim, potonja osetno povećana saznanja, naročito u oblasti astrofizike, ozbiljno su taj pesimizam deovela u pitanje. Veliki broj novoustanovljenih kosmičkih svojstava materije i energije, koji su složno ukazivali na postojanje nečega što se ubrzo počelo nazivati 'antropističkim načelom' - označavajući blisku povezanost između Vaseljene i Života, onakvih kakvi su bili - počeo je delovati kao kranje ubedljiv argument. U kosmosu u kojem je bilo ljudi, čovek je s punom opravdanošću mogao očekivati da se život začne i drugde, a ne samo na Zemlji. Tome je, opet, usledio čitav niz novih pretpostavki, kako bi se plodnost Vaseljene nekako izmirila sa njenom ćutljivošću.
     Život se zaista zametnuo na bezbroj planeta, ali je razumna bića porađao samo zahvaljujući najređim mogućim spajanjem gotovo nezamislivih slučajnosti?
     Ne... Život se rađao, čak, prilično često, ali se najčešće razvijao mimo poznatih proteinskih obrazaca. Silicijum se, na primer, javljao u preobilju jedinjenja koja su se mogla meriti samo sa ugljenikovim spojevima - koji su, u svojim atomskim strukturama, predstavljali temelj proteina; međutim, evolucija koja bi započela svoj hod temeljeći se na silicijumu nikada ne bi porodila razum; ukoliko bi čak i proizvela neku vrstu razuma, taj ne bi bio ni u kakvom srodstvu sa ljudskim razumom.
     Ne... Iskrice razumnog života jesu se javljale u nezamislivom raznovrsju, ali ih je sve, mahom, odlikovala kratkovečnost. Život se razvijao milijardama godina samo u svom pred-senzitivnom stanju. Rodu primata, međutim, kada se jednom pojavio, dve stotine hiljada godina bilo je sasvim dovoljno da ostvari pravu tehnološku eksploziju. Ta ga eksplozija - po kosmičkom časovniku bila je to, odista, eksplozija - nije samo vodila, sa sve većim ubrzanjem, ka sve višim i višim nivoima kotrole nad silama Prirode. Vodila je, takođe, civilizacije u posebnost, u pravcima koji su se međusobno suviše razilazili da bi bile u stanju da jedna drugu shvate putem nekog zajedničkog pojmovnog imenitelja. Njega, zapravo, nikada nije ni bilo. Bila je to samo antropocentrična obmana, koju su ljudi nasledili putem drevnih vera i mitova. U stvari, moguće je bilo da su postojale mnoge različite inteligencije, i upravo, možda, stoga što ih je bilo toliko nebesa nisu progovarala.
     Taman posla, protivile su se druge hipoteze. Razrešavanje tajne bilo je mnogo jednostavnije. Ukoliko i jeste porađala razumni život, evolucija je to činila putem čitavog niza međusobno nevezanih zbivanja. Svaki je razuman život mogao još u samom začetku biti uništen - jednostavnim, slučajnim upadom neke zalutale zvezde u majčinsko okrilje njegove matične planete. Mešanje svemira uvek je bilo i slepo i nasumično. Nije li paleontologija uz pomoć galaktografije (arheologije Mlečnog Puta), dokazala da sisari svoje prvenstvo duguju kataklizmama koje su krda džinovskih gmizavaca zauvek ostavile u mezozoiku? Nije li lanac međusobno povezanih zbivanja - ledena doba, potopi, nastanak stepa, pomeranje zemaljskih magnetnih polova, ritam mutacija - bio taj koji je, konačno, učinio da porodično stablo čoveka pusti čvrsto korenje?
     I pored svega toga, razuman se život mogao javiti i sazreti pod svetlošću biliona sunaca. Mogao se, razume se, zaputiti stazama zemaljskog raznovrsja; ali u tom se slučaju taj dobitnički loz u svemirskoj lutriji, posle stotinu ili dve hiljade godina, mogao izvrgnuti u pravu katastrofu; jer, tehnološki razvoj bio je područje pogubnih zamki, i ko god da je u njega zagazio lako je mogao nikad ne ugledati svetlost na kraju tunela.
     Razumna Bića bila su u stanju da uoče takve pretnje, ali po pravilu, tek kada bi već bilo suviše kasno. Odbacivši prastara verovanja koja su im nametnule religije, i shvativši da su ideologije što su nudile samoispunjenje u materijalnom i u zadovoljavanju materijalnih potreba tek njihovi moderni, izrođeni oblici, pojedine su civilizacije uznastojale da zaustave taj svoj pogubni hod po inerciji - ali to više, u tom trenutku, nije bilo moguće. Čini se da ne bi bilo moguće čak i da nisu bile razdirane svojim unutrašnjim suprotnostima.
     Preživeli sa Titana imao je dovoljno vremena da postavi sva željena pitanja i da svati sve dobijene odgovore.
     Oslanjajući se na odraze sebe samih i sveta oko sebe - na Zemlji se to nazivalo 'filosofijom' - Razumna Bića nastavila su da se usrdno bave onim što im se ukazivalo sve jasnije: naime, da im je ono (ma što to bilo) što ih je zazvalo na ovaj svet, podarilo samo jednu izvesnost - izvesnost njihove smrtnosti. Jer bez nje, do milijardugodišnjeg naizmeničnog rađanja i izumiranja vrsta nikada ne bi ni došlo. Mrestili su se u grobljima, i smrtima arheozoika, paleozoika, uzastopnih geoloških razdoblja, i zajedno sa Razumom što im je podaren dobili su i čvrste zaloge vlastitog nestanka... Uskoro potom, otprilike dvadesetak vekova pošto su do ovakvog saznanja došli, pošlo im je za rukom i da prodru u roditeljske tajne Prirode: da spoznaju varljivu i rasipničku tehnologiju samoostvarujućih procesa kojima se Ona koristila da bi omogućila pojavu novih životnih oblika.
     Ova je tehnologija, međutim, pobuđivala sveopštu ushićenost samo dotle dok je ostajala nedostupna onima koji su joj ušli u trag. To, dakako, nije dugo trajalo. Lišavajući biljke, životinje, kao i svoja vlastita tela njihovih tajni, izmenili su i biosferu i sebe same, i žudnja njihova za jačanjem vlastite prevlasti pokazala se nezaježljivom.
     Zakoračili su, potom i u svemir - da bi vrlo brzo ustanovili koliko im je zapravo tuđ i koliko su beleg svog životinjskog porekla neizbrisivo nosili na svojim telima. Ipak, otuđenost svemira nekako su prevazišli. A onda, posle mnogo vremena, ustanovili su da - sred te, novouspostavljene tehnosfere - predstavljaju tek poslednji izraz prastarog biloškog nasleđa. Isto tako i to da bi mogli da - zajedno sa siromaštvom prošlosti, glađu, boleštinama, i bezbrojnim nedaćama starosti - za sobom zauvek ostave i svoja smrtna tela... Isprva im se, međutim, takva mogućnost ukazivala tek kao neka fantastična, veoma daleka, ali i užasavajuća raskrsnica.
     Ovakva je uopštavanja, prepuna patosa i naslada mrgodne inženjerske eshatologije, preživeli sa Titana čitao s osećanjem odbojnosti. Želeo je, pre svega, da se uputi u svrhu ove ekspedicije, bar u onoj meri u kojoj se ona sada ticala i njega, kao njenog nevoljnog učesnika. A onda ga je jedna knjiga novijeg datuma, koja je u međuvremenu postala najautirativnije štivo o eksobiologiji, najzad pobliže uputila u svrhu misije. U knjizi se, pored ostalog, nalazio i dijagram Ortege i Nilsena, iz kojeg se jasno mogao razabrati razvoj psihozoika u Vaseljeni: njegovo glavno stablo i putevi njegovih brojnih račvanja.
     Začetak glavnog toka padao je u najranije tehnološko doba; bilo je to, međutim, veoma kratko razdoblje, i tokom hiljada godina, između pojave mehaničkih alata i nailaska informatičkog doba, nisu se održali nikakvi njegovi izdanci. Ali tokom sledećeg milenijuma, informatička nauka ukrstila se sa bilogijom, proizvevšii nezamislivo ubrzanje životnih tokova.
     U ovom trenutku, međutim, dijagnostičke vrednosti dijagrama koji je počeo da se u sve većoj meri temelji na predviđanjima, osetno su opale. Obrisi glavnog pravca razvoja nekada su nalazili potporu kako u činjenicama tako i u teorijama; ali nastala odstupanja bila su, sve više, rezultante isključivo teorijskih domišljanja - mada su i ona, istini za volju, imale oslonac u drugim teorijama, pouzdanim do vrlo visokog stepena.
     Do prave prekretnice u glavnom pravcu razvoja došlo je, međutim, u trenutku kada su se inženjerske sposobnosti Razumnih Bića počele meriti i sa životodavnim moćima same Prirode. Ni dalje, razume se, nije bilo moguće sa punom pouzdanošću predskazivati buduću sudbinu bilo koje pojedinačne civilizacije; to je proishodilo iz same prirode raskrsnica. Izvestan broj civilizacija, kako se očekivalo, ostao bi i dalje na glavnom pravcu razvoja - zatvarajući se u svoju ostvarljivu, ali ne i do kraja ostvarenu samoevoluciju. Ekstremni primer takvog biokonzervativizma predstavljalo bi uspostavljanje zakonodavnog sistema (uredbe, sporazumi, zabrane, kazne) kojim bi se onemogućavao svaki vid nasrtaja na Prirodu. Takođe, pojavile bi se i nove tehnologije, kako bi se spasla ugrožena životna sredina; tehnologije posvećene zadatku da, bez velikih lomova, tehnosferu ponovo preobrate u biosferu. Ovakav bi cilj mogao, ali ne bi i morao biti ostvaren - i u ovom potonjem slučaju civilizacija bi, kroz niz veoma skupih kriza, doživela ozbiljne demografske poremećaje. Mogla bi opadati i ponovo izrastati više puta, plaćajući za tu svoju samorazornu inerciju milijardama ljudskih života. Najzad, pri svemu tome, čini se da uspostavljanje međuzvezdanih kontakata ne bi baš zauzimalo visoko mesto na spiskovima njenih prioriteta.
     Konzervativci na tom glavnom pravcu razvoja bili bi vrlo tihi: to se činilo nesumnjivim.
     Međutim, pred nekonzervativcima su stajala brojna rešenja. Jednom donesena odluka da se krene putem samoevolucije više se, uopšte uzev, nije mogla povući. Otud i tolike različitosti među starijim psihozoicima. Ortega, Nilsen i Tomić uveli su pojam 'prolazne kabine kontakta'. Reč je, zapravo, bila o onom vremenskom razdoblju tokom kojeg su Razumna Bića već dosegla vrlo visok stepen razvoja egzaktnih nauka, ali još ništa nisu preduzela da intervenišu na prirodnom Razumu koji im je bio dat - što je značilo na ljudskom mozgu. 'Prolazna kabina kontakta' predstavljala je, u kosmičkim razmerama, tek jedan trenutak. Od upotrebe smolastih baklji do primene uljanih lampi trebalo je da prođe čitavih šesnaest hiljada godina; od uljane lampe do lasera bilo je dovoljno svega stotinu. Saznanja neophodna da se načini korak od baklje do lampe stajala su u istom redu saznanja potrebnih da se sa pronalaska genetskog koda pređe na njegovu primenu u post-nuklearnoj industriji. Povećanje saznanja, u fazi 'prolazne kabine kontakta', imalo je eksponencijalni, a pri njenom kraju, čak, hiperbolički karakter. Pri tom, vremenski interval za neki iole smisaoni kontakt iznosio je najmanje hiljadu zemaljskih godina; najviše, pak, između hiljadu osam stotina i dve hiljade pet stotina godina. Izvan te 'prolazne kabine', bilo da su u pitanju bile nedovoljno zrele civilizacije, ili suviše zrele civilizacije, vladala je posvemašnja tišina. Nedovoljno sazrelim civilizacijama nedostajala su sredstva da komunikaciju ostvare, dok su one koje su davno sazrele same sebe isključivale - ili su, pak, stvarale grupe u okrivu kojih su jedna sa drugom komunicirale sredstvima što su premašivala i samu brzinu svetlosti.
     U pogledu tog bržeg-od-svetlosti komuniciranja postojala su ozbiljna razmimoilaženja. Nisu, razume se, postojali ni oblici materije ni oblici energije koji bi bili u stanju da prevaziđu brzinu svetlosti. Međutim, kako su neki tvrdili, postojala je realna mogućnost da se ta prepreka zaobiđe. Zamislimo, dakle, da neki pulsar, sa magnetnim poljem koje stabilnim čini neka neutronska zvezda, rotira brzinom koja se približava vrednosti c. Mlazevi njegovog zračenja kretali bi se kružno oko ose pulsara, i na dovoljnoj udaljenosti počeli bi se, u određenom segmentu svemira, kretati brzinom koja bi premašala vrednost c. Ukoliko bi se, dalje, na potonjim segmentima svemira, kojima zraci rotiraju, nalazili posmatrači - oni bi svoje časovnike mogli sinhronizovati međusobno znatno preko granice koju je Ajnštajn ustanovio. Bilo bi, samo, potrebno znati kolika je udaljenost između strana trougla (pulsar - posmatrač A - posmatrač B), kao i kolika je brzina rotiranja pulsara-'svetionika'.
     Otprilike ovoliko je vaskrsli čovek na Euridici uspeo da sazna o kosmičkim civilizacijama, tokom godine dana njenog postojanog ubrzavanja. A onda je zastao pred preprekom koju nije bio u stanju da preskoči. Robot-učitelj, dabome, nije zamerao svom đaku što ne uspeva da dokuči tajne zvezdanih energija i njihovu povezanost s inženjeringom i gravitacionom balistikom. Tek su skorašnja otkrića učinila mogućom sadašnju ekspediciju prema sazvežđu Harpije, koje je od astronoma prethodnih stoleća skrivao oblak nazvan Ugljena Vreća. Euridika je trebalo da prođe kroz Ugljenu Vreću, uđe u 'privremenu luku' kolapsara po imenu Had, da jedan od svojih modula uputi ka planeti nazvanoj Kvinta Zeta Harpije, da sačeka povratak svog izviđačkog broda, i da - u cilju vlastitog povratka - izvede gotovo nezamisliv manevar: 'prolazak kroz retrohronalni toroid'. Zahvaljujući tom manevru trebalo je da izroni u neposrednoj blizini Sunca, jedva osam godina posle poletanja na put. Bez toga, Euridika bi se vratila tek posle dve hiljade godina - što, očigledno, jedva da bi se i moglo nazvati povratkom.
     Izviđački brod sa Euridike trebalo je da bude prepušten samom sebi, na putu koji je iznosio čitav parsek, i sa posadom koja bi bila podvrgnuta embrionizaciji. Vitrifikacija je bila odavno napuštena, budući da je davala samo devedeset osam procenata izvesnosti da će zamrznute osobe biti vraćene u život. Čitajući ovo, pilot prastarih raketnih letelica osećao se poput deteta koga posvećuju u rad nekog sinhrofazotrona. Istovremeno, dođe mu do svesti da se pretvorio u pravog pustinjaka, i da više ne bi trebalo da izigrava Robinsona Krusoa u društvu tog elektronskog Petka... Stoga se odveze do opservatorije, u prednjem sektoru Euridike, s namerom da posmatra zvezde. U velikoj dvorani odbleskivali su neki čudni instrumenti. On se, uzalud, stade obazirati oko sebe, tragajući pogledom za bilo kakvom vrstom teleskopa - ili, makar, zastakljenog kućišta odakle bi mogao da neposredno osmatra nebo. Činilo se da u ogromnoj prostoriji nema ni žive duše, mada je bila jarko osvetljena čitavim nizovima svetiljki. Duž dvorane, na nekoliko spratova, protezale su se uzane galerije prepune jednih na druge naslaganih aparata. Vrativši se u svoju kabinu posle tog neuspelog izleta, on na stočiću zateče neku staru, posuvraćenim listom obeleženu knjigu, sa Gerbertovom karticom. Gerbert mu ju je pozajmio: nešto za čitanje u krevetu. Bilo je svima poznato da je Gerbert dovukao na brod čitavu gomilu naučno-fantastičnih romana, u kojima je uživao daleko više nego u opčinjavajućim holovizijskim programima.
     Već sam pogled na knjigu izazva u njemu uzbuđenje. Ponovo se, već toliko dugo, nalazio među zvezdama, pa ipak još nije imao priliku i da ih vidi. A što je bilo još gore, nije mu pošlo za rukom da od ljudi koji su mu, pored toga što su mu podarili novi život, omogućili i ovo novo putovanje, načini svoje prijatelje... U kabinu mu je, na njegov vlastiti zahtev, bio stavljen nameštaj koji je napola odgovarao stilu morskog brodića, a napola stilu starih trgovačkih letelica: ličila je na privatne odaje kakvog krmanoša, ili navigatora, i ničim nije podsećala na putničku kabinu. Jer, ovo nije bilo mesto za kratkotrajan boravak, kao u kakvom hotelu. Ovo je bio dom.
     Imao je, čak, i krevet sa dva ležaja, jedan iznad drugog. Kada se svukao, kao i obično, odeću je odložio na gornji ležaj. On upali lampicu koja mu je stajala čelo glave, iznad jastuka, pokri noge ćebencetom, i pomislivši kako se još jednom prepušta grehu lenjosti i dokolice - sada, ipak, možda poslednji put - on otvori knjigu na mestu koje mu je Gerbert obeležio.
     Neko je vreme čitao ništa ne razumevajući - toliko je snažno bilo dejstvo običnog crnog sloga što ga je imao pred sobom. Izgled slova, polubele, krhke stranice, upadljive prošivke na koricama, izbočina korica duž hrpta, sve mu se to učini neverovatno prisnim, jedinstvenim, kao da je u pitanju bila neka davno izgubljena i ponovo pronađena stvar - mada, istini za volju, nikada baš nije bio neki strastven čitač. Ali sada je, držeći knjigu u ruci, osećao neko svečano uzbuđenje, kao da mu je, negde, davno već pokojni pisac dao neko obećanje, i posle mnogih prepreka koje je trebalo savladati, najzad ga ispunio.
     Imao je jednu neobičnu naviku: da knjige otvara nasumice, na nekoj neodređenoj stranici, i da odatle počne da ih čita. Piscima to, dakako, ne bi baš pričinjavalo zadovoljstvo. Zbog čega je to činio? Pa, možda stoga što u nestvarni svet knjiga nije želeo da ulazi postepeno, kroz unapred pripremljen ulaz, već odjednom u sred srede.

     "... rekao?"
     Profesor prekrsti ruke na grudima.
     "Brodom do Port Bome", započe on, dublje se zavalivši u naslonjaču. Oči mu behu zatvorene.
     "Brodićem do Bangale... Tu počinje džungla. Potom šest nedelja na konjima, po svoj prilici ne više. Čak ni mazge ne bi izdržale. Spavajuća bolest... Tamo je živeo jedan stari šaman, Nfo Tuabe." Izgovorio mu je prezime na francuski način, sa naglaskom na poslednjem slogu. "Pošao sam da lovim leptiriće. On mi je pokazao..."
     On za trenutak zastade, i otvori oči.
     "Znaš li ti, uopšte, šta je džungla? Kako bi i mogao znati! Život, zelenilo i mahnitost. Sve treperi, vreba i kreće se. U šipražjima, čitavo krdo grabljivih čeljusti. Fantasmagorični cvetovi, poput eksplozije boja. Insketi skriveni u lepljivim, paučinastim mrežama. Hiljade, hiljade neobrađenih vrsta. Ne kao ovde, u Evropi. Uopšte nije potrebno juriti za njima. Tokom noći čitav bi se šator prekrio noćnim leptirićima, velikim poput prsta; nametljivi, zaslepljeni, survavali su se u plamen na stotine. Senke su promicale po šatorima. Domoroci su se tresli od straha. Vetar je donosio odjeke bubnjeva iz različitih staništa. Lavovi, šakali... Ali to još ne beše ništa. Odjednom, spopadoše nas klonulost i groznica. Ostavivši konje, nastavili smo put pešice. Uzimamo samo lekove: kinin, nemačku kamilicu, sve. Konačno, jednog dana - oh, vreme ti tamo prosto izmiče: čovek dobija utisak da je podela na dane, čitav kalendar, nešto užasno glupo, izveštačeno - dakle, jednog dana, više nije bilo moguće krenuti dalje. Džungli je bio kraj. Još jedno domorodačko selo pružalo se pred nama kraj neke rečice. Rečica nije bila označena na kartama - tri puta godišnje pretvarala se u živi pesak. Deo rečnog korita ležao je pod njim. Nekoliko koliba, sazdanih od ilovače i blata spečenih na suncu. Tu je živeo Nfo Tuabe. Nije znao engleski. A kako bi i mogao znati? Imao sam dvojicu prevodilaca. Moje reči jedan od njih prevede na priobalni dijalekt, drugi na jezik Bušmana. Nad čitavim tim pojasom džungle, od šeste paralele, vladala je jedna prastara kraljevska porodica. Daleki potomci Egipćana, rekao bih. Viši, i znatno inteligentiji nego crnački živalj Centralne Afrike. Nfo Tuabe mi je, čak, nacrtao i jednu kartu, na kojoj su bile označene granice kraljevstva. Izlečio sam mu sina od spavajuće bolesti. Zahvaljujući tome..."
     Ne otvarajući oči, Profesor se maši rukom za svoj unutrašnji džep. Iz beležnice potom izvuče komad papira, sa škrabotinama ispisanim crvenim mastilom. Linije na crtežu bile su izuvijane i slepljene.
     "Teško je pročitati je... Džungla se završava ovde, kao da je nožem odsečena. To je granica kraljevstva. Pitao sam ga šta se nalazi s druge strane granice. Budući da nije želeo da noću govori o tome, morao sam ponovo navratiti sledećeg jutra. I tada mi, u toj smrdljivoj rupi, kolibi bez prozora - ne možeš ni zamisliti taj smrad - saopšti da se s one strane nalaze mravi. Beli, slepi mravi koji dižu ogromne gradove. Njihovo se carstvo protezalo na mnogo kilometara. Crveni mravi vodili su ratove sa njima. Dolazili su iz džungle kao kakva velika, živa reka. Čak su se i krda slonova uklanjala iz njihove blizine, stvarajući prave tunele u gustom šipražju. Tigrovi su, naprosto, bežali. Čak i zmije. Od ptica, samo su lešinari tu prebivali. A mravi su jezdili: ponekad po mesec dana, danju i noću, poput kakve crvenkastoriđe, nezaustavljive matice. Uništavali su sve što bi im se isprečilo na putu. A onda bi stigli do ruba džungle, uspentravali su se na tornjeve belih mrava, i strahotna bitka je započinjala. Samo jednom, tokom čitavog života, Nfo Tuabo je imao priliku da je posmatra. Crveni mravi, uklanjajući stražu belih mrava, upadali su u njihova staništa. I nikad se nisu vraćali. Šta se s njima događalo - to niko nikad nije saznao. Iduće godine nove bi legije krenule, preoravajući čitavu džunglu. Tako je oduvek bilo: u vreme njegovog oca, njegovog dede, njegovog pradede. Oduvek. Zemlja oko staništa belih mrava bila je plodna. Jednom, davno, domoroci su preduzeli da je obrade, pokušavši, najpre, da sažežu termitske kule. Bitku su izgubli. Sav usev im je bio uništen. Onda su sagradili kolibe i ograde od koplja. Termiti su, međutim, pristigli podzemnim prolazima, prodrli u drvo i svega ga izjeli, od unutrašnjosti ka površini, tako da su se ta ionako krhka zdanja rušila na najmanji dodir prsta. Domoroci onda pribegoše ilovači. Umesto radnika, sada se pojaviše vojnici. Ovi..." I on pokaza prstom na posadu.
     U njoj, hirurškim štipaljkama pričvršćeni za staklene pločice, nalazili su se primerci džinovskih termita. Bilo je tu i nekoliko ratnika: ogromnih i iznakaženih stvorenja. Čitava trećina grudnog koša bila im je prekrivena rožnatim oklopom, sa kacigom iz koje su štrčali udovi poput para makaza. Prostrani oklop pritiskao je sitne nožice i zglavak.
     "Ništa novo za tebe. je li tako? Poznato nam je da postoje područja kojima vladaju termiti. U Južnoj Americi... Postoje dve vrste vojnika: onih koji služe isključivo za odbranu, i onih koji predstavljaju neku vrstu interne policije. Njihovi se tornjevi dižu u visinu čak do osam metara. Sazdani od peska i njihovih izlućevina, tvrđi su čak i od portlandskog cementa. Otporni na svaku vrstu čelika. Bezoki, beli, meki insekti, koji su nekih dvadesetak miliona godina živeli daleko od svake svetlosti. Predmet proučavanja Pakarda, Šmelca, i mnogih drugih. Niko od njih ne bi ni u snu... Razumeš li? Spasao sam mu sina, a za uzvrat... Oh, zaista je bio mudar. Znao je kako da plati svoj dug jednom belom čoveku, i to kraljevski. Potpuno siv Crnac. Koža mu je bila poput pepela, lice nalik na masku, spečeno. Rekao mi je:
     "Kule im se prostiru miljama: čitava je ravnica njima prekrivena. Poput šume, okamenjene šume, jedna kula za drugom, džinovski tvrdi kavezi. Teško je i proći pored njih. Posvuda oko njih tle je tvrdo, i pod koracima odjekuje poput bubnjeva; ispresecano je i debelim, skamenjenim viticama: to su kanali koji međusobno povezuju termitske kule. Načinjeni od istog materijala kao i same kule, povremeno zalaze duboko u zemlju i ponovo izlaze na površinu; ogranci im se međusobno presecaju i vode neposredno u kule; na svakih pedeset ili šezdeset centimetara šire se, tako da se termiti koji hitaju u različitim pravcima mogu nesmetano mimoilaziti... A u samom središtu grada, sred miliona kupastih staništa u kojima sve buja od slepog, divljeg komešanja, uzdiže se još jedna, ali potpuno drugačija kula. Manja, sva crna, i povijena poput kuke." I on mi svojim tamnoputim prstom verno dočara njen izgled. "Tu leži samo srce mravljeg naroda." I više mi ništa ne htede reći."
     "I vi ste mu poverovali?" šapatom upita njegov slušalac. U tamnim očima Profesora samo blesnu neki čudan plam.
     "Vratio sam se u Bomu, i tu kupio pedeset kilograma dinamita u štapićima, kakav se obično koristi u rudnicima. Nabavio sam i pijuke, lopate i ašove - svu opremu. Zatim i kutije sa sumporom, metalna creva, gasmaske, mreže - sve do čega sam mogao doći. Najzad, i punu kantu avionskog benzina, kao i čitav arsenal insekticida - više no što možeš i zamisliti. Potom sam unajmio dvanaestoricu nosača i ponovo se uputio u džungu.
     Znaš li nešto o Kolendžerovom opitu? Smatrali su ga čistom besmislicom. Istina, nije bio mirmekolog; bio je čist amater. U svakom slučaju, opit se sastojao u sledećem: presekao je čitavu jednu termitsku kulu od vha do dna i u prorez je uvukao veliku ploču, tako da dve polovine nisu ni na koji način mogle komunicirati jedna s drugom. Kula je bila još mlada: termiti tek behu počeli da je grade. Posle šest meseci uklonio je čeličnu ploču. Ispostavilo se da su međuvremenu prokopani novi tuneli, i da su njihovi otvori, s obe strane čelične ploče, sa savršenom preciznošću bili postavljeni jedan naspram drugog - ne odstupajući ni za milimetar, ni okomito ni vodoravno. Baš kao i kad ljudi grade tunele, započinjući istovremeno bušenje na obema stranama planine i susrećući se u samom njenm središtu. Ali kako su termiti uspevali da komuniciraju kroz čeličnu ploču? A onda - Grusov eksperiment. Ni on nije bio opšteprihvaćen... Međutim, prema Grusu, ukoliko se usmrti termitska kraljica, radnici, čak i ako se nalaze nekoliko stotina metara udaljeni od termitnjaka, istog časa počinju da ispoljavaju uznemirenost i najbrže što mogu hitaju natrag u gnezdo."
     On ponovo zaćuta. Nemo je zurio u žeravicu u kaminu, i u plavičaste pramičke što su se iz nje uzdizali i ponovo nestajali.
     "Imao sam i kartu... da. Najpre mi je odbegao vodič, a potom i prevodilac. Jednostavno, ostavili su svoje stvari i netragom nestali. Jednog ranog jutra probudio sam se u svojoj mreži protiv komaraca - a iza mene mukla tišina, iskolačene oči, užasnuta lica, prestravljeni šapati. Stvar se konačno okončala tako da sam ih sve povezao užetom, a uže učvrstio za svoju ruku. Oduzeo sam im noževe, kako se ne bi mogli oslobotiti. Bilo usled nespavanja, bilo usled gorućeg sunca, oči mi se zapališe. Izjutra, gotovo da nisam mogao da podignem kapke, kao da su bili slepljeni... Leto nas je tuklo svom svojom snagom. Košulja mi se bila ukrutila od znoja, kao da se uštirkala; a kada bih spolja dodirnuo tropski šlem, gotovo istog časa pojavljivali bi mi se plikovi. Cev puške se usijala, i u ruci kao da sam držao žarač.
     Krčili smo, tako, put čitavih trideset devet dana. Nisam želeo da ponovo prođem kroz Nfo Tuabeovo staro selo, utoliko pre što mi je on sam rekao da to ne činim. I tako, bez ikakvog upozorenja, stigosmo do kraja džungle; onaj pakleni, zagušujući koloplet lišća i puzavica, krikova papagaja i majmuna, odjednom se okonča... Dokle god nam je pogled mogao dosegnuti, pred nama se prostirala ravnica, sva žuta, poput kože kakvog ostarelog lava. I na njoj, između skupina kaktusa, uzdizala su se poznata zdanja. Termitnjaci. Građeni naslepo iznutra, ostajali su bezobličnih formi... Tu i zakonačismo. Sutradan, probudih se s užasnom glavoboljom; prethodnog dana, iako samo za trenutak, nesmotreno sam skinuo šlem. Sunce je već bilo visoko odskočilo. Žega je bila tolika, da je usijani vazduh naprosto sagorevao pluća. Kule termitnjaka odbleskivale su, kao da se i sam pesak predao ognju. Bio sam gotovo potpuno sam. Domoroci su se tokom noći razbežali, naprosto pregrizavši uže koje ih je vezivalo za mene. Jedini koji je preostao bio je jedan trinaestogodišnji dečak, Uagadu.
     Krenusmo. Zajedno smo preneli deo prtljaga nekih tidesetak metara, a onda se vratismo po novi zavežljaj. Pet put smo tako odlazili i vraćali se, sve vreme pod suncem koje je paklenski žarilo. Uprkos beloj košulji koju sam imao na sebi, na leđima su mi se otvorile rane, koje nikako da zacele. Morao sam da spavam potrbuške. Nisam tome pridavao nikakvu važnost... Čitavog dana probijali smo se kroz grad termita. Ne verujem da postoji išta sablasnije na svetu od toga. Zamusli: posvuda - ispred tebe, iza tebe - bezoblična kamena zdanja visine do desetak metara. Na pojedinim mestima stajala su tako tesno priljubljena jedno iz drugo, da si se samo s mukom mogao između njih provući. Prava, beskrajna prašuma grubih sivkastih stubova. A iz dubina svakog od njih, kada bih za časak zastao i oslušnuo, dopiralo je slabašno, neprekidno i neumorno zujanje, povremeno se raslojavajući u pojedinačne kuckave zvuke. Zidovi tih mogila podrhtavali bi na svaki dodir, i danju i noću. U nekoliko navrata dogodilo se da razorimo neki od tunela, nalik na pepeljastisivu užad razbacanu svuda unaokolo i spletenu u čitave svežnjeve. Tada bismo ugledali beskrajne nizove belih insekata kako bezglavo jure tamo-amo. Malo potom, kao da su iz zemlje iznikli, pojavili bi se ratnici, sa svojim rogatim kacigama, slepo sekući vazduh svojim makazama i lučeći iz sebe lepljivu, otrovnu tečnost.
     Dva dana smo tako tumarali, nikako ne uspevajući da odredimo pravac. Dva, tri, četiri puta svakoga dana pentrao sam se na gomile koje su mi se činile višim od ostalih, u pokušaju da ustanovim gde se nalazi termitnjak o kojem mi je Nfo Tuabe govorio. Sve što bih bio u stanju da vidim bila je samo nepregledna kamena prašuma... Džungla iza nas preobrazi se u zelenu traku, potom u plavičastu liniju na obzorju, i konačno je sasvim nestade. Naše zalihe vode sve su se više smanjivale. Termitnjaci su se i dalje nizali, jedan za drugim. Kroz dogled sam video kako, negde daleko, kao da međusobno srastaju, nalik na polje zasejano kukuruzom... A dečak je u meni pobuđivao iskreno divljenje. Bez i najmanje pritužbe činio je sve što sam i ja činio, samo što on nije znao ni zašto ni zbog čega. I tako smo nastvili s tumaranjem još čitava četiri dana. Gotovo sam bio pijan od sunca; ni tamne naočare nisu bile od neke pomoći. Nebo je nepodnošljivo bleštalo nekom suvom belinom - pre nailaska sumraka nisi se ni usuđivao da podigneš pogled - a pesak se presijavao oštrim sjajem, poput rastopljenog srebra. Svuda unaokolo - beskrajne palisade termitnjaka. Ni traga ikakvom živom stvoru. Čak se ni lešinari nisu tuda motali. Tek bi se povremeno ukazao kakav tužni, samotni kaktus.
     Konačno, predveče, pošto sam uzeo nekoliko gutljaja vode - bilo je to sve za taj dan - uspentrah se na vrh jednog zaista džinovskog termitnjaka. Verujem da su ga počeli graditi još u vreme kada je Cezar bio živ. Sada već bez mnogo nade, obazreh se unaokolo; odjednom, u dogledu mi se ukaza neka crna mrlja. Prva moja pomisao bila je da mi se to neka čestica prašine zalepila za objektiv. Ali ne: bio je to zaista onaj crni termitnjak.
     Sledećeg jutra ustao sam pre no što je sunce izronilo iznad obzorja. Jedva sam uspeo da probudim dečaka. Podigosmo stvari i krenusmo u smeru koji obeležih na svom kompasu; pored toga, prethodne večeri sam napravio i jednu prigodnu skicu.. Postepeno su termitnjaci, mada nešto niži nego ranije, postajali sve zbijeniji. Konačno postadoše tako tesno pripijeni jedni uz druge da, jednostavno, više nisam bio u stanju da se kroz njih probijam. Na sreću, mogao je crni mališan, koji je i dalje bio moj jedini pratilac; i tako sam mu kroz procepe između kula dodavao naše stvari, dok sam ja, uspinjući se na termitnjake do visine na kojoj sam se ipak mogao između njih provući, nekako i sam nastavljao put. To je, međutim, potrajalo otprilike pet časova - i za to vreme prevalili smo, možda tek nekih stotinu pedeset metara. Konačno shvatih da na taj način, zapravo, ništa ne postižemo; no, svejedno, i dalje sam bio obuzet groznicom. Ne baš pravom groznicom, mada mi je temperatura bila stalno negde oko trideset osam stepeni. To podneblje mora da je uticalo i na sam mozak... Uzeh pet štapića dinamita, rešen da dignem u vazduh termitnjak koji nam je stajao na putu; dok sam palio fitilj, ležao sam u zaklonu iza jedne mogile. Eksplozija muklo odjeknu, budući da je njen glavni udar bio usmeren nadole, pod zemju. Tle uzdrhta, ali se nijedan drugi termitnjak gotovo ni ne pomeri... Od onog u koji sam podmetnuo dinamit ostale su samo velike, oštre krhotine, između kojih su se mahnito grčila odvratna bela telašca.
     Sve do tog trenutka nismo nasrnuli jedni na druge; ali sada, konačno, bitka se zametnu. Bilo je, jednostavno, nemoguće preći preko kratera nastalog usled eksplozije. Na desetine hiljada termita stade se izlivati iz rupetine i valjati unaokolo, poput kakvog moćnog talasa. Prekriše gotovo svaki centimetar okolnog tla. Pripalih sumpor, i zabacih kantu na leđa. Poznato ti je kako izgleda ta spravica: kao prskalica kojom se koriste baštovani kad insekticidima prskaju voćnjake i povrtnjake. Ili kao bacač plamena. Otrovni dim prsnu iz rasprskivača koji sam držao u ruci. Pošto stavih gasmasku, dodadoh jednu i dečaku. Naložio sam mu da obuče i čizmice, specijalno načinjene za ovakvu svrhu - obložene metalnom mrežicom. Tako opremljeni, trebalo je da budemo u stanju da se probijemo. Izbacih, dakle, nekoliko mlazeva sumpornog dima, koji natera termite na povlačenje; oni, pak, koji se nisu povukli, izginuše. Na jednom mestu sam morao da upotrebim i benzin. Ispraznio sam na tle jednu kanticu i zapalio ga, načinivši tako ognjeni zid između nas i bujice termita.
     Do crne kule nam je ostalo još oko sto pedeset metara. Nije moglo biti ni govora o spavanju. Sedeli smo držeći ručne lampe upaljene, bez prestanka rasprskavajući unaokolo sumporni dim. Kakva je to noć bila! Da li si ikad proveo šest sati ne skidajući gasmasku sa lica? Nisi? Ipak, pokušaj makar da zamisliš kako je to skrivati lice, časovima, iza vrele gumene obrazine. Kada god bih pokušao da slobodnije udahnem vazduh, olabavljujući masku, pluća bi mi se istog časa ispunila smrdljivim dimom; kašljao sam, potom, kao da ću iskašljati samu dušu. I tako, noć prođe. Dečak se sav tresao, i ja se pobojah da je u pitanju groznica.
     Konačno, svanu i novi dan. Preostala nam je još samo jedna mešina s vodom. Ukoliko budemo veoma štedljivi, mogla nam je potrajati, u najboljem slučaju, tri dana. Očigledno, bilo je nužno krenuti natrag što je brže bilo moguće."
     Profesor prekide svoju priču, otvori oči i ponovo se zagleda u vatru u kaminu. Na žeravici se već počela hvatati pepeljasta skrama. Svetiljka je obasjavala sobu blagom zelenkastom svetlošću, koja kao da je bila propuštena kroz kakav tanki sloj vode.
     "Konačno dospesmo do crnog termitnjaka."
     On podiže ruku.
     "Onaj, nalik na povijeni prst. Ovako. Površina mu je bila potpuno ravna, kao uglačana. Zdanje je bilo sa svih strana okruženo nižim kulicama, koje, zanimljivo, nisu stajale okomito, već su i same bile povijene prema crnom termitnjaku: poput kamenih larvi koje se groteskno klanjaju, izražavajući najdublje poštovanje.
     Sakupih sve svoje zalihe na jednom mestu tog kruga - prečnik mu je iznosio oko dvadeset metara - i dadoh se na posao. Nisam želeo da upotrebim dinamit i razorim taj crni obelisk. Čudno, ali otkako zađosmo u to područje, termiti prestadoše da se pojavljuju. Najzad smo mogli da skinemo gasmaske. Kakvo olakšanje! Nekoliko trenutaka, činilo mi se da na čitavoj kugli zemaljskoj nema čoveka srećnijeg od mene. Osećao sam neopisivo zadovoljstvo što ponovo mogu da slobodno dišem - a bio je tu i taj termitnjak, sav crn, čudno povijen, ni nalik ičemu što sam do tada video... Kao da sam s uma sišao počeo sam da igram i pevam, ne obazirući se na znoj koji mi je tekao niz lice. Jadni Uagadu blenuo je u mene, prestravljen. Možda je, čak, mislio da se klanjam božanstvu, tom crnom idolu...
     Brzo sam se otreznio. Jedva da je bilo ikakvog razloga za ushićenost: voda nam je bila sasvim na izmaku; suva hrana koju smo poneli mogla nam je potrajati jedva dva dana. Istina, bili su tu termiti: domoroci su ih smatrali pravom poslasticom. Ipak, ni na pamet mi nije padalo... Glad, međutim..."
     On zastade. Oči su mu sijale.
     "Dakle, da skratim priču - razorio sam crni termitnjak. Ono što mi je stari Nfo Tuabe rekao bila je sušta istina."
     On se naže unapred. Crte lica mu se izoštriše, i reči mu stadoše navirati pretičući jedna drugu.
     "Naiđoh, najpre, na jedan sloj vlakana, od neke materije neobične glatkoće i čvrstine. A unutra - glavna prostorija, obložena debelom oplatom termita. Da li su to uopšte bili termiti? Nikada do tada nisam video takve termite. Ogromni, pljosnati poput šake, prekriveni srebrnastim maljama, sa levkastim glavama koje su se završavale nečim nalik na antene. Sve te antene kao da su se držale za neki sivkasti predmet, ne veći od moje pesnice. Izgledali su beskrajno stari. Pružali su se unaokolo, nepokretni, kao da su izdeljani od drveta; ni najmanji pokret nisu načinili u svoju odbranu. Zglavci su im podrhtavali. Kada sam ih odvojio od onog sivkastog predmeta - imao je kružni oblik, i zaista je čudno izgledao - gotovo istog trenutka se rastrojiše. Trunili su se između mojih prstiju poput istrulelog iverja. Tada nisam imao vremena, a ni snage, da sve to bolje proučim. Uzeo sam samo onaj sivkasti predmet, zaključao ga u jednu metalnu kutiju, i smesta pohitao nazad, zajedno sa Uagaduom.
     Izostaviću deo priče koja kazuje o tome kako sam konačno stigao do obale. Usput samo naišli na crvene mrave. Blagosiljao sam u sebi trenutak kada sam odlučio da ipak, pri povratku, ponesem sa sobom i onu jednu, preostalu kantu s benzinom. Da nije nje bilo... Ali dosta o tome. To je već sasvim druga priča. Reći ću, ipak, samo ovo: prilikom prvog zastanka pažljivo sam ispitao onaj predmet, koji sam uzeo iz crnog termitnjaka. Kada sam ga očistio od naslaga što su se na njemu nataložile, ispostavilo se da je u pitanju bila savršena kugla, od neke veoma teške tvari; bila je prozirna, kao da je od stakla, ali je imala znatno veći indeks refrakcije.
     A onda, tamo u džungli, zbi se nešto krajnje neobično. U početku, nisam na to obraćao nikakvu pažnju; mislio sam da mi se to samo priviđa. Kada sam najzad stigao do obale i dokopao se civilizacije, postajao sam sve uvereniji da nije u pitanju bilo puko priviđenje..."
     On se ponovo zavali u naslonjaču. Bio je sada gotovo sasvim u senci, i jedino su mu se tamni obrisi glave jasno isticali naspram svetlije pozadine. Hrapavim glasom, on nastavi:
     "Bio sam, doslovno, sa svih strana preplavljen najraznovrsnijim insektima. Leptirima, paucima, moljcima, opnokrilcima - pridodaj tome što god ti padne na pamet. Danju i noću, sledili su me poput ogromnog, zujavog oblaka. Odnosno, bolje rečeno, ne mene, već moj prtljag - u stvari, metalnu kutiju u koju sam odložio kuglu iz termitnjaka. Kasnije, pri putovanju morem, stvari su se osetno poboljšale. Služeći se obično pesticidima, najzad sam se otarasio te kuge. A ni novi se insekti nisu pojavljivali - nije ih ni bilo na otvorenom moru. Međutim, čim sam se iskrcao u Francuskoj, sve je iznova započelo. Mravi su bili najgori: gde god da bih se zaustavio, više od jednog časa, nisu propuštali da se pojave. Crveni, crni, mrki, misirski mravi, veliki i mali - svi oni okupljali su se oko kutije, preplavljajući je i podrhtavajući kao kakva želatinozna masa, sekli, proždirali, uništavali sve u šta bi kutija bila umotana, gušili se i davili izlučujući kiselinu u očajničkom nastojanju da se probiju kroz njene metalne zidove..."
     Nekoliko trenutaka prođe u nemoj tišini.
     "Kuća u kojoj se sada nalazimo izolovana je sa svih strana; a mere predostrožnosti preduzeo sam stoga što me mravi i dalje, neprestano opsedaju."
     Profesor ustade.
     "Preduzeo sam, čak, i jedan opit. Služeći se dijamantskom bušilicom, otkinuo sam od kugle jedan komadić, ne veći od zrnca maka. Ispostavilo se da raspolaže istom privlačnom moći kao i čitava kugla. Međutim, takođe sam ustanovio i da, kada je optočim debelim olovnim pločama, dejstvo kugle odmah prestaje."
     "Da nisu u pitanju neki zraci?" upita njegov slušalac muklim glasom. Kao da je bio opčinjen, nije skidao pogled sa sada već sasvim nejasnog lica starog naučnika.
     "Moguće je. Ne znam."
     "A... je li kugla još kod vas?"
     "Jeste. Želiš li da je vidiš?"
     Njegov slušalac gotovo poskoči. Profesor spremno ustade, otvori vrata i propusti svog gosta; vrativši se za trenutak do pisaćeg stola da uzme ključ, on požuri za mladim čovekom niz polumračan hodnik. Nekoliko časaka kasnije nađoše se u jednoj omanjoj prostoriji nalik na kocku, bez ijednog prozora i bez ijednog komada nameštaja. U jednom uglu stajala je velika, starovremska čelična kasa. Pri čkiljavoj svetlosti gole sijalice na tavanici, čelični zidovi kase odbleskivali su plavičastim prelivima. Sa savršenim mirom Profesor uvuče ključ u bravu i okrenu ga. Reze se stadoše povlačiti uz grebuckav šum, i teška vrata lagano se otvoriše. Profesor se pomeri u stranu. Kasa je bila prazna.









4. SETI
     Kabine fizičara nalazile su se na četvrtoj palubi. Sada se, zaista, već sasvim dobro snalazio na Euridici. Imao je dovoljno vremena da podrobno prouči plan broda, toliko različitog od onih kojima je on nekada plovio. Nisu mu, dabome, bili poznati ni nazivi ni svrha brojnih mašina koje su se nalazile u najdaljem, krmenom sektoru; tamo niko nije boravio, i od ostalih delova broda bio je odvojen trostrukom pregradom. Ova levijatanlarva bila je ispresecana i nizom međusobno povezanih tunela, nalik na neku tajnu komunikacionu mrežu što se prostirala kroz izdužen, cilindrični grad.
     U njegovim mišićima, još se zadržalo sećanje na nizove uskih hodnika - ovalnih, na raskrsnicama, ili kružnih, poput otvora kladenaca - u kojima ste se kretali ne osećajući vlastitu težinu, i povremeno se, tek, blago odgurkujući od zidova, kada je, pri skretanju u pobočne prolaze, trebalo promeniti pravac. Na teretnjacima je do skladišta bilo moguće stići i nauporedivo lakše, na primer kroz ventilacione cevi; sve što je trebalo da učinite bilo je da uključite vazdušni kompresor, i da se prepustite snažnoj i bučnoj struji, dok su vam se noge bespomoćno koprcale, poput patrljka zakržljalih organa. Odjednom mu pade na pamet koliko mu, zapravo, nedostaje to bestežinsko stanje, na čiji račun je, dok je obavljao različite popravke, izrekao toliko psovki; Njutnovi zakoni uvek su bili tu, da čoveka podsete na svoju neumitnost. Ukoliko biste se mašili čekića, ne zakačivši se, istovremeno, drugom rukom, za nešto dobro učvršćeno, nije mnogo trebalo pa da zateknete sami sebe kako pravite prave gimnastičke premete - koji bi mogli biti zabavni samo posmatračima što bi se tu slučajno zatekli.
     Liftovi - u stvari, ovalna kolica bez točkova, sa do te mere zakrivljenim prozorima da je čovek svoj odraz u njima bio u stanju da vidi tek veoma umanjen i izobličen - kretali su se bez i najmanjeg šuma, uzastopnim nizovima brojki označavajući spratove i snažno zatreperivši pri dolasku na željeno mesto.
     Duž hodnika su bile postavljene grube, pa ipak debele prostirke. Iza obližnjeg ugla, iznenada, hitro iščeze jedan usisivač za prašinu, nalik na kakvu kornjaču sa uglavljenom palicom; koračao je kraj nizova blago ispupčenih vrata, kakvi su bili i zidovi, sa visokim pragovima sa mesinganim oplatama - nema sumnje, da bi se zadovoljio hir nekog stručnjaka za unutrašnje oblikovanje. U svakom slučaju, bilo je teško zamisliti da postoji ikakvo drugačije objašnjenje... On zastade pred Laugerovom kabinom, odjednom obuzet osećanjem nesigurnosti. Još nije bio u stanju da prihvati pomisao da je i sam jedan od članova posade. Njihovo vrlo prijateljsko ponašanje za vreme obeda, način na koji ga je čas jedna čas druga grupa pozivala da joj se pridruži za stolom, činili su mu se nekako nametljivim: kao da su nastojali da se što bolje pretvaraju da je odista jedan od njih - i da je to što nije imao nikakvo zaduženje na brodu bio tek privremen sticaj okolnosti. Istini za volju, razgovarao je i ranije sa Laugerom, i ovaj ga je uveravao da slobodno može da bane kod njega kada god to poželi. Ali ta činjenica, umesto da doprinese njegovom opuštanju, samo je udvostručila njegov oprez. Lauger, naime, nije bio bilo ko; bio je prvi među svim fizičarima, i to ne samo na Euridici.
     Nikada mu ni na pamet ne bi palo da bi ga, bilo kada, mogle ophrvati sumnje u pogledu toga kako da se ponaša u odnosu na nekoga. Društvene konvencije ovde su bile neumesne, baš kao što bi to društvene igre bile u podzemnim odajama Keopsove piramide. Na vratima nije bilo kvake; bio je dovoljan tek lagan dodir ruke i ona se otvoriše - tako naglo da on gotovo ustaknu, poput nekog urođenika koji prvi put u životu vidi automobil.
     Fizičareva kabina zaista je bila prostrana, ali ono što ga veoma iznenadi bio je posvemašniji nered koji je u njoj vladao. Sred gomile traka, fotografskih ploča, papira i atlasa, stajao je poveći pisaći sto polukružnog oblika, sa obrtnom stolicom u sredini. Iza stola, na zidu, nalazio se jedan crni pravougaonik, na kojem su tromo šarale iskrice svetlosti. S leve i s desne strane od ove svetlucave kontrolne ploče visile su velike fotografije - osvetljene otpozadi - veličanstvenih spiralnih maglina; malo dalje odatle, nalik na kakve vitke stubove, stajala su cilindrična spremišta, delom podignutih poklopaca, sa mnoštvom ležaja za kompjuterske diskete. U levom uglu nalazio se neki poveći romboidni aparat, sa stolicom pričvršćenom u njegovom podnožju. Aparat je gotovo dodirivao tavanicu, a iz proreza koji se nalazio ispod dva binokularna otvora za oči isticala je, u kratkim skokovima, traka na kojoj su bile iscrtane neke naizgled besmislene linije. Traka se uvijala u spirale i slagala po podu, koji je bio prekriven starim persijanerom prepunim već izbledelih, neodgonetljivih šara. Na posetioca je, od svega u toj sobi, najdublji utisak ostavio baš taj tepih. U to se jedan od cilindričnih stubova pomeri u stranu, otkrivši ulaz u susednu prostoriju. Na ulazu je stajao Lauger, obučen u lanene pantalone i džemper, sa kosom koja je prosto vapila za šišanjem. On pridošlici uputi osmeh koji je istovremeno bio bezazlen i pun razumevanja. Lice mu je bilo punačko, kao u deteta koje je prevremeno sazrelo - nimalo više nalik na lice tvorca najdubljih apstrakcija novog doba nego što je to bilo Ajnštajnovo lice, u vreme kada se ovaj još nalazio u vladinoj službi.
     "Dobar dan", obrati mu se posetilac.
     "Uđite, kolega, uđite. Baš ste u dobar čas navratili: imaćete priliku da istovremeno uronite i u fiziku i u metafizičku..."
     I odmah dodade, objasnivši:
     "Otac Arago je ovde sa mnom."
     Posetilac pođe sa Laugerom u pokrajnu sobu. Ova je prostorija bila znatno manja od prethodne; u njoj su se nalazili jedan uzani ležaj, i nekoliko stolica poređanih oko stočića za kojim je dominikanac, koristeći se uveličavajućim staklom, proučavao neki dijagram - ili, možda, kompjuterizovanu kartu neke planete, budući da su na hartiji bile iscrtane linije koje su mogle označavati geografske širine i dužine. Izvukavši stolice, sva trojica sedoše.
     "Ovo je Mark. Poznajete li ga, oče?" upita Lauger redovnika, i pre no što ovaj dobi priliku da išta odgovori, dodade, obraćajući se sada pridošlici:
     "Čini mi se, Mark, da naslućujem u čemu je vaš problem... Zaista, nije nimalo lako voditi intimne razgovore s jednom mašinom."
     "Nije mašina za to kriva", primeti dominikanac, dopuštajući da mu se u glasu nazre laki prizvuk ironije. "Ona samo govori ono što su joj drugi odredili."
     "To će reći - ono što ste joj vi odredili", ispravi ga fizičar, prijateljski mu se osmehnuvši. "U pogledu toga, znate, teorije baš nisu potpuno saglasne. Niti su to, uostalom, ikada bile... Mark, razgovaramo o sudbini civilizacije, tamo izvan 'kabine kontakta', objasni on žurno svom posetiocu. "Budući da ste stigli usred naše rasprave, dozvolite mi da vas, ukratko, uputim u ono o čemu smo u početku razgovarali... Poznato vam je, verujem, da su se starinske predstave o vanzemaljskim civilizacijama temeljito izmenile... Čak i pod pretpostavkom da širom galaksije postoji milion civilizacija, njihovi su tokovi do te mere raslojeni u vremenu da bi, zaista, bilo nemoguće najpre ustanoviti kontakt sa gospodarima neke planete, a potom im, jednostavno, banuti u posetu. Civilizacije je veoma teško uloviti: znatno teže, čak, nego ubrati vodeni cvet, koji živi samo jedan dan. Shodno tome, da se izrazim metaforično, ono za čim tragamo su odojčad, a ne zrele osobe... Da li vam je poznato značenje 'kabine kontakta'?"
     "Jeste."
     "Odlično. Dakle, prosejavši, otprilike, dve stotine miliona zvezda, odabrali smo jedanaest miliona kandidata. Oko većine njih kruže planete bez i tračka života, ili planete sa životnim oblicima iznad, odnosno ispod praga 'kabine kontakta'. Zamislite sada", i on potapša svog gosta po kolenu, "zamislite, dakle, da ste se zaljubili u sliku-portret neke šesnaestogodišnje devojke. Odmah sedate u brod, i krećete preko svemira da joj se udvarate. Ali kako, na žalost, vaše putovanje traje pedeset godina, kad konačno stignete - tamo zatičete staricu, ili čak, samo njen nadgrobni spomenik. Ukoliko, pak, odlučite da joj ljubav izjavite šaljući joj pismo, bićete već starac pre no što i primite odgovor... Na tome se, eto, iskazana sa veoma malo reči, temelji suština ideje CETI-ja. Pri intervalima od kojih svaki iznosi po nekoliko stoleća, vi, jednostavno, ne možete da vodite nikakav razgovor."
     "Znači, svrha našeg puta je da pronađemo neko 'odojče'?" upita 'Mark'. Na brodu su ga već neko vreme tako oslovljavali; ali tek sada, po prvi put - ni sam ne znajući zašto - pomisli da je to, zapravo, mogla biti redovnikova ideja; i redovnik je, kao i on sam, istovremeno i bio i nije bio član posade.
     "Nama, zapravo, nije poznata svrha vašeg puta", primeti Arago. Činilo se da ove reči pobudiše iskreno Laugerovo zadovoljstvo.
     "Tako je. Planete na kojima se zametnuo život moguće je odrediti na osnovu sastava njihove atmosfere. U našoj galaksiji, sudeći prema podacima kojima raspolažemo, takvih ima na hiljade. Proučili smo ih, koliko smo to bili u stanju našim instrumentima, i izdvojili tridesetak koje nam ulivaju najozbiljnije nade."
     "Da na njima postoji razuman život?"
     "Razumni život, dok je još u povoju, nemoguće je uočiti. Opet, kada jednom sazri - izleće iz 'kabine'. Moramo ga, stoga, zaskočiti znatno ranije. Kako bismo mogli znati da li će uopšte, biti vredno truda ono što nas očekuje na kraju našeg puta?... Sadašnji cilj nam je Kvinta, peta planeta Zete Harpije. Raspolažemo sa poprilično podataka..."
     "In dubio pro reo", umeša se dominikanac.
     "A ko je onda, oče, prema vašem mišljenju, tuženik?" odvrati spokojno Lauger, i ni ovom prilikom ne sačekavši odgovor, odmah nastavi:
     "Prvi kosmički simptom razumnog života je pojava radija. I to, osetno ranije od radio-astronomije. Dobro, ne baš mnogo ranije: oko stotinu godina. Neku planetu koja raspolaže radio-odašiljačima moguće je izdvojiti iz mase onih ostalih počev od trenutka kada se zajednička snaga njenih radio-emisija počne meriti gigavatima. Kvinta, na primer, na kratkim kao i na ultra-kratkim talasima, i dalje emituje znatno manje nego njeno sunce; pri svamu tome, ukupnu količinu njenih radio-emisija morali bismo smatrati fenomenalnom - ukoliko bi, dakako, u pitanju bila planeta na kojoj nema života. Međutim, ukoliko je reč o planeti s razvijenom elektronikom, tu bismo količinu morali smatrati sasvim umerenom, budući da se nalazi ispod razine buke što je proizvodi njeno sunce. Očigledno je da se, imajući u vidu te radio-emisije, nešto tamo događa, i to ispod nivoa 'kabine kontakta'. Za to imamo i dokaz."
     "Samo posredan", ponovo ga ispravi apostolski izaslanik.
     "Tako je", prihvati Lauger, "iako samo jedan jedini. Ono što je svakako važnije, jeste činjenica da su na Kvinti uočena izvorišta pojačanog elektromagnetizma - pri čemu su, čak, čitavu jednu emisiju uhvatili i zabeležili spektroskopi sa dveju osmatračkih stanica u blizini Marsa. Očito, ti će snimci koštati Zemlju poprilično novaca - onoliko koliko će biti utrošeno na našu ekspediciju."
     "Atomske bombe?" upita pridošlica, očigledno popustivši i prihvativši da ga oslovljavaju imenom Mark.
     "Ne... Pre bih rekao da je reč o začecima planetarnog inženjeringa, budući da su izgleda u pitanju 'čiste' termonuklearne eksplozije. Da su se stvari na Kvinti odvijale kao nekada na Zemlji, započelo bi sa uranidima. Do ovih termonuklearnih eksplozija izgleda da je došlo samo u granicama polarnog kruga - što će reći na njihovom Arktiku ili Antarktiku. Kao što vam je bez sumnje poznato, to je prilično dobar način za otapanje polarnog leda... Ali nije to ono u pogledu čega se razilazimo." On baci brz pogled prema redovniku. "Pitanje je, zapravo, sledeće: da li će naš dolazak tamo izazvati - ili neće izazvati - poremećaj. Otac Arago smatra da bi se upravo to moglo dogoditi. Moram reći da i ja delim takvo mišljenje..."
     "Pa, oko čega ste se onda razišli?"
     "Oko toga što ja ipak verujem da se rizik isplati. Nije moguće doći u dodir sa nekim novim svetom, a da se pri tom baš ništa ne poremeti u tekućem poretku stvari."
     Mark je polako počinjao da shvata u čemu se sastojala suština rasprave. Čak je zaboravio i na svoj problem; stari plam ponovo je buknuo u njemu.
     "Vi... to jest, oče... pošli ste na ovaj put nasuprot svojim ubeđenjima?" upita on, obrativši se redovniku.
     "Tako je", odgovori Arago. "Crkva se svrstala među protivnike ove ekspedicije. Moglo bi se veoma lako ispostaviti da je ovaj nazovi kontakt, zapravo, samo neka vrsta trojanskog konja. Timeo Danaos et dona ferentes. Pandorina kutija."
     "Baš su vas, oče, zarazili mitološkim obeležjima projetka", nasmeja se Lauger. "Euridika, Hermes, Jupiter, Had, Kerber... naprosto smo opljačkali stare Grke. U stvari, i ovaj brod trebalo je da nazovemo Argus, a sebe same psihonautima... Međutim, razume se, nastojaćemo - ako to ikako bude moguće - da poremećaj bude što neznatniji. Upravo je iz tog razloga plan naše ekspedicije toliko složen."
     "Contra spem spero", uzdahnu redovnik. "Ili tačnije", dodade on, "voleo bih da se varam."
     Lauger kao da nije čuo njegove poslednje reči, budući već zadubljen u neke druge misli.
     "Kada stignemo u blizinu Kvinte, pošto godinu dana provedemo na brodu, tamo će u međuvremenu proteći tri stotine godina... Što će reći da ćemo ih zateći kada već budu započeli da napuštaju 'kabinu kontakta'... Ako ne i kada iz nje već budu izašli! Samo nekoliko sekundi razlike pri nekom od naših manevara može dovesti do ogromnog ubrzanja našeg prispeća tamo - ili do zakašnjenja. A što se poremećaja tiče... Našem velečasnom ocu Aragu dobro je poznato da se tehnološke civilizacije u svom razvoju kreću po inerciji, iako ova, dabome, nije uvek pravolinijska. Drugim rečima, nije ih baš tako lako skrenuti sa njihovih tokova... Ma šta da se dogodi, izvesno je da nećemo biti poput bogova što silaze s nebesa. Mi ne tragamo za primitivnim kulturama; kao što i sami znate, među osobljem CETI-ja nema astroetnologa."
     Arago je ćutke posmatrao fizičara skupljenih očiju, kroz trepavice. Nevoljni svedok njihove rasprave, pak, uluči priliku da upita:
     "Ima li to smisla?"
     "Ima li to smisla - šta?" Lauger je izgledao pomalo zatečen.
     "Pa, to: smatrati nepostojećim sve ono za čije postojanje za sada nemamo nikakvih dokaza. Možda to jeste praktično pa ipak..."
     "Možete to, ukoliko vam se više sviđa, nazvati i oportunizmom", odvrati Lauger, nekako preterano hladno. "Stvar je jednostavno u tome da se opredeljujete za ono što ste u stanju da odmah izvedete. 'Kabina kontakta' empirijski je omeđena, ali za to postoji i etičko opravdanje. Nije nam, naime, cilj da miropomazujemo pećinske ljude uljem prerađenim u dvadeset drugom veku... Baš preterasmo s tim pluralis majesteticus. Ja sam podržao ovaj projekat i ovde sam zato što kontakt za mene znači razmenu znanja. Razmenu, ponavljam - a ne uspostavljanje pokroviteljstva; ne nesebično pružanje saveta za nečiji bolji život."
     "A šta ako tamo preovlađuje zlo?" upita Arago.
     "A da li uopšte postoji univerzalno zlo? Neizmenjivo zlo?" odvrati mu Lauger.
     "Bojim se da postoji."
     "U tom slučaju, trebalo bi samo reći non possumus i dići ruke od projekta..."
     "Ja samo činim ono što mi je dužnost."
     Izgovorivši ovo, redovnik ustade, klimnu obojici i udalji se.
     Zavaljen u svoju stolicu Lauger načini grimasu, zgrči usne kao da je u ustima osetio neki neprijatan ukus, i uzdahnu.
     "Poštujem ga - možda baš zato što ume da me naljuti. Ne propušta ni najmanju priliku da se odmah svemu suprotstavi, ma šta vi rekli... Ali dosta sada o tome. Nisam zbog toga želeo da vas vidim... Kada se budemo našli u blizini Kvinte, poslaćemo na nju izviđački brod. Modul, koji će biti u stanju da sleti na planetu. U Hermesu će biti mesta za devet ili deset ljudi. Kapetan i još četvorica već su određeni, dok će se o ostalima, u skladu sa njihovim specijalnostima, odlučivati glasanjem. Želite li da se i vaše ime nađe na spisku?"
     Mark ga u prvi mah nije razumeo.
     "Među onima koji će se spustiti na Kvintu..."
     Markovo lice odjednom buknu. Na njemu se najpre ukaza neverica, a potom ushićenost. Videvši kako se momak sav ozario, Lauger pohita da objasni:
     "To što bi vam se ime našlo na spisku ne znači, dakako, da biste obavezno i pošli. Čak ni nečija dosadašnja naučnička postignuća ne moraju ništa značiti. Čak i najveći teoretičari bi lako mogli ostati kratkih rukava... Potrebni su nam čvrsti ljudi - oni koje ništa neće slomiti. Gerbert je, na primer, izvanredan psihoničar, vrhunski stručnjak kada je mozak u pitanju: međutim, hrabrost se ne proverava u laboratorijama. Da li vam je poznato ko ste, zapravo?"
     Mark preblede.
     "Nije."
     "Onda ću vam ja to reći. U ledenoj pustoši Birnamske šume izvestan broj ljudi izgubio je život upravljajući džinovskim strajderima. Iznenadne gejzirske erupcije zatekle su ih nespremne. U pitanju su bili profesionalci; operatori koji su samo sledili dobijena uputstva, nemajući pojma da odlaze u susret vlastitoj smrti. Dva čoveka su, međutim, od svoje volje, pošli u potragu za njima. Vi ste jedan od te dvojice."
     "Odakle vi to znate? Dr Gerbert mi je rekao..."
     "Dr Gerbert i njegov pomoćnik su samo brodski lekari. Što se medicine tiče, tu su sjajni; kad su kompjuteri u pitanju, tu su gotovo prave neznalice. Odlučili su da postupe onako kako im je to nalagala lekarska etika - budući da se pokazalo nemogućim ustanoviti identitet čoveka koga su vratili u život. Zbog mogućih psihičkih trauma, rekli su... Na Euridici, dabome, nema prislučkivanja; postoji, međutim, memorijski centar iz kojeg ništa nije moguće ukloniti. Pristup tom skladištu podataka imaju samo tri čoveka na brodu: Komandant, Glavni informator, i ja. Nećete to, nadam se, saopštiti doktorima?"
     "Neću."
     "Nisam ni pomišljao da biste to mogli učiniti. Naneli biste im veliku nepravdu."
     "Neće li i sami naslutiti, ukoliko..."
     "Sumnjam. Njihova osnovna dužnost je da sve vreme, preko svojih monitora, prate stanje zdravlja svih članova posade. Pored toga, glasanje je tajno. Glasa Savet. Od svakih pet mogućih glasova - potrebno je da dobijete tri; to je, bar, moja procena. A sve ovo govorim vam već sada, budući da još đavolski mnogo posla stoji pred vama... Poznato mi je da ste u simulatorima pokazali izvanredne astronavigacione sposobnosti, mada u zastarelim modelima: u to vreme jesu bili prva klasa, ali to danas više nisu. Na raspolaganju vam je, dakle, nepuna godina dana da u potpunosti ovladate međuzvezdanom abecedom. Ukoliko ste to u stanju da postignete - videćete Kvintu... A sada, pođite; moram još da posvršavam gomilu stvari."
     Obojica ustadoše. Mark je bio rastom viši od čuvenog fizičara, a i mlađi. On neće poći, pomisli mladi čovek u sebi. Lauger ga isprati do vrata.
     Ali Mark to nije ni primetio. Nije zapazio ni blistave strelice što su šarale crnim ekranom; nije se sećao ni da li se pri rastanku pozdravio; čak ni da li je, uopšte, bilo šta rekao. Niti kako je stigao do svoje kabine. Jednostavno, nije znao šta bi započeo sa sobom. Otišavši do plakara, on greškom otvori drugo krilo i ugleda svoje lice u ogledalu; zagledavši se u sebe samog, on promrmlja:
     "Imaćeš priliku da vidiš Kvintanjane."
     I tako je započelo njegovo učenje.
     Rezultati statističkih proračuna bili su potpuno jasni. Život se javljao i opstajao na planetama tokom milijardi godina; za sve to vreme bio je bez moći govora. Civilizacije se razviše iz tog preobilja života; ne da bi potom propale, već da bi se preobrazile u nešto što beše izvan zadatih okvira Prirode. Budući da je stopa rađanja tehnoloških zajednica u nekoj običnoj galaksiji bila postojana, ove su se zajednice s istom, nepromenjivom učestalošću pojavljivale, sazrevale i nestajale. Nove su se stalno iznova rađale, i nestajale pre no što bi uopšte postalo moguće razmeniti sitgnale s njima. Budući da su veoma brzo napuštale 'kabinu', ostajale su neiskorišćene prilike za stupanje u vezu s njima. Gluvonemost postojećih primitivnih planeta bila je shvatljiva. Što se tiče ćutljivosti onih drugih, visoko razvijenih, u cilju pružanja objašnjenja za to javilo se mnoštvo najraznovrsnijih teorija. Vremenom je na tu temu bila ispisana čitava jedna biblioteka - koju je on odlučio da, bar za sada, ostavi po strani. U jednoj je knjizi čak pročitao: "Može se neopozivo zaključiti da je, u ovom trenutku, u ovom stoleću (u astronomskom smislu, bilo je to isto), duž, širom i dubinom Mlečnog Puta naša, zemaljska civilizacija, jedina civilizacija koja je već postala tehnološka po svom karakteru, a da se, istovremeno, još nije lišila svog biološkog nasleđa."
     Trebalo je to da znači da sve planove CETI-ja, jednostavno treba pokopati. Čitavih stotinu pedeset godina minu pre no što se ispostavilo da stvari baš nisu tako stajale.
     Osvajanje svemira koji je međusobno delio jednu zvezdu od druge, tako da su se pojedina Razumna Bića mogla konačno susresti sa Drugima i ponovo vratiti na svoju planetu, nije bilo postignuto pukim kosmičkim letovima. Čak su i astronauti koji su brodili brzinama bliskim brzini svetlosti bili osuđeni da nikad ne ugledaju one ka kojima su se uputili, kao i da nikad više ne vide one koje su ostavili za sobom na Zemlji: jer dok je vreme, na samom brodu, za one koji su se na njemu nalazili, teklo uobičajeno brzo ili uobičajeno sporo, na obe planete, na onoj sa koje bi polazili i na onoj na koju bi stizali, prolazili su vekovi. Ova neoboriva naučna činjenica ubrzo je potakla Crkvu da postavi sledeći teološki postupak: Onaj Koji je stvorio svet učinio je, istovremeno, susret bića sa različitih zvezda tek pustim, dokonim snom. Postavio je između njih zid, potpuno prazan i nevidljiv, a ipak nepremostiv: provaliju koju je On mogao preći, ali ne i čovek. Ljudska istorija, međutim, nezaustavljivo se kretala u pravcima koje niko nije mogao predvideti... ispostavilo se da svemirski ambis čini prepreku koju nije bilo moguće savladati. Ali bilo je moguće zaobići je, pomoću niza veoma posebnih manevara.
     Srednje galaktičko vreme predstavljalo je jednu određenu vrednost. Sama galaksija činila je časovnik koji je otkucavao svaki sat njegovog životnog veka. Međutim, na mestima na kojima su gravitacione sile dostizale svoj vrhunac, galaktičko vreme trpelo je snažne promene. Bilo je, čak, i područja u kojima se sasvim zaustavljalo... Bile su to takozvane ŠvarcŠildove sfere - tamne površine izumrlih zvezda. Horizonti događaja... Predmet koji bi se takvom jednom horizontu počeo približavati - u očima nekog veoma udaljenog posmatrača izgledao bi kao da se sve više steže, i pre no što bi dodirnuo površinu crne rupe sasvim bi iščezao. Razlog tome bio je što je vreme, sve više se zakrivljavajući usled gotovo nezamislivo snažne gravitacije pokojne zvezde, pomeralo svetlost prema infra-crvenom delu spektra, a potom i prema sve dužim talasnim frekvencijama, sve dok se, konačno, ni jedan jedini foton više ne bi vraćao do oka posmatrača. U granicama svog horizonta događanja crna rupa je zarobljavala i u večitom zatočeništvu držala svaku iskricu i svaku česticu svetlosti.
     U svakom slučaju putnik koji se sve više približavao nekoj crnoj rupi počeo bi da se, usled nezamislivo snažne gravitacije, isteže u svim pravcima, zajedno sa svojim brodom. Tamošnje plimatske sile razvukle bi svaki materijalni objekat do najtanjeg končića, i iz orijaškog diska što je okruživao crnu sferu taj bi končić bio usisan u levak iz kojeg više nije bilo povratka.
     Obleteti jedan kolapsar bilo je jednostavno nemoguće - bilo kojom putanjom: plimatske sile usmrtile bi putnike, i čitav brod razderale u komadiće. Sam brod mogao je biti zvezdani patuljak najveće moguće gustine, neutrinska zvezda, kugla načinjena od međusobno zbijenih atomskih jezgara naprosto nezamislive tvrdoće - prema kojoj bi čak najtvrđi čelik bio nalik na puki pramičak gasa - pa ipak, ništa ne bi vredelo. Čak i takvu kuglu bi kolapsar pretvorio u vreteno, razderao je i progutao za tili čas, ostavljajući za sobom tek rojeve iks-zraka što se u bolnoj agonji razvejavaju širom svemira.
     Kolapsari - porod zvezda nebrojano puta masivnijih od sunca, bili su na neki način, poput giljotina što se iznenadno sručuju na nevine svemirske namernike. Ukoliko je, međutim, masa neke crne rupe bila samo stotinak, ili čak, i hiljadu puta veća od mase Sunca, gravitacija na njenom horizontu događanja ne bi premašila zemaljsku gravitaciju. Nikakva neposredna opasnost ne bi zapretila brodu koji bi se našao u blizini takvog horizonta, i posada broda možda ništa ne bi ni zapazila. Zašavši jednom ispod njega, ni brod ni posada više nikad ne bi izronili iz te nevidljive školjke. Brod koji bi u svoja nedra primio jedan kolopsar bio bi zdrobljen, i stropoštao bi se u njegovo središte za samo nekoliko dana, ili čak, nekoliko časova, u zavisnosti od masivnosti zamke u koju je uleteo.
     Pri samom kraju dvadesetog veka astrofizičari su već sasvim uobličili teorijske modele takvih gravitacionih grobalja. Međutim, kao što je to često bio slučaj u istoriji naučnih saznanja, i ovi su se modeli pokazali nedovoljnim. Stvarnost je, naime, i ovog puta bila mnogo složenija. Pre svega, u obzir se morala uzeti i kvantna mehanika: naime, ustanovljeno je da i crne rupe odaju zračenje. Pri tom, što je neka crna rupa bila veća, to je njeno zračenje bilo slabije. Džinovske crne rupe, koje su se obično javljale u središtima galaksije, na kraju su umirale, mada je njihovo 'kvantno isijavanje' moglo potrajati i stotinama milijardi godina... Predstavljale bi poslednje ostatke nekadašnje zvezdane velelepnosti Vaseljene.
     Bilo je potom, teorijskim računicama i simulacionim opitima, ustanovljeno da postoji čitavo raznovrsje crnih rupa. Kada je započinjala da doživljava kolaps, i kada njeno oslabljeno centrifugalno zračenje više nije bilo u stanju da odoli gravitacionim silama, neka zvezda nije neminovno morala da poprimi oblike sfere. Naizmenično je, u stvari, menjala oblik, postajući čas nalik nekoj kapljici spoljoštenoj u disk, čas se rastežući do valjkastog izgleda kakve cigare. Ove su promene oblika - zapravo, vibracije - trajale veoma kratko, pri čemu im je frekvencija zavisila od mase same zvezde. Kolapsar se, zapravo, ponašao poput nekog gonga - koji je sam od sebe zabrujio. Međutim, kao što je poznato, vibracije u gongu moguće je pokrenuti i poticajem spolja. Slično tome, i crnu sferu bilo je moguće navesti da ponovo počne da vibrira - zvezdanim inženjeringom. Trebalo je samo poznavati način na koji će se to izvesti i rasplagati sa dovoljno energije - na primer, reda 1044 erga - i tu energiju, poput moćnog zraka, usmeriti na sferu na takav način da ova ponovo počne da vibrira. S kakvim ciljem? Pa, da bi se stvorilo ono što su astrofizičari posvećeni u stvar lakonski nazivali 'vremenskom glavicom luka'.
     Naime, baš kao što je središnji deo jedne glavice luka orkužen nizom slojeva, koji su se pri poprečnom preseku ukazivali poput godova na nekom posečenom drvetu, tako je i vibrirajući kolapsar bio okružen, usled gravitacije zakrivljenim vremenom - odnosno, tačnije rečeno, složenim, uslojenim utrojstvom prostor-vremena. Udaljenom posmatraču činilo bi se tada da, tokom nekoliko sekundi, crna rupa vibrira poput akustične viljuške. Za onoga ko bi se zatekao u njenoj neposrednoj blizini, na izohipsi tako prekrojenog vremena, očitavanje galaktičkog časovnika izgubilo bi svaki smisao... Na taj način, ukoliko bi brod naišao na neku crnu rupu koja je multivalentno zakrivljavala vremensko-prostorni kontinuum, i ukoliko bi se, pri tom, našao na silazećem segmentu zakrivljenosti, mogao je potpasti pod uticaj bradihronaliteta i godinama ostati u zoni krajnje usporenog vremena - sve dok, zapravo, ne napusti tu svoju vremensku luku. Spoljnom posmatraču bi se u tom slučaju činilo kao da brod, pošto je dospeo do crne rupe, odjednom iščezava, ali i da se, posle zastoja na toj nevidljivoj stanici, ponovo pojavljuje u obližnjem delu svemira.
     Sa stanovništa čitave galaksije, odnosno sa stanovišta bilo koga ko iz daljine posmatra kolapsara koji vibrira, činilo bi se kao da ovaj tek nekoliko sekundi oscilira između diska i cigare, baš kao što je bio slučaj i kada se rađao - kada je još bio zvezda koja se urušuje u sebe samu usled vlastite gravitacije, pošto je rasipno utrošila sve svoje nuklearno gorivo. Međutim, sa stanovišta broda zahvaćenog bradihronalitetom, vreme bi izgledalo kao da se sasvim zaustavilo.
     Ni to nije bilo sve. Dok je vibrirao kolapsar se nije ponašao kao savršeno elastična sfera, već - usled jačanja relativističkih efekata - više kao čas ovako a čas onako izobličena lopta koja menja oblik pri svakom odskoku. Tako je, pored bradihronaliteta, bilo mogue da se jave i retrohronaliteti: struje ili reke vremena Što teku unazad. Što se, međutim, udaljenog posmatrača tiče ni jedno ni drugo nije postojalo. Shodno tome, da bi se iskoristila ova usporavanja ili posuvraćivanja vremenskih tokova, bilo je neophodno i fizički se naći u horizontu događanja.
     Projektom vezanim za misiju Euridike bilo je zamišljeno da usamljeni kolapsar u sazvežđu Harpije bude iskorišćen kao vremenska luka za ovaj zemaljski brod. Svrha ekspedicije, međutim, nije bila da se uspostavi kontakt sa bilo kojom civilizacijom koja bi se eventualno, mogla naći u okvirima intervala koji bi omogućavao delatnu komunikaciju, već upravo sa onom civilizacijom koja se, poput kakvog razmahanog leptira za kojim se u trku dao neki strastveni entomolog, upravo spremala da napusti prag 'kabine kontakta', već stojeći na njenim vratima pripravna da se otisne. Neophodno za ovu vrstu operacije bilo je parkiralište u vremenu, na dovoljno bliskom odstojanju od tog naseljenog sveta, kako bi zemaljskim psihonautima bilo moguće da ga posete pre no što njegova civilizacija skrene s Orteginog i Nilsenovog glavnog pravca razvoja. S obzirom na to, ekspedicija je trebalo da se odvija u tri faze. U prvoj, Euridika je trebalo da doplovi do kolapsara u sazvežđu Harpije, koji je bio odabran kao mesto na kojem će se pritajiti i izvesti odgovarajuće vremenske manevre. Kolapsar je, što mu je sasvim odgovaralo, dobio ime Had - budući da je sa Euridike put njega trebalo da bude odaslana jedna džinovska, jednokratna letelica bez posade, čije je ime, opet, bilo Orfej. U pitanju je bila neka vrsta gravitacionog topa, grasera (gravitacionog amplifikatora, putem koncentrisanog izazivanja vibracija). Gracer - Gravity Amplification by Collimated Excitation of resonance - vibracioni top koji je, usredsređujući energiju u pravcu crne rupe, u stanju da je ponovo navede da sama počne da vibrira, proizvodeći, pri tom, fenomen bradihronaliteta. (Prim. prev.) Na signal s Euridike graser bi crnu rupu nagnao da ponovo počne da vibrira, u skladu sa njenim vlastitim, prirodnim frekvencijama i amplitudama.
     Mada džinovskih proporcija u zemaljskim razmerama, Orfej je u poređenju sa masom kolapsara koji je trebalo da pokrene predstavljao tek beznačajnu česticu. Ipak, zahvaljujući fenomenu gravitacionih vibracija bio je sasvim u stanju da ostvari povereni mu zadatak. Saopštavajući svoj vibracini impuls Hadu, Orfej bi na taj način kod kolapsara izazvao jedan jedini grč - skupljanje i ponovno širenje - kako bi taj mračni pakao, otvorivši svoje ponore, omogućio Euridici da uđe i zaplovi vrtložjem bradihronalih struja. Međutim, prethodno je, sa broda, trebalo proveriti da li se, udaljena pet svetlosnih godina odatle, Kvinta zaista nalazi u osvitu svoje tehnološke ere, i na osnovu tog osmatranja, doneti odluku o pravom trenutku posete toj planeti. Pošto bi utvrdila koji je to trenutak, Euridika bi se smestila u svojoj vremenskoj luci u Hadu, koji bi već uveliko vibrirao pod uticajem grasera prethodno otposlatog Orfeja. Budući, međutim, da je, Orfejev graser imao samo jedno energetsko punjenje, i da bi posle pražnjenja ostao potpuno neupotrebljiv, operaciju nije bilo moguće ponoviti. Ukoliko već prvi pokušaj ne bi bio uspešan - usled navigacione greške u vremenskim vihorima, ili usled neodgovarajuće procene stupnja razvoja kvintanske civilizacije, ili usled bilo kog razloga koji se nije mogao predvideti - ekspedicija bi doživela potpun krah. A to je, u najboljem slučaju, značilo vratiti se na Zemlju praznih ruku.
     Čitav plan još je složenijim činila odluka da se, u tom Hadovom paklu, iskoristi fenomen retrohronaliteta - proticanje vremena u suprotnom pravcu od proticanja vremena u čitavoj galaksiji; na taj način Euridika je trebalo da se u blizinu Sunca vrati posle samo dvadeset godina od trenutka polaska, iako je hiljade parseka odvajalo sazvezđe Harpije od Zemlje. Razume se, tačan trenutak povratka nije bilo moguće utvrditi; jer, čak je i delić sekunde u plovidbi područjem bradi - i retrohronaliteta značilo razliku od više godina, a da se i ne govori o presama i hučećim mlinovima gravitacije.
     Markovom umu bilo je krajnje teško da se u svemu tome razabere, budući da je, u osnovi, u pitanju bio paradoks. A paradoks se sastojao u sledećem:
     Euridika je trebalo da u neposrednoj blizini kolapsara zastane, ostavši u ne-vremenu, odnosno u vremenu koje se veoma razlikovalo od uobičajenog. Izviđači je trebalo da odlete do Kvinte i da se vrate; smatralo se da će to, sve u svemu, potrajati više od sedamdeset hiljada časova, ili približno, osam godina. Na poticaj grasera kolapsar bi, prelazeći iz oblika spoljašnjeg diska u oblik izduženog vretena, trebalo da vibrira tek trenutak ili dva - razume se, posmatrano sa stanovišta udaljeng posmatrača. Sledstveno tome, kada se izviđači budu vratili, ne bi trebalo da brod zateknu u njegovoj kolapsarskoj luci. Je, znatno pre toga crna rupa trebalo bi da ponovo poprimi postojani oblik nevibrirajuće sfere... Pa ipak se očekivalo da će Hermes, pošto bude napustio Kvintu, ipak zateći svoj matični brod u vremenskoj luci - uprkos tome što te luke, koja je nestala gotovo istog časa kada je i nastala, kada se Hermes vrati tamo više uopšte ne bi trebalo da bude. Kako je, uopšte, bilo moguće izmiriti te dve stvari?
     "Postoje fizičari", objasnio mu je Lauger, "koji tvrde da je njihovo razumevanje ovog paradoksa potpuno isto kao i njihovo razumevanje, na primer, neke stene ili nekog ormana. Međutim, njihovo razumevanje pri tom ne ide dalje od pukog saznanja da je neka teorija u saglasnosti sa rezultatima dobijenim eksperimentalnim putem, uključujući i obična merenja... Međutim, dragi moj, fizika je tek jedan uzan puteljak utaban na nepreglednom polju koje ljudska mašta jednostavno, nije u stanju da pojmi. Ona vam predstavlja zbirku odgovora na izvesna pitanja koja postavljamo svetu, i na koja nam svet pruža odgovore pod uslovom da mu nećemo odmah postavljati druga pitanja, utemeljena na zdravom razumu. Jer šta je, uopšte, zdrav razum? To je, čini nam se, ono što nam omogućava da stvari razumemo umom, koristeći pri tom čula koja jedva da se razlikuju od čula kakvog pavijana. Takav um želeo bi da spozna svet na način koji odgovara upravo njegovoj zemaljskoj, biološkoj kućici. Svet izvan te kućice - tog inkubatora mislećih majmuna - raspolaže i svojstvima koja se ne mogu opirati, videti, onjušiti, zagristi, oslušnuti, ili na neki sličan način iskusiti.
     Sa stanovišta Euridike, na vezu u njenoj kolapsarskoj luci, let Hermesa trebalo je da potraje nekoliko nedelja. Međutim, sa stanovišta posade Hermesa let je, manje ili više, trebalo da potraje godinu i po dana. To je značilo tri meseca do Kvinte, godinu dana na samoj planeti, i još tri meseca za povratak. Najzad, sa stanovišta posmatrača koji se nije nalazio ni na Hermesu ni na Euridici, Hermes je svoju misiju trebalo da obavi za devet godina, dok je Euridika trebalo da za njega ostane nevidljiva tokom isto tolikog vremenskog razdoblja. Istovremeno, sa stanovišta vremena merenog na matičnom brodu, to je trebalo da znači skok iz petka u subotu, i ponovni povratak u petak, posle čega bi ga kolapsar još jednom zavitlao natrag u svemir.
     Vreme bi na Hermesu trebalo da protiče sporije nego na Zemlji, a razlog je taj što bi se on kretao podsvetlosnom brzinom. Usled gravitacione dilatacije vreme bi na Euridici trebalo da teče još sporije, a potom da krene u suprotnom pravcu: iz bradihronaliteta prešla bi u retrohronalitet, a iz ovoga izvela skok duž galaktohronalne linije. Ponovo postajući vidljiva, susrela bi se sa Hermesom u nezakrivljenom vremensko-prostornom kontinuumu.
     Ukoliko bi, pak, Euridika načinila grešku u proračunima za samo sekund ili dva, i zašla u variohronaliet, nikada se više ne bi susrela sa Hermesom. Nema u tome nikakve kontradikcije koja bi, da tako kažem, proisticala iz samog okolnog sveta. Kontradikcija se javlja usled različitosti, ili bolje rečeno, suprotnosti između uma sviklog na zanemarljivu zemaljsku gravitaciju i fenomena proisteklih iz gravitacionih sila bilionima puta većim - baš tako! Vaseljena jeste ustrojena prema univerzalnim pravilima koja nazivamo Njutnovim zakonima, ali jedno te isto pravilo moguće je da se na različite načine ispoljava pri različitim ispoljavanjima sila.
     Uzmimo, na primer, čoveka koji se survava u crnu rupu. Sa njegovog stanovišta posmatrano, prostor se preobražava u vreme, budući da on nije u stanju da se iz tog prostora vrati, baš kao što ni vi niste u stanju da krenete unazad u zemaljskom vremenu - to jest, da se vratite u prošlost. Nemoguće je čak i zamisliti na šta bi takvo survavanje u crnu rupu zaista bilo nalik, pod pretpostavkom, razume se, da čovek ne bude zdrobljen čim zađe ispod horizonta događanja.
     Pri svemu tome, i dalje sam ubeđen da je svet ustrojen nama u prilog, budući da, uprkos svemu, možemo zadobiti gospodstvo čak i nad stvarima koje se ponašaju suprotno očekivanjima naših čula. Evo: neko dete ovladava jezikom ostajući neupućeno u načela njegove gramatike, u njegovu sintaksu, i pogotovo, u unutrašnje suprotnosti govora koje ostaju skrivene i onima koji žestoko gomilaju reči. (Čini mi se da pomalo postajem filosofski nastrojen.) Čovek je oduvek žudeo za konačnom istinom. Svi su smrtni umovi, ubeđen sam, tako sazdani. Šta je konačna istina? To je, rekao bih, kraj puta, mesto gde više nema ni tajni, ni nade. Gde sva ptanja postaju lišena smisla, budući da su već svi odgovori dati. Međutim, takvo mesto ne postoji.
     Vaseljena je lavirint sazdan od lavirinata, i svaki od njih vodi u neki drugi. Kada god nismo u stanju da nekamo sami odemo, mi prizivamo upomoć matematiku. Od matematike gradimo vozila koja će nas odvesti u ne-ljudska područja sveta.
     Moguće je, takođe, na temelju matematike, sazdati i svetove izvan Vaseljene, bez obzira na to postojali oni ili ne postojali. Pored toga, razume se, čovek uvek može dići ruke i od matematike i od njenih svetova, i prepustiti se veri u svet-koji-će-doći. Ljudi poput oca Araga postupaju upravo na takav način. A razlike između nas i njih proishode iz razlike između mogućnosti da će se neke stvari dogoditi i nade da će se neke stvari dogoditi. U mom svetu bavimo se onim što je moguće, dostižno; u njegovom, pak, onim čemu se čovek samo nada, i što, možda, postaje odista dostižno tek posle smrti... Ali da li ste vi nešto spoznali, pošto ste umrli? Da li ste nešto ugledali?"
     "Nisam."
     "U tome i jeste differentia specifica između nauke i vere... Koliko je meni poznato, činjenica da vaskrsle osobe nisu u svom privremenom zagrobnom stanju ništa ni videle, ni čule, ni osetile, ni u najmanjoj meri nije uzdrmala religijsku dogmu. Najnovija hrišćanska eshatologija tumači to time da vaskrsla osoba zaboravlja šta se s njom zbivalo u vremenu koje je provela s one strane života. Da, drugim rečima, činom Božanske Cenzure (Oni, dabome, koriste drugačiji rečnik) čoveku nije dozvoljeno da po volji skače iz jednog u drugi svet. Credenti non fit iniuria. Ali, ako je vredno živeti u tako rastegljivoj veri, kao što to Arago čini, koliko li je samo, onda, bilo lakše prihvatiti paradokse koji vam omogućavaju da pođete Kvintanjanima u pohode! Imajte, stoga, vere u fiziku, bar onoliko koliko Arago ima vere u svoju religiju. Mada, istinu govoreći, za razliku od religije, fizika ume da izneveri... Izbor je vaš. Razmislite. A sada, pođite - čeka me mnogo posla."
     Bila je već ponoć kada se ponovo našao u svojoj kabini. Misli mu se ponovo vratiše na Laugera i redovnika. Fizičar se sada nalazio tamo gde mu je bilo mesto - a onaj drugi? Čemu se dominikanac nadao, ili na šta je računao? Na misionarski posao? Da li je moderna teologija zaista bila toliko rastegla svoja učenja, da bi i vanzemaljske preobraćenike mogla privesti Božjoj milosti? I da li je Arago, zaista, nastupao u njeno ime? Zbog čega je tokom razgovora napomenuo da bi Zlo moglo vladati tamo?
     Tek sada mu sinu: u pitanju je bio strah kojim taj čovek mora da je bio obuzet. Ne, dabome, strah za sebe samog - već strah za svoju veru. Bilo je prirodno da Spasenje smatra darom namenjenim samo čovečanstvu, a ipak je bio učesnik u jednom putovanju ka ne-ljudskim bićima - ka mestu, drugim rečima, do kojeg njegovo Jevanđelje nije ni doprlo. Mogao je, zaista, razmišljati na ovakav način. Budući da je verovao u Božju sveprisutnost, nije mu bilo teško da poveruje i u sveprisutnost Zla, utoliko pre što je demon koji je iskušavao Hrista prethodio i Blagovestima i Bezgrešnom Začeću. Da li je to značilo da je redovnik vukao svoje dogme sa sobom, dogme na temelju kojih je živeo, svesno ih izlažući opasnosti?
     On odmahnu glavom i uzdahnu. Laugeru je mogao da postavi bilo kakvo pitanje - ali ne i dominikancu. U Jevanđelju, na primer, nije bilo ni reči o tome šta je, eventualno, Lazar mogao ispričati posle svog vaskrsnuća. Na sličan način, ni on nije mogao biti ni od kakve koristi ocu Aragu, iako i sam beše vaskrsnut iz mrtvih... U pokušaju samoodbrane religija je vaskrsnućima poput njegovog davala drugačije, verovatno, ovozemaljsko tumačenje i nije se osećala uzdrmanom. Dakako, nije sebe mogao smatrati nikakvim stručnjakom za pitanja religije. Odlično je razumeo bolnu redovnikovu usamljenost, jer je i sam bio samotnjak - bespomoćnik, pometeni brodolomnik pukim slučajem prihvaćen na ovom brodu spasa. Mada, ne više, ne i sada.
     On poče da se svlači, spremajući se za počinak i osluškujući posvemašnju tišinu u koju je utonula Euridika. Sada je već jezdila brzinom koja je bila gotovo ravna brzini svetlosti. Neće, međutim, dugo potrajati, i počeće kočenje. Časovnici u svim kabinama počeće tada da odbrojavaju, dajući čitavoj posadi dovoljno vremena da se veže, ležeći nauznak, i da ostane u svojim posteljama. Sferični, unutrašnji delovi broda, slobodni od spoljnog, oklopljenog trupa, načiniće tada zaokret od sto osamdeset stepeni. Sve će se zavrteti - nastaće trenutak zbrke, vrtoglavice - a potom će opet zavladati mir, i let će se nastaviti postojano i neosetno. A umesto da šiba svemirom iza krme, oganj iz pogonskih komora usmeriće se naporedo s pramcem. Zahvaljujući tome, donekle će se poboljšati i veza sa Zemljom. Novosti će zasuti Euridiku, novosti već mnogo godina stare, poruke onih koje je posade ostavila za sobom na Zemlji. Kako nikoga svoga nije imao na rodnoj planeti, nikakvo lasersko pismo neće biti adresovano na njega. Umesto prošlosti, on je imao budućnost, i to budućnost zbog koje je vredelo živeti.

     Praistorija ove ekspedicije bila je ispunjena bezbrojnim sukobima: projekat je okupio mnogo protivnika. Njegovi izgledi za uspeh, na najrazličitije načine proračunavani, nisu se činili velikim. Spisak nezgoda koje su, na ovaj ili onaj nain, mogle prouzrokovati krah ekspedicije, brojao je na hiljade stavki.
     Možda je, upravo iz tog razloga, odlučeno da se pristupi njegovom ostvarivanju. Njegova navodna neostvarljivost, opasnosti koje je sa sobom nosio, predstavljali su zaista veličanstven izazov - i to je, bez sumnje, prevagnulo u rešenosti da se na njega odgovori voljom i energijom. Čak i pre no što se Euridika konačno otisnula, sve više ubrzavajući, troškovi čitavog poduhvata rasli su po najvišim eksponencijalnim stopama - baš kao što su i tvrdili njegovi protivnici i kritičari. Dotadašnja ulaganja raspolagala su vlastitom inercijom, kad je krenulo jedna su za sobom povlačila druga.
     Finansijska strana projekta povremeno je izazivala tutanj koji se mogao meriti još samo sa jekom Titana, u trenutku kada se Euridika od njega odlepljivala. Putnik je sada, čitajući o tome, svesno preskakao pasuse o tim početnim nevoljama, uključujući i gradnju samog broda i kako se to odražavalo na Zemlji; pri tome, najbeznačajniji nisu bili omašaji u gradnji, proishodeći, ne retko, skandalima vezanim za političke korupcije. Šta ga se sve to ticalo, sada kada je bio na brodu, leteći ka zadatom cilju?
     S druge strane, pomno je proučavao istoriju astronautike - zapise o transsolarnim letovima i automatskim sondama odaslatim prema Alfi Kentaura, kao i izveštaje ispunjene imenima onih iz Grala i Rembdena - u nadi da bi među njima mogao prepoznati i imena onih koje je nekad poznavao, i sledeći klupko dalje, ući i u trag sebi samom. Bilo je trenutaka, pre no što bi zaspao ili neposredno po buđenju, kada mu se činilo da je veoma blizu da se konačno seti - naročito kada mu se, više no jednom, u snovima prikazivalo da zapravo zna ko je. Sve što bi od toga preostalo, u budnom stanju, bio je tek prazni nagoveštaj tog identiteta.
     Godina konačno prođe. Kočeći, Euridika stade smanjivati svoju podsvetlosnu brzinu i kolapsar im se ukaza kao istinska rupa - prostor na nebu iz kojeg su bile odagnane sve zvezde... Obučavajući se, učeći, čitajući, odustao je od svakog napora da se seti svoje prošlosti. Iako je u međuvremenu bio odabran da bude jedan od kopilota na Hermesu, u svojim snoviđenjima, u mrklim noćima - o tome, dabome nikom ne reče ni reč - i dalje je bio čovek koji je, jednom, negda, zakoračio u Birnamsku šumu.









5. BETA HARPIJE
     Euridika je počela da smanjuje brzinu, leteći već nekoliko dana spiralnom putanjom prema Beti Harpije - dakako, i dalje nevidljivoj, jer je u pitanju bio kolapsar. Brod je već, na pristojnoj udaljenosti, presekao nekoliko izograva, čije su gravitacione plime, do tada, uspešno podnosili i on sam i njegova posada. Optimalan kurs, po izboru kompjutera, obezbeđivao im je posvemašnju sigurnost - ali, razume se, osećati se sigurnim nije značilo, istovremeno, biti i bez ikakvih problema. Izogravi - linije što su međusobno povezivale tačke u svemiru jednake zakrivljenosti - grčili su se na monitorima poput klupka zmija u crnom ognju. Oni kojima je mesto bilo u 'sobičku za parkiranje' - kontrolnoj prostoriji iz koje se upravljalo brodom samo pri neobuzdanim poremećajima gravitacionih polja - posmatrali su, pomalo odsutno, prikazanja na monitorima ispred sebe, pili pivo iz konzervi i ćaskali da im prođe vreme. Nije se, pri tom, mogla sporiti činjenica da su ljudi bili tek puka tradicija, zaostatak iz ere klasičnih svemirskih letova. Nikome ni u snu ne bi palo na pamet da komande prebaci na ručno upravljanje: nije, naime, bilo čoveka sa dovoljno brzim refleksima.
     Kolapsar je pripadao kategoriji crnih rupa koja je bila otkrivena dosta kasno, i uz prilično teškoća: bio je samotnjak. Najlakše je bilo otkriti one koji su pripadali binarnim sistemima; koji su imali sadruge koji su bili 'živi' - to jest, koji su isijavali svetlost - i kojima su preoteli gornje slojeve atmosfere. Taj zvezdani materijal bio je, u obliku zgrčene spirale, usisavan u crnu rupu, urušavajući se u nju uz pratnju snopova najtežih iks-zraka. Gasovi preoteti od zvezdanog pratioca obavijali su kolapsar poput s njim sraslog diska, kao džinovska ravan krajnje neprijatna za sve objekte, uključujući i rakete. Nije još bio stvoren brod koji bi se usudio da zađe u jedno takvo područje: plime bi ga smesta ščepale i povukle nadole, prema horizontu događanja, a radijacija bi obavila ostalo - satrla i ljude i kompjutere.
     Usamljeni kolapsar u sazvežđu Harpije bio je otkriven zahvaljujući poremećajima što ih je izazivao kod svojih zvezda-posestrima: Alfe, Game i Delte. Sa podosta prava zasluživši ime Had, i sa masom koja je četiri stotine puta premašivala masu Sunca, ukazivao je na svoje sve izrazitije prisustvo odsustvom zvezda preko kojih je u tom području prebacio svoj crni plašt, kao i prividnim gomilanjem zvezda oko svog perimetra - pri čemu se činilo kao da ovaj predstavlja neku vrstu gravitacionog sočiva za njihovu svetlost. Na svojoj površini, i u visini ekvatora, taj sveuništavajući disk rotirao je brzinom koja je iznosila dve trećine brzine svetlosti, a usled centrifugalnih i Koriolisovih sila dolazilo je do istezanja, tako da Had, konačno, više nije predstavljao savršenu sferu. Međutim, čak i da horizont događanja jeste bio sferičnog oblika, gravitacione bure koje su njime vitlale izazvale bi naizmenično zgušnjavanje i ponovo proređivanje izograva. Mogući razlozi za ove bure - odnosno, tačnije, ciklone - bili su obrađeni čak u osam teorija, od kojih je svaka bila različita od one druge.
     Najmaštovitija među njima (što, dakako, uopšte nije moralo značiti i da je bila najbliža istini) smatrala je da je Had, u hipersvemiru, bio povezan sa nekom drugom Vaseljenom, koja je, pak, svoje postojanje odavala proizvodeći udarne talase u strahotnom 'bunaru' kolapsara - u njegovom središtu, u njegovoj singularnosti, mestu bez ikakvih dimenzija, bez vremena, gde je zakrivljenost kontinuuma poprimala beskonačne vrednosti. Teorija o 'drugoj strani' Hadovog jezgra, čija jedva zamisliva vremensko-prostorna gustina nije predstavljala problem za onamošnje, tuđevaseljenske inženjere, ličila je na istinsku matematičku fantaziju čiji su tvorici bili pod snažnim uticajem teratopologije, poslednjeg i pomodnog izdanka Kantorove prastare teorije. (Nameravali su, čak, da kolapsaru nadenu ime Kantor, ali onaj koji ga je otkrio istrajao je, ipak, na imenu iz mitologije). Pri svemu tome, samo se po sebi razume da niti su Glavni ured SETI-ja, niti komandni štab na Euridici, mnogo marili za ono što se zbiva, ispod horizonta događaja - i to iz očiglednih, praktičnih razloga: horizont događanja predstavljalo je neprobojnu barijeru, i ma šta da se ispod njega nalazilo, zaći tamo značilo je izložiti se sigurnoj smrti.
     Leteći visoko u praznom prostoru iznad Hada Euridika je na svaku promenu gravitacije odgovarala saobraznim manevrom, izbacujući iz svojih mlaznica teške elemente nastale primenom Olimosovog ciklusa, mešanjem vodonika i deuterijuma. Izlučujući iz sebe milijarde tona materijala, brod je umešno održavao stabilnost, dok je Had, poslušno sledeći kosmičke zakone o ravnoteži, dostavljao brodu poprilične količine energije što se oslobađala iz svega što je progutao i zauvek zatočio u svojoj unutrašnjosti. U jednom grubom poređenju, sve je to ličilo na balon koji održava visinu po cenu odbačenog tereta. Ali, zaista, samo grubom: jer nijedan pilot ne bi bio u stanju da pod takvim okolnostima održava postojan kurs leta.
     Izdeljeni trup broda, načinjen od prstenova međusobno povezanih obrtnim spojevima, iz veće udaljenosti ličio je na kišnu glistu koja se grči poput belog zareza iznad nesaznajne ogromnosti crne rupe. Van svake sumnje, bio bi to zanimljiv prizor; posmatrača, međutim, nije bilo niti ga je moglo biti, budući da je hrabri saputnik Euridikin - Orfej, koji je trebalo da otvori dveri tog pakla - bio bez ijednog člana posade. Održavajući stalnu lasersku vezu sa džinovskom nimfom, čekao je sve vreme na signal koji će ga preobraziti u vibracionu bombu, u jednokratno rezonantni graser. Sličan, iako hiljadu puta manji graser bio je svojevremeno isproban u sunčevom sistemu, i tokom tog uzbudljivog opita desilo se da je lišio Saturn njegovog drugog po veličini meseca... Kada je čak i laserski kontakt počeo da se pogoršava, Orfeju konačno stiže poslednji signal i on, poslušno zaćutavši, otpoče s odbrojavanjem u svojim pogonskim centrima. Prvo što je uradio bilo je da se kolapsaru približi više no što je to Euridika smela i pomišljati da učini. Svetlosni, kao i svi drugi s njima povezani elektromagnetni zraci, zamutiše se i zakriviše, potiskivani od ultra-crvenog do radio- i ultra-radio talasa. I dok je Had u jedno kupko upredao vreme i prostor iznad svog uništavajućeg horizonta, Euridika obavi poslednje, kritičko osmatranje Kvinte, pete planete šestog sunca Harpije - koja je bila i pravi cilj čitave ekspedicije. Prethodno isturene u svemir dok je Euridika još bila poprilično udaljena od kolapsara, kamere su sve vreme snimale planetu, koristeći se nimalo malom blendom: dve astronomske jedinice. Slika, ili tačnije rečeno, trodimenzionalni model Kvinte, konačno se izoštri na holovizijskom prijemniku. Zamućena, plavičasta, delom prekrivena oblacima, sfera je sada lebdela u dvorani između višespratnih galerija broda.
     Istina je, međutim, bila da je niko nije posmatrao. Po svoj prilici, holoskop je bio postavljen tu, u dvorani, kao poklon neke japanske firme, s ciljem da se taj njen proizvod promoviše posredstvom svih planetarijuma, tamo dole na Zemlji. Ipak, mada je spektakl zaista bio gromovit, astrofizičarima nije bio ni od kakve koristi. Prihvatili su poklon budući da je sprava zauzimala tek malo prostora na zidovima u prednjoj opservatorijskoj sobi, zavlačeći se u nju, uživali u prizorima maglina ili planeta; zapravo, budući da na Euridici nije bilo prozora, nije ni bilo drugih mogućnosti za posmatranje okolnog, bezdanog pejsaža.
     Jedini preživeli sa Titana je u međuvremenu, dobio i prezime: Tempe. Tempe je bila dolina u kojoj je Orfej prvi put susreo Euridiku. Samo to ime nadenuo mu je Ter Horab, tokom jednog poverljivog sastanka sa celokupnom posadom izviđačkog broda... Tokom tog istog sastanka Mark dobi i položaj drugog pilota na Hermesu, i Komandant, objavljujući ovu novost, gradio se kao da u svemu tome nema ničeg neobičnog. Lauger je, dabome, uporno odbijao da je čitava stvar zapravo njegovo delo - ili je, u najmanju ruku, izvrdavao odgovor odvraćajući šalom da su svi potpali pod uticaj drevne grčke mitologije.
     Dokle god je to postojanost gravitacije na brodu dozvoljavala - budući da je Euridika stalno smanjivala brzinu - Mark je često odlazio u pohode Laugeru i s pažnjom slušao njegove raspre sa Goldom i Nakamurom, dvojicom fizičara pridodatih misiji. Te su se rasprave često okretale prema zagonetkama civilizacija 's one strane kabine kontakta' - onih koje su već skrenule s glavnog pravca razvoja naznačenog na Orteginom i Nilsenovom dijagramu. Budući da o njihovim sudbinama ništa pouzdano nije znao, predstavljale su ne mali izazov i služile za najmaštovitije uzlete spekulativnih duhova. Mišljenja koja je zastupala većina onih koji su u najvećoj meri bili opčinjeni tajnom mogla su se, dosta grubo, podeliti na dve škole, s obzirom na razloge koji su preporučivali oprezno ćutanje: jedna je bila sociološki, a druga kosmološki utemeljena. Gold, mada fizičar, priklanjao se sociološkom tumačenju - i to onom ekstremnom, koji je već bio označen kao 'socioliza'.
     Prvo što bi neko društvo učinilo, ulazeći u razdoblje ubrzanog tehnološkog rasta, bilo bi da unese elemente poremećaja u prirodnu ravnotežu svoje životne sredine. Kasnije bi, možda, opet, poželelo da učini sve da je spase, ali mere zaštite i očuvanja koje bi preduzelo po pravilu bi se pokazale nedovoljnim; i tako bi, iz nasušnih potreba, neizbežno došlo do zamene biosfere artefaktima. Na taj bi način bila stvorena jedna potpuno preobražena životna sredina - mada ne i veštačka, u ljudskom smislu reči. 'Veštačko' je za ljude bilo ono što su sami proizveli, dok je 'prirodno' bilo sve ono što je ostavljeno netaknutim, ili je možda bilo stavljeno u službu čovekovu: poput vode koja pokreće turbine, ili poput obrađene zemlje podvrgnute određenim postupcima oplodnjavanja. Izraz 's one strane kabine kontakta', sa svom svojom tananošću posebne odrednice, prestajao je da postoji. Ukoliko je sve postalo 'veštačko', u tom slučaju više ništa nije bilo 'veštačko'. Proizvodnja, razum, nauka, sve je to bilo 'presađeno' u okolni svet; elektronika - odnosno, njeni pojavni oblici, kao i srodne joj discipline - zauzele bi mesto dotadašnjih institucija, zakonodavnih tela, vlada, škola, bolnica; etnički identitet nacionalnih zajednica iščezavao bi, kao i granice, kao i policija, sudovi i apsane. Kao da je nastupilo Drugo kameno doba: sveopšta nepismenost i dokonjaštvo. Da bi se u tom svetu opstalo - zaposlenje ne bi bilo neophodno. Razume se, ko god bi to stvarno poželeo, mogao je dobiti zaposlenje, budući da bi svakom bilo po volji da radi šta hoće. To nije moralo značiti i posvemašnju mrtvaju; životna sredina predstavljala je pouzdanog čuvara ravnoteže, i do one mere do koje je to uopšte bila u stanju, mogla se i sama izmeniti u skladu sa željama ili potrebama.
     Ali da li se mogla izmeniti toliko da 'progres' prevlada? Na ovo pitanje nemamo nikakav odgovor, budući da smo pojmu 'progresa' i mi sami pripisivali brojna značenja, u zavisnosti od istorijskog trenutka. Da li je, na primer, iko mogao nazvati 'naučnim progresom' stanje u kojem su intelektualne, stvaralačke, saznanje i graditeljske delatnosti postale do te mere specijalizovane, da su, u svakoj profesiji, ljudi počinjali da sve dublje čeprkaju po sve manjem parčetu zemljišta? Ukoliko su mašine i brže i bolje računale od ljudi - zbog čega bi se, onda, ljudi uopšte bavili računanjem? Ukoliko se različitim postupcima fotosinteze dobijala hrana koja je bila i raznovrsnija i hranljivija od one koju su mogli obezbediti zemljoradnici, pekari, kuvari i poslastičari - zbog čega onda obrađivati zemlju ili mleti brašno ili peći hleb? Civilizacija koja se našla u takvom stanju sigurno to ne bi telalila širom neba, nudeći svoje recepte za savršen život. A i zbog čega bi, budući da više nije ni postojala kao zajednica koju je stvorila neutaživa glad stomaka i umova?
     Konačni ishod, u tom slučaju, ne bi bila neka manje ili više homogena društvena zajednica, već jedan džinovski skup pojedinaca; zaista bi bilo veoma teško naći makar jednog jedinog pojedinca koji bi, kao svoje životno opredeljenje, odabrao da širom Vaseljene objavljuje kako se sasvim lepo snalazi u životu... Veštačku životnu sredinu inženjeri bi, bezuslovno, zamislili tako da niko nikad ne dođe u iskušenje da joj pripiše atribute 'ličnosti'. Takva veštačka životna sredina ne bi bila niko posebno; bila bi kao lug, šuma ili stepa - s tom razlikom što ne bi rasla ili cvetala po svome, zarad sebe same, već zbog neke unapred postavljene svrhe. Zbog svrhe koju su nekad, jednom, odredili ljudi. Da li bi ih to zaglupilo, umrtvilo im duh tako da vreme provode u dokolici zabavljajući se igračkama koje im je na raspolaganje stavio planetarni nadzornik? Ne, ne obavezno. To je zavisilo od tačke gledišta. Ono što obmana ili dokolica predstavljaju za jedne, za druge bi mogli značiti životno posvećenje... Nismo raspolagali standardima na osnovu kojih bismo ih merili i procenjivali - pogotovo ne u slučajevima drugih bića, na nekm drugom svetu i u drugim vremenskim epohama, toliko različitim od naših.
     Međutim, Nakamura i Lauger su, ipak, zagovarali kosmološku hipotezu. Onaj koji je istraživao svemir konačno bi se gubio u njemu. Ne u smislu da bi izgubio život - izreka je imala potpuno drugačije značenje. Astronomija, astrofizika, svemirski letovi - sve su to bili maleni, skromni počeci. Upravo smo mi načinili dalji korak, stvarajući začetke zvezdanog inženjeringa. Nije to bilo pitanje daljeg rasta, udarnog talasa Razuma što će se dalje širiti u koncentričnim krugovima, kao u drevnim vremenima - kada se zamišljalo da će Razum, pošto je ovladao vlastitom, i zaposeo susedne planete, krenuti put zvezda i razmahati se po čitavoj galaksiji. U kom cilju? Da bi se povećala gustina naseljenosti svemira? Ne, nije to bilo pitanje onog: crescite et multiplicamini, već se odnosilo na stvari koje nismo u stanju ni da pojmimo, a kamoli da odredimo. Može li neki šimpanza shvatiti šta čini delo nekog kosmologa?
     Nije li, zapravo, Vaseljena bila tek jedna velika pita, a civilizacije deca što nastoje da zgrabe i progutaju svoj komad što je brže moguće? Zamisao o nekom tuđinskom prepadu predstavljala je samo projekciju agresivnih osobina grabljivog, tek nešto malo civilizovanog čovekolikog majmuna. Ukoliko je on svesno činio drugim vrstama sve ono što, naravno, nipošto ne bi poželeo da i one čine njemu - zasnivajući je na sličnom načelu, na taj je način prilično dobro oslikao svoje shvatanje Napredne Civilizacije! Polazilo se od toga da bi se čitave flotile svemirskih bojnih brodova mogle sručiti na malene planete čiji žitelji, bezazleni u svom miru, niti šta slute niti šta snuju, i da će osvajači staviti šape na tamošnje dolare, dijamante, čokolade, i, dakako, lepe žene - do kojih su, možda, te tuđinske rase držale taman onoliko koliko i mi do krokodilskih ženki.
     Pa, imajući sve ovo u vidu, kako su onda oni koji su već napustili 'kabinu kontakta', mogli provoditi vreme? Mislim da procenjujem ispravno - baveći se, po svoj prilici, stvarima koje mi, jednostavno, nismo u stanju ni da zamislimo... Možda su i drugi tako, intimno, mislili; nismo bili spremni da priznamo da bi oni mogli činiti bilo šta što mi ne bismo bili u stanju čak ni da zamislimo... Evo, i sada, nameravamo da sebi izgradimo privremenu osmatračnicu u Hadu, u jednoj od ljusaka 'vremenske glavice luka', i da tu ostanemo skriveni! Ono što, pri tom, stvarno želimo jeste da zaskočimo tu civilizaciju pre no što ona napusti svoju 'kabinu'. Mogućnost da neka buduća ekspedicija ostvari taj naum činila nam se zanemarljivom - bilo bi, naime, možda prekasno: ptičica bi izletela iz svog gnezda. Stoga će nam možda naši potomci jednog dana odati i slavu i hvalu: na način na koji to mi činimo kada su Argonauti u pitanju - a oni su jednostavno, svojevremeno, krenuli da se domognu Zlatnog runa.
     Jusupov, koji je takođe povremeno svraćao do Laugera, ovakvo shvatanje civilizacija što su se nalazile izvan intervala mogućeg kontakta opisivao je kao 'saznavanje putem neznanja'. Na kraju je morao da odustane od učešća u raspravama među prijateljima, budući da je blizina cilja ka kojem su se uputili zahtevala njegovo gotovo neprestano prisustvo u kontrolnom centru.

     Mark Tempe - koji je već neko vreme znao da ima i drugo ime, mada to, pre svega iz obzira prema lekarima, nikome nije pomenuo - odluči da pre polaska u krevet još jednom prouči spisak imena članova posade Hermesa. Od desetorice određenih za izviđačku misiju samo je Gerberta dobro poznavao, kao i, zahvaljujući povremenim okupljanjima kod Laugera, niskog, crnookog Nakamuru. O kapetanu pod kojim je trebalo da služi nije znao gotovo ništa... Zvao se Stirgard; bio je Ter Horabov drugi pomoćnik, i njegova dodatna, posebna specijalnost bila je teorija sociodinamičkih igara. (Zapravo, svaki učesnik misije trebalo je da, što je ozbiljnije bilo moguće, bude upućen u struku nekog drugog člana posade, tako da u slučaju nesreće ili bolesti delatnost osmatračkog tima ne bi u nekoj pojedinosti zatajila.) Gravitacionista Polasar bio je nadležan za pogonske mašine Hermesa. Mark ga je poznavao jedino kao odličnog plivača i ronioca, koji je svu svoju raskošnu veštinu razdragano prikazivao u bazenu na Euridici; naročito mu je godilo da posmatra njegovo snažno, mišićavo telo kako izvodi trostruki salto otiskujući se s najviše trambuline. Brod, dakako, nije bio mesto na kojem bi čovek mogao očekivati da stekne neka šira znanja o zvezdanom inženjeringu, te je Mark pokušao da problem reši na svoj način - ali, uzalud: već samo uvođenje u zvezdani inženjering pretpostavljalo je pristojnu upućenost u samu suštinu teorije relativiteta... Prvi pilot bio je Haraš. Krupan, zdepast, naprasit - bio je, povrh svega, dobro upućen i u teoriju informacija, te je s astromatematičarom Olbrajtom delio dužnost staranja o Hermesovom kompjuteru. Ili - kako je to sam kompjuter jednom definisao - ta dva čoveka bila su poverena njemu na staranje.
     Bio je to kompjuter 'poslednje' generacije - poslednje, jer se činilo da nijedan kompjuter, jednostavno, ne bi mogao razviti veće sposobnosti računanja. Ograničenja u tom smislu bila su izraz nekih od svojstava same materije - na primer, Plankove konstante ili brzina svetlosti. Veće mogućnosti računanja, bez sumnje, ipak su se mogle postići - ali samo putem takozvanih imaginativnih kompjutera; njih su smislili teoretičari koji su se oslanjali isključivo na čistu matematiku, savršeno ravnodušni prema realnostima stvarnog sveta. Istinska dilema konstruktora ovih kompjutera proistekla je iz neophodnosti da se pomire dve međusobno nepomirljive stvari: da se najveći mogući broj neurona smesti u najmanjem mogućem prostoru. Razdoblje prohoda signala nije smelo biti duže nego što je bilo razdoblje reagovanja njegovih komponenti; u suprotnom, vreme koje je bilo potrebno signalima za prohod ograničilo bi brzinu računanja... Najnoviji prenosnici obavljali su svoj posao u jednom stomilijarditom delu sekunde. Bili su veličine atoma, tako da je jedan savršeni kompjuter ovog tipa trebalo da ima u prečniku jedva tri centimetra. Svaki kompjuter većih dimenzija bio bi neminovno sporiji... Hermesov kompjuter zauzimao je čitavu polovinu komandne prostorije, ali je to bilo zbog raznih dodatnih delova opreme: uređaja za dešifrovanje, regulatora uklopa samostalnih jedinica, kao i takozvanih hipotetičkih generatora koji, služeći se lingvističkim modulima, nisu funkcionisali u realnom vremenu. U kritičnim situacijama, situacijama in extremis, odluke je munjevitom brzinom donosilo kompjutersko jezgro - ne veće od golubijeg jajeta. Ime mu je bilo DEUS - Digitalni Engramički Univerzalni Sistem. Međutim, malo je ko bio spreman da poveruje da je akronim bio baš potpuno slučajan. Deus (lat.), bog, božanstvo. Ovde se očigledno ima u vidu sintagma deus ex machina, koja je još u antičkoj tragediji označavala posredovanje božanskog elementa u izuzetno složenoj situaciji; DEUS, dakle, ima smisao entiteta koji je u stanju da reši svaki očekivani, pa i neočekivani problem. (Prim. prev.) Hermes ih je imao dva, a Euridika čak osamnaest.
     Pored Stirgarda, Nakamure, Gerberta, Polasara i Haraša, koji su za ovu izviđačku misiju odabrani još pre polaska na put, tu se našao i Arago kao rezervni lekar - što je bio jedan od najneočekivanijih ishoda tajnog glasanja. Bili su tu, potom, Tempe, kao drugi pilot, pa logičar Rotmon, te dvojica odabrana između dvanaestak raspoloživih eksobiologa, kao i drugi stručnjaci iz predsedništva SETI-ja na Zemlji: Kirsting i El Salam. Tokom poslednjih nedelja putovanja odabrana desetorica dobila su novi smeštaj, u petom sektoru Euridike, koji je bio udešen da u potpunosti podražava unutrašnjost Hermesa. Tako je trebalo da svi imaju više nego dovoljno vremena da se srode jedni s drugima, a i sa zadatkom koji je stajao pred njima. Svakodnevno su na simulatorima proveravali različite varijante pristupanja Kvinti, kao i čitavo mnoštvo taktika za uspostavljanje dodira sa njenim žiteljima... Još jedan momak iz SETI-jeve formacije, Ču, koji se starao o tim simulacionim vežbama, kao da je sebi stavio u zadatak da buduće članove posade Hermesa što više približi jedne drugima: gurao ih je u najđavolskije uzbune, gde je jedna nevolja prosto sustizala drugu, ili ih je zasipao pravim poplavama nerazumljivih signala koji su, prilično uspešno, podražavali buku i šumove tuđinske planete. Nikome, dabome, nije bilo jasno kako se, ili zbog čega se sve to dešava; jedna od posledica bila je ta da su se tokom tih razdoblja vežbi apostolskom izaslaniku prestali da obraćaju kao ocu Aragu, zamenivši to dr Aragom. Mark je, sa svoje strane, imao čak utisak da se to i samom redovniku veoma dopalo. A onda, odjednom, simulacione vežbe prestadoše; Ter Horab uskoro potom sazva izviđačku grupu da je uputi u ishod najnovijih osmatranja sistema Zete.
     Od osam planeta te mirne, klase K zvezde, četiri unutrašnje - bile su malene, sa masama bliskim masama Merkura ili Marsa - ispoljavale su priličnu vulkansku aktivnost i jedva da su imale ono što bi se moglo nazvati atmosferom. Na osetno većoj udaljenosti, oko Zete su kružila tri gasovita džina, poput Jupitera, takođe prstenovani, sa bogatim, olujnim atmosferama od veoma zgusnutog vodonika. Septima, dva puta po težini nadmašujući Jupiter, izlučivala je u svemir osetno više energije no što ju je primala od svog sunca: zaista, malo bi bilo potrebno pa da se i u njoj užeže zvezdani oganj. Jedino je Kvinta, kojoj je bilo potrebno, otprilike, godinu i po dana da načini pun krug oko Zete, isijavala plavičastu svetlost, poput Zemlje. Povremene rascepine u potpuno belim oblacima otvarale su pogled na obrise okeana i kontinenata... Dabome, osmatranje neke planete s udaljenosti od pet svetlosnih godina još je izazivalo suočavanje sa ne malim teškoćama. Mogućnosti optičkih instrumenata na Euridici nisu bile takve da bi mogle sasvim odgovarati takvom jednom zadatku, te ni slike što su pristizale s odaslatih orbitera nisu bile ni dovoljno jasne ni dovoljno izoštrene.
     Posmatrana iz položaja koji je zauzimala Euridika, Kvinta se nalazila u svojoj drugoj četvrti: čitava polovina njenog diska bila je osvetljena. Na njenoj površini spektralne linije vode i drugih hidroksila, i to u popriličnim količinama, upravo su uočene - u stvari, kao da je, tačno na visini ekvatora, Kvintu omotao pojas izuzetno zgusnute vodene pare. Međutim, činilo se kao da se taj pojas proteže nekako iznad, izvan atmosfere... Neko se u vezi s tim bio domislio i nabacio ideju o ledenom prstenu, čija je unutrašnja ivica, po svoj prilici, dodirivala gornje slojeve atmosfere. Što je, opet, trebalo da znači da bi kroz malo vremena moralo doći do njegovog prskanja... Astrofizičari su bili voljni da prihvate ideju o prstenu, procenjujući mu masu na tri do četiri biliona tona. Ukoliko je voda od koje je bio načinjen prsten poticala iz okeana, taj okean mora da je ostao kraći za oko dvadeset hiljada kubnih kilometara tečnosti - poprilično, ali, ipak, jedva jedan postotak njegove ukupne zapremine. Budući da nije bilo moguće iznaći nikakav prirodan razlog za ovakvu pojavu, mogućnost svemirskog inženjeringa javila se kao potpuno verovatna - sa konačnim ciljem, možda, da se spusti nivo vode u morima, da se izlože suncu dotad preplavljeni morski sprudovi i, na taj način, dobije višak suve zemlje za staništa žitelja planete. S druge strane, opet, čitav taj poduhvat nije baš izgledao da je bio briljantno izveden: naime, budući da nisu bili postavljeni na odgovarajuću, neophodnu orbitu, zamrznuti delovi okeana morali su se u nekom trenutku stropoštati nazad, u zagrljaj planete - možda, već, kroz nekoliko tričavih stotina godina. S obzirom na zamašnost poduhvata kao takvog, ovakva je nebrižljivost zaista delovala neobično; čak, neshvatljivo.
     Još neobičnije stvari - tačnije, zbivanja - mogle su se zapaziti na samoj Kvinti. Elektromagnetni šumovi, koji su neujednačeno pristizali sa mnogih tačaka na planeti, u jednom se trenutku osetno pojačaše, kao da je stotine maksvelovih odašiljača bilo odjednom, istovremeno uključeno. U isti mah, pojačalo se i zračenje u infra-crvenom delu spektra, sa nekim sićušnim odblescima u samom njegovom središtu. Moguće objašnjenje je bilo da je reč o džinovskim ogledalima koja su sakupljala sunčevu svetlost, neophodnu za rad solarnih centrala. Međutim, ispostavilo se, veoma brzo, da termalna komponenta tog zračenja i nije bila preterano velika. Spektralnom analizom tih odblesaka ustanovljeno je da nisu bili potpuno podudarni sa Zetinim spektrom (što bi morao biti slučaj da su u pitanju bili puki refleksi); s druge, pak, strane, nisu bili nalik ni na spektarske slike nuklearnih eksplozija... U međuvremenu, radio-šumovi nastavili su da se pojačavaju - i kratkotalasni i srednjetalasni, u mnogim područjima. Zračenja sa metarskim amplitudama izgledala su, čak, veštačkim putem izazvana. Ta je činjenica, istog časa, izazvala veliko uzbuđenje, pogotovo pošto je neko malčice doterao izveštaj - navevši da je zračenje usmereno poput radara; drugim rečima, to je jedino moglo značiti da su i oni sa planete uočili Euridiku. Astrofizičari, razume se, ovakva govorkanja nisu udostojili ni najmanjom pažnjom: jer, teško da bi uopšte mogao postojati radar koji bi bio u stanju da otkrije svemirski brod u blizini jednog kolapsara.
     Raspoloženje u času nula bilo je zaista slavljeničko. Sada je već bilo potpuno jasno da je na Kvinti postojala do te mere tehnološki uznapredovala civilizacija da je bila u stanju da kroči i u sam svemir - i to ne samo tek nekim primitivnim plovilima, već i moćima što su joj omogućavale da u svemirska prostranstva diže čitave okeane.
     Pripreme za polazak izviđačkog broda obavljene su na donekle prekrojenoj orbiti, u srazmernoj spokojnosti Hadovog afela. Pištanje piezoelektričnih pokazivača, koji su ukazivali na stalne promene u podrhtavanju unutrašnjih sklopova broda, postepeno zamre. Gotovo istovremeno, na monitorima u kontrolnom centru za poletanje - koji su do tog trenutka bili potpuno prazni - pojavi se, ukazujući se pod određenim uglom, blistava slika spiralnog kraka galaksije; i uz podosta dobre volje i tek malo mašte čovek je, sred beličastih, nepomičnih kovitlaca zvezda i tamnih oblaka prašine, mogao da uoči i Zetu Harpije. Ipak, njene planete nije bilo moguće ugledati ni uz pomoć najboljih optičkih instrumenata... Tehničari konačno pripremiše Hermesa za porinuće.
     U prostorijama na krmenom delu stožernici stadoše da se obrću; čelična creva pomoću kojih je Euridika punila tankove izviđačkog broda hipergoličnim gorivom zadrhtaše pod pritiskom pumpi. Komandno osoblje proveri još jednom sisteme broda - za pogon, za navigaciju, za kontrolu vazduha, dinatrone - i to jednom preko DEUS-a, i još jednom bez njegovog posredovanja, koristeći se paralelnim linijama. Jedna po jedna, prozvane jedinice odaslaše potvrdan odgovor: da su im programi potpuno spremni; radio-odašiljači i antene kliznuše napolje, poput rogova kakvog orijaškog puža; duboki bas turbina koje su ubacivale kiseonik u pogonske rezervoare Hermesa odasla tanane vibracije širom vretenasto izvajanog broda. Tokom sveg tog mravinjačkog komešanja milijardutonska Euridika stade se lagano, svojim krmenim delom, okretati prema Zeti Harpije, poput džinovskog topa koji se sprema da otvori vatru.
     Posada Hermesa poslednji se put pozdravi sa Komandantom i svojim najbližim prijateljima. Bilo je, zaista, poprilično ljudi na matičnom brodu kojima je, na rastanku, trebalo bar stisnuti ruku. Potom Ter Horab, u pratnji onih koji su bili u mogućnosti da na časak napuste svoja mesta, otprati posadu Hermesa do cilindričnog prolaza ismeđu dva sektora; stajali su onda tu, posmatrajući kako se zabravljuju velika vrata na palubi, kako se maleni, lični otvori sklapaju iza svakog člana posade Hermesa i kako ovaj, beo poput snega, lagano, potiskivan hidrauličnim potiskivačima, centimetar po centimetar počinje da klizi, kao da njegova stoosamdesethiljadutonska masa, iako ovde bez ikakve težine, nastoji da sačuva svaki delić svoje početne inercije.
     Tehničari na Euridici, predvođeni biolozima Devisonom i Varadijanom, već su počeli pripreme da posadu Hermesa dovedu u stanje dubokog sna - sna koji je trebalo da potraje mnogo godina, ali bez zaleđivanja ili privremene obustave životnih funkcija. U stvari, posada izviđačkog broda trebalo je da bude podvrgnuta embrionizaciji - procesu koji je označavao povratak u stanje pre rođenja: postojanju u obliku zametka, ili nečem veoma sličnom tome - bez disanja, kao pod vodom.
     Već je prvo, maleno čovekovo iskoračenje u svemir nedvosmisleno potvrdilo koliko je, zapravo, kada je o njemu reč, u pitanju zemaljski stvor: koliko je malo čovek bio sposoban za prilagođavanje moćnim silama što ih je iziskivalo prebrođavanje ogromnih udaljenosti na najbrži mogući način. Strahovita ubrzanja užasno su pritiskala telo, a naročito pluća, ispunjena vazduhom; sile pritiska gotovo da su gnječile grudni koš i zaustavljale cirkulaciju krvi. Pošto nije bilo moguće izmeniti prirodne zakone, moralo se učiniti sve da se astronauti prilagode njima. Embrionizacija je imala upravo tu svrhu.
     Najpre je krv bivala zamenjena tečnošću bogatom kiseonikom, koja je, s druge strane, raspolagala svim svojstvima krvi, zamenjujući je u svim njenim funkcijama - od koagulacionih do imunoloških. Ta je tečnost, bela poput mleka, bila onaks. Pošto bi telesna temperatura bila spuštena na razinu temperature životinja podvrgnutih hibernaciji, hirurškim putem ponovo bi se otvarali krvni sudovi kroz koje je plod, nekad, davno primao krv iz posteljice u majčinoj materici. Iako je srce nastavljalo sa svojim otkucajima, disanje je bilo obustavljeno; plućni mehurovi bi se zamrzli i bili i sami ispunjeni onaksom. A kada bi iz grudnog koša i creva bio izvučen sav vazduh, usnulog čoveka bi uranjali u tečnost koja je imala istu gustinu - ne može se, dakle, povećati njena gustina - kao i sama voda. Astronaut bi tada bio položen u embrionator - sanduk u obliku dvometarskog torpeda - u kojem bi telo bilo održavano iznad tačke mržnjenja i gde bi mu bili doturani kiseonik i druge neophodne hranljive materije. Onaks bi u organizam bio upumpavan pomoću veštačkih krvnih sudova kroz pupak.
     Na ovaj način obrađen ljudski organizam mogao je podneti izvanredno velike pritiske bez ikakvih oštećenja, poput batipelagijskih riba koje izdražavaju pritiske što vladaju u najvećim okeanskim dubinama upravo zahvaljujući tome što je spoljni pritisak u potpunosti izjednačen sa pritiskom u njihovom telu. Tečnost u embrionatoru održavana je, shodno tome, pod stalnim pritiskom koji je, na površini tela, iznosio više stotina atmosfera po kvadratnom centimetru. Posebnim držačima, svaki od tih sanduka-torpeda bio je tokom leta održavan u stanju lebdenja. Astronauti su, tako, u svojim oklopljenim mahunama ležali poput orijaških larvi - u takvom položaju da im udari, nastali usled povećanja ili smanjenja brzine, uvek najpre padaju na grudni koš. Njihova tela, ispunjena do osamdeset pet postotaka vodom i onaksom, a u potpunosti lišenu vazduha, bila su, tako, otporna na uticaje kompresije koliko i sama voda... Zahvaljujući tome, nije predstavljalo nikakvu opasnost održavati stalno ubrzanje od dvadeset gravitacija - pri čemu je ljudsko telo težilo dve tone, i pri čemu bi pokretanje grudnog koša, tek radi disanja, predstavljalo zadatak nerešiv i za najatletskiju građu. Ali embrionizovani organizmi nisu disali, i granice njihovoj izdržljivosti pri međuzvezdanim letovima postavljalo je samo tanano molekularno ustrojstvo njihovih ćelija.
     Kada je konačno deset, u potpunosti embrionizovanih srdaca počelo da otkucava tek nekoliko puta u minutu, i kada je DEUS preuzeo staranje nad usnulim ljudima, delovi posade Euridike koji su bili na ispraćaju vratiše se na svoja mesta. Operatori posle toga isključiše kompjuterske veze između matičnog broda i Hermesa. Izuzev beživotnih kablova, ništa više nije povezivalo dve letilice.
     Euridika potom sasvim istisnu izviđački brod kroz svoj širom zjapeći krmeni otvor, koji je, s obzirom na svrhu, bio obložen džinovskim oplatama pokretnog fotonskog ogledala. Protegnuvši se, njene čelične šape presekoše sada beskorisne kablove kao da su u pitanju bili slabašni končići i poteraše Hermesov trup u bezdanu prazninu. Gotovo istog časa Hermesovi pokrajni mlaznici obasjaše se bledim, jonizovanim plamenom. Ipak, potisak još nije bio dovoljno snažan da bi pomerio brod; njegova ogromna masa nije se mogla tek tako pokrenuti. Euridika potom uvuče svoje katapulte i zatvori otvor na krmi - i svi koji su iz kontrolnog centra posmatrali Hermesovo porinuće konačno odahnuše: DEUS, tačno u predviđenom deliću sekunde, uze stvar u svoje ruke. Hipergolični mlaznici Hermesa, sve do tog trenutka nemi, odjednom riknuše. Da bi pojačali potisak, akumulatori stadoše kresati jedan za drugim. Konačno, gotovo istog časa, jonične turbine buknuše punom snagom. Njihov plavičasti, prozirni plamen izmeša se sa zaslepljujućim ognjem mlaznika; i Hermes sav odeven u blistavu togu, krenu usporeno, ravnomerno, put večne noći. U zamračenom kontrolnom centru, odrazi sa motora učiniše da lica onih koji su stajali kraj Komandanta odjednom poprime mrtvačkobledu boju.
     Dok je sve brže odmicao, ostavljajući za sobom izduženi, neprekinuti ognjeni rep, Hermesova udaljenost od matičnog broda povećavala se iz trenutka u trenutak. A kada daljinometri posvedočiše da je potrebna udaljenost najzad bila postignuta, i kada se na rubu vidnog polja ukaza prazan cilindar kako se u slobodnom padu obrće oko sebe (do poslednjeg trenutka povezivao je Hermesa s Euridikom, da bi sada, odbačen pri uspešnom poletanju, bio prepušten tamnom bezdanu), ogledala milijardutonskog broda vratiše se na svoja mesta... Kroz središnji otvor potom se lagano pomoli zatupasta kupa jednog odašiljača; zatreptavši jednom, dvaput, tri puta, svetlosni stub iz odašiljača zari se u svemirsku tminu i časak potom dotače Hermesa. U obe prostorije u kontrolnom centru na Euridici odjeknu oduševljeni žamor, ali i - mora se priznati - pokoji iznenađeni uzvik zbog toga što je, ipak, sve proteklo tako glatko... Sam Hermes, pak, uskoro nestade sa ekrana za vizuelno osmatranje. Na njima se još mogao videti samo sve manji, svetlucavi kružić, kao da je neki nevidljivi div upravo pripalio cigaretu sred zvezdane prašine i počeo da ispušta beličaste kolutiće dima... Konačno i ti se kolutići spojiše sa lelujavim, svetlucavim kružićima-ogledalom izviđačkog broda koje je odbleskivalo usled svetlosnog mlaza što ga je prema njemu slao Euridikin potisni laser.
     Ter Horab se uputio u svoju kabinu mnogo pre no što je čitav poduhvat bio priveden kraju. Pred njim je sada stajalo sedamdeset devet časova punih vaskolikih iskušenja; trebalo je, naime, pobrinuti se da funkcionisanje Orfejevog grasera, pomoću kojeg će se u gravitacionim vibracijama Hada stvoriti vremenska luka, bude zaista delatno... A potom - ništa manje težak zadatak - trebalo je u tako načinjenu luku ući, odnosno, tačnije, uroniti u nju, budući da su uplovljavanje i zastanak u tom doku značili raskid svih veza sa spoljnim svetom.
     Nalogu za paljenje, upućenom Orfeju, bila su potrebna čitava dva dana da do njega stigne; upravo tokom ta dva dana na Kvinti se zbi nekoliko krajnje neobičnih stvari. Sve do trenutka dok njihovi instrumenti ne postadoše, iznenada, potpuno zagušeni, astrofizičari s Euridike usredsredili su se na svekoliko raznovrsje zračenja što je dopiralo iz čitavog područja Harpije. Spektri zvezda Alfa, Delta i Zeta bili su sve vreme postojani, što je predstavljalo posebno dobru proveru kvaliteta informacija koje su pristizale sa same Kvinte. Zračenja koja su prispevala sa Kvinte pažljivo su filtrirana; niz snimaka načinjenih pomoću različitih ekspozicija međusobno su poređeni, prethodno do krajnjih granica izoštreni pomoću kompjuterskih pojačivača... Ipak, čak i pri najvećem mogućem uvećanju Zetin sistem predstavljao je tek jedan kružić, koji bi u celosti mogao biti prekriven vrhom palidrvca držanog na odstojanju ispružene ruke.
     Prirodno, svu pažnju planetologa zaokupila je upravo sama Kvinta. Njeni spektro-hologrami, međutim, nisu ukazivali na neku naročitu planetu - bar ne u meri u kojoj se to moglo očekivati na osnovu kompjuterskih proračuna. Budući, međutim, da je izvor svih informacija - sama planeta - nesumično odašiljao fotone širom čitavog spektra zračenja, u opservatoriji na Euridici - kao, uostalom, i u opservatorijama na Zemlji, pre mnogo vekova, kada su prvi teleskopi upravljeni put neba - nikako nije mogla biti postignuta saglasnost u pogledu odgovora na kritično pitanje: šta je, u stvari, osmotreno, a šta se, zapravo, činilo da bude osmotreno.
     Um čovekvo, baš kao i svaki sistem za obradu informacija, jednostavno nije bio u stanju da povuče oštru graničnu liniju između prave izvesnosti i mogućih pretpostavki. Osmatranja su ovde remetila Kvintino sunce, Zeta, zatim gasovita perjanica Zetinog najvećeg pratioca, planete Septime, kao i znažna zračenja što su dopirala iz dubina međuzvezdanog prostora. Do tada je, ipak bilo ustanovljeno da je Kvinta, u mnogim pogledima, veoma nalik na Zemlju. U njenoj atmosferi bilo je dvadeset devet postotaka kiseonika; bilo je u izobilju vodene pare i oko šezdeset procenata azota. Bleštave polarne kape, s izrazito visokim albedom, mogle su se uočiti čak i iz neposredne blizine zemaljskog sunca. Ledeni prsten mora da je bio podignut baš tokom samog Euridikinog leta, ili je tada dobio razmere koje su ga učinile vidljivim. Sada, dok su bila beležena iz neposrednog svemirskog susedstva, veštačka priroda Kvintinih radio-zračenja činilo se da je izvan svake moguće sumnje. Pražnjenja do kojih je dolazilo tokom atmosferskih bura nisu nikako mogla biti činilac od bitnije važnosti. Što se, pak, tiče radio-zračenja u kratkotalasnom opsegu, Kvinta u tom pogledu nije ustupala ni pred odgovarajućim zračenjima vlastitog sunca. Isto se to, kao što je poznato, dogodilo i na Zemlji, pošto je rasprostranjenost televizije poprimila globalne razmene.
     Ishod osmatranja načinjenih neposredno pre uranjanja u gravitacionu luku delovao je, međutim, više nego zaprepašćujuće, i Ter Horab odluči da smesta sazove skup stručnjaka. Morao je što brže da dođe do nekih pretpostavki o tome šta se na planeti događa, kao i da poruku o ovome hitno uputi izviđačkom brodu. Poruka, šifrovana azbukom sastavljena od visokoenergetskih čestica, trebalo je da u najkraćem roku stigne do Hermesa i njegove usnule posade; tu je trebalo da je prihvati DEUS i da je saopšti posadi pošto ova, našavši se konačno na rubu Zetinog sistema, bude vraćena u budno stanje. Zvezdana poruka trebalo je da bude tako šrifrovana da se jedino DEUS može u njoj razabrati. Bili su naznačeni i razlozi za to: promene na Kvinti bile su zaista uzbunjujuće...
     1. U više navrata bili su zabeleženi kratki odsevi u termosferi i jonosferi planete, kao i između nje i njenog meseca - na udaljenosti, otprilike, od dve stotine hiljada kilometara. Dužina odseva, uzeta pojedinačno, iznosila je između trideset i četrdeset nanosekundi. U spektralnom smislu, ti su odsevi bili poput sunčevih zračenja, s tim što su se naglo prekidali u infracrvenom i infraljubičastom delu spektra.
     2. Posle svakog od tih nizova odseva, koji bi potrajali po više časova, na površini planete, u međutropskoj zoni, pojavile bi se tamne pruge s obe strane ledenog prstena.
     3. Istovremeno, zračenja približno metarskih talasnih dužina naglo su se povećavala, osetno prevazilazeći sve prethodno zabeležene maksimume, dok su, naporedo s tim, zračenja na južnoj hemisferi planete slabila.
     4. Neposredno pre no što se Savet sastao bolometar usmeren prema središtu površine planete zabeležio je nagli, sunovratan pad temperature, u iznosu od, čak, stotinu osamdeset stepeni kelvina - uz znake laganog povratka u prethodnu ravnotežu. Područje iznenadnog zahlađenja bilo je, približno, veličine Australije. U prvom trenutku prekrivač od oblaka iznad tog područja se sklonio - ostavšši, međutim, poput debelog i blistavog prstena na njegovim rubovima; pre no što oblaci ponovo prekriše iznenada ohlađeno područje, bolometar se pokaza dovoljno brzim da odredi tačan položaj 'izvora halađenja' - u pitanju je bila jedna određena tačka tačno u središtu zahlađenja. Odatle se, pak, iz tog izvorišta čija priroda nije mogla biti ustanovljena, hladni talas počeo širiti u koncentričnim krugovima.
     5. Na Kvintinom orijaškom mesecu - na njegovoj zamračenoj strani, nasuprot suncu - pojavio se neki lutajući odsev, koji se kretao nezavisno od kretanja džinovskog satelita: kao da je, tik iznad njegove površine, duž luka veličine jednog desetjiljaditog dela sekunde, putovao neki plamičak, načinjen od atomske plazme na temperaturi od milion stepeni kelvina.
     6. Dok je Savet još zasedao, zahladnelo područje ponovo prekri sloj oblaka; istovremeno, oblaci zakloniše od svakog pogleda gotovo celu planetu, u do tada nezabeleženim ramerama - čitava devedeset dva postotka njene površine.
     Kao što se moglo i pretpostaviti, mišljenja stručnjaka nikako se nisu dala usaglasiti. Pretpostavku koja je prva došla u obzir - da su u pitanju atomske eksplozije, bilo usled proba bilo usled zametnutog rata - lako su odmah mogli i odbaciti: spektralna analiza odseva nije ukazivala ni na eksplozije uranijumskog porekla ni na termonuklearne reakcije. Izuzetak je predstavljao onaj plazmatični plamičak na Mesecu; međutim, i njegov je termonuklearni spektar bio postojan. Neko je, onda, nabacio ideju o otvorenom vodonično-helijumskom reaktoru, stisnutom u neku vrstu magnetnih mengela. Međutim, za nukleičare svrha jednog takvog reaktora ostala je s one strane svake moguće spoznaje.
     Odsevi u svemiru u neposrednoj blizini planete mogli su poticati od posebno usmerenih lasera koji su, eventualno, gađali neke metalaste objekte - možda meteore sazdane od nikla i magnetita - ili, pak, biti posledica sudara tela sa visokim postotkom gvožđa, nikla i titanijuma; pod uslovom, dabome, da su se međusobno čeomice sudarali i to pri brzinama od osamdeset do stotinu kilometara u sekundi. Nije se, s druge stane, kao razlog moglo odbaciti ni rasprskavanje, usled nastalih kvarova u mehanizmima, konvertorskih ogledala, koja su apsorbovala jedan deo sunčevog zračenja.
     Savet se upustio u prilično žustru raspravu, i stručnjaci su se ozbiljno razilazili u svojim nagađanjima. Bilo je govora i o klimatskoj kontroli pomoću ogromnih foto-konvertora, kao i foto-električnih ćelija - što se, dakako, nikako nije slagalo sa činjenicom o postojanju područja izvedenog zahlađenja u ekvatorskom pojasu. Međutim, ono što je izazvalo istinsku zapanjenost bio je ishod Furijeove analize, utemeljene na proračunavanju čitavog spektra radio-zračenja sa Kvinte. Naime, svi nagoveštaji svesnog podešavanja su nestali, dok se, istovremeno, moć odašiljača u izvanredno velikoj meri povećala. Karta na kojoj su ucrtani položaji radio-izvora ukazivala je na postojanje više stotina odašiljača bezbojnih šumova; sada su se oni pretvorili u bezoblične mrlje. Kvinta je, zapravo, emitovala šumove na svim talasnim dužinama. Jedini je zaključak bio da su ti šumovi bili ili na brzinu spetljani emisioni signali ili neka vrsta šifrovanih poruka, maskiranih namernom sličnošću sa opštom zbrkom - ili je zbrka bila hotimično upriličena.
     Ter Horab, međutim, postavi zahtev da se odmah, neizostavno, nađe odgovor na pitanje kakvu poruku uputiti Hermesu tokom nekoliko narednih časova - budući da će posle toga sve veze s izviđačkim brodom biti prekinute. Još veće važnosti je bilo: na šta izviđači treba da budu pripravni, i kako da postupe kada se konačno nađu u Zetinom sistemu?
     Program osmatranja bio je sačinjen znatno ranije, ali bilo je nemoguće očekivati da prilikom njegove izrade bude uzeto u obzir i ono što se upravo dešavalo na planeti.
     U početku, niko ne ispolji preteranu revnost da uzme reč... Konačno, astromatematičar Tajm, nastupajući u ime posmatračke grupe SETI-ja, s neprikrivenim oklevanjem priznade da Hermesu nije moguće uputiti nikakav savet koji bi mu mogao biti od stvarne pomoći. Sve što je, po njemu, bilo moguće učiniti bilo je da se izlože činjenice; da se, istovremeno, proprate uslovnim objašnjenjima, i da se ostalo prepusti sposobnosti posade da dođe do vlastitih procena.
     Ter Horab je, međutim, želeo da bude upoznat sa svim mogućim pretpostavkama, bez obzira na to do koje su mere one jedna drugu isključivale.
     "O bilo kakvim promenama da je na Kvinti reč", napomenu Tajm, "u pitanju zasigurno nisu nikakvi signali nama upućeni... U pogledu toga svi se slažemo. Neki, međutim, smatraju da je moguće da je Kvinta uočila naše prisustvo ovde i da se, na svoj način, priprema da dočeka Hermesa. Takva pretpostavka, međutim, nije izvedena iz stvarnih činjenica; ona je, jedonostavno, prema mom mišljenju, izraz zebnje, odnosno, da se grubo izrazim, straha. Praiskonskog i primitivnog straha, koji je, nekad davno, doprineo da se jave košmarne bojazni od neke kosmičke invazije. Lično, takvo objašnjenje uočene pojave smatram potpunom besmislicom."
     Ter Horab je, međutim, želeo nešto određenije. Posada izviđačkog broda morala je biti načisto ima li ili nema razloga za strahovanje. U tom smislu, njega je pre svega interesovao razlog ispoljavanja novouočenih pojava.
     "Naši astrofizičari došli su do izvesnih pretpostavki... Ali mogu ih i sami izložiti", odgovori Tajm, nimalo zatečen sarkazmom koji je provejavao kroz Komandantove reči - jednostavno stoga što se njima nije osećao neposredno pogođenim.
     "O kome je reč?" upita Ter Horab.
     Tajm klimnu prema Nistetu i Fektou.
     "Skokove temperature i albeda možda je prouzrokovao neki meteor, prodrevši u Kvintin sistem i sudarivši se sa veštačkim satelitima u njemu... Odsevi bi se mogli time objasniti", reče Nistet.
     "A kako objašnjavate sličnost između odseva na površini planete i Zetinog spektra?"
     "Neki od Kvintinih satelita mogli bi, u stvari, predstavljati ledene gromade otkinute od spoljnog ruba prstena. Moguće je da upravo oni odražavaju sunčevu svetlost u našem pravcu, i to nasumično, samo pod izvesnim uglovima koji nastaju čistom slučajnošću. Reč je, po svoj prilici, o bezobličnim, čvrstim masama, sa različitim orbitalnim brzinama."
     "A kako objašnjavate područje zahlađenja?" upita Komandant. "Da li je moguće ustanoviti način na koji je ono nastalo?"
     "Nismo potpuno sigurni... mada smatramo da bi u pitanju mogla biti i neka prirodna pojava..."
     "U pitanju je tek jedna ad hoc pretpostavka", umeša se Tajm.
     "Razgovarao sam o tome s našim hemičarima", javi se Lauger. "Tamo je, naime, po njihovom mišljenju, moglo doći do endotermičke reakcije... Priznajem da se ne snalazim najbolje kada su takve ekstravagancije u pitanju, ali postoje jedinjenja koja, tokom svojih reakcija, apsorbuju toplotu. Međutim, druge prisutne okolnosti, čini se, ipak ukazuju na to da je posredi nešto znatno dramatičnije."
     "Na šta?" upita Ter Horab.
     "Na ne-prirodne razloge, mada ne i, neminovno, izazvane svesnom voljom. Na primer... nezgoda u nekom džinovskom rashladnom uređaju, u nekom delu kriogeničke opreme. Poput požara u nekom industrijskom kompleksu, samo sa negativnim predznakom. Moram odmah da priznam - meni, lično, takva objašnjenja ne izgledaju prihvatljiva. Ne raspolažem, dabome, nikakvim činjenicama kojima bih bio u stanju da potkrepim takvu svoju tvrdnju. U stvari, niko od nas nema ništa slično u rukavu, ali već sama vremenska podudarnost svih tih promena ukazuje na vrlo visok stepen verovatnoće da su, na neki način, međusobno povezane."
     "Negativni predznak morao bi se staviti i ispred vrednosti vaše hipoteze", primeti jedan od fizičara.
     "Nisam baš siguran u to... Svođenje većeg broja nepoznanica na jedan jedini nepoznati zajednički sadržitelj predstavlja saznajni dobitak, a ne gubitak", odgovori Lauger nehajno.
     "Molim vas, nastavite." Budući da se ovog puta Komandant obratio njemu Lauger ustade.
     "Evo, reći ću onoliko koliko budem mogao. Kada se neko novorođenče nasmeši, mi polazimo od pretpostavke da je taj osmeh nešto što je ono, prilikom rođenja, donelo sa sobom na svet. Statistički posmatrano, postoji u vezi s tim veliki broj pretpostavki: da su, na primer, rumenkaste mrlje koje novorođenče oko sebe zapaža - ljudska lica; da ljudi, po pravilu, s radošću primaju novorođenčetov osmeh; i tako dalje..."
     "Pa, u čemu je vaša poenta?"
     "U tome da je sve na ovom svetu zasnovano na izvesnim pretpostavkama - mada se, po pravilu, pretpostavke stvaraju prećutno... Predmet naše tekuće rasprave su zbivanja koja je gotovo nemoguće prihvatiti kao nešto između čega ne postoji uzajamna povezanost - odsevi, zbrkana radio-zračenja, promene u Kvintinom albedu, plazmatični plamičak na njenom mesecu. Pitate: šta je sve te pojave izazvalo? Pa, recimo, da je u pitanju delo neke civilizacije. Da li to išta objašnjava? Po meni, ne objašnjava ništa; šta više zamagljuje stvari, budući da smo pošli od prećutne pretpostavke da ćemo biti u stanju da shvatimo način ponašanja i delovanja Kvintanjana.
     Koliko se sećam, svojevremeno smo, u poređenju sa Zemljom, Mars smatrali starom, a Veneru mladom planetom. Čukundede naših astronoma su bez ikakvog udubljivanja polazili od toga da je Zemlja potpuno ista kao i te dve planete, s tim što je mlađa od Marsa a starija od Venere. Otud i kanali na Marsu, divlje prašume na Veneri, i tako dalje - da bi, na kraju, došli do zaključka da su sve to priče za malu decu. Sumnjam da se išta može ponašati tako nerazumno - kao sam razum. Moguće je, dakle, da na Kvinti postoji um - ili umovi - koje usled različitog pristupa stvarima nismo u stanju da pojmimo..."
     "Rat?" Glas koji je to izgovorio dopirao je odnekud iz zadnjih redova.
     I dalje, stojeći, Lauger nastavi:
     "Rat, ipak, ne predstavlja potpuno zaključen zbir sukoba čije je ishodište razaranje... Komandante, nemojte očekivati da ćete od nas čuti bilo šta smisleno - konačno... Budući da nam nisu poznate ni polazne tačke, ni parametri, ništa nam ne može pomoći da nepoznato preobrazimo u poznato. Sve što Hermesu možemo poručiti jeste da nastavi put - oprezno. Želeli biste neki određeniji savet? Pa, mogu vam ponuditi samo dve mogućnosti: ili je ponašanje tih razumnih bića nerazumno, ili je nerazumljivo, budući da se ne uklapa u naš način razmišljanja. U oba slučaja u pitanju su samo gole pretpostavke - nipošto išta dublje od toga."









6. KVINTA
     Pre utonuća, radio-tragači još jednom i poslednji put uhvatiše Hermesa, prikazavši ga kako opisuje veliku hiperbolu preko nebeskog svoda; uspinjao se sve više i više iznad kraka galaktičke spirale, kako bi u dubokoj praznini svemira mogao jezditi podsvetlosnom brzinom. Radio-signali sa Hermesa sada su pristizali u sve dužim vremenskim razmacima, što je bio pouzdan znak da relativistički efekti već deluju na njega i da se tokovi vremena na njemu već počinju razlikovati od protoka vremena na Euridici... Sve veze između izviđačkog i matičnog broda konačno se prekinuše, kada se talasna dužina signala s automatskog odašiljača stade povećavati, proširujući se, istovremeno, na kilometarska područja, da bi, konačno, sasvim zamrli. Najosetljiviji prijemnik zabeležio je poslednji signal sa Hermesa tačno sedam časova posle njegovog poletanja - u istom trenutku kada i Had, do koga najzad dopre Orfej na svom samoubilačkom putu, zagunđa i započe sa svojim gravitacionim vibracijama, širom otvarajući svoje vremenske ponore. Šta god da se od tog časa bude događalo s izviđačkim brodom i ljudima što su snivali na njemu - moraće da stane nepoznato tokom nekoliko nastupajućih godina (po njihovom vremenu).
     Za one koji su snivali snom embrionizacije, snom nalik na smrt - bez ikakvih snoviđenja ili svesti, makar putem snova, o proticanju vremena - bio je to let bez trajanja... Preko belih sarkofaga u tunelu nalik embrionatoru, kroz ojačano staklo periskopa, presipala se svetlost Alfe Harpije; bio je to plavi džin, pomerenog pložaja u odnosu na druge zvezde sazvežđa usled neke od svojih asimetričnih erupcija, u vreme kada je još bio mlad i podložan nesigurnosti pošto je buknuo nuklearni oganj u njegovoj unutrašnjosti... Kada je Euridika konačno iščezla, DEUS sasvim preuze stvari u svoje ruke. Pošto se uzdigao iznad ekliptičke ravni, Hermes se poput kamena stropošta prema Hadu, isprva se povlačeći od zvezde prema kojoj se uputio da bi je potom lakše dosegao, koristeći se gravitacionim silama kolapsara; dok ga je obletao, trebalo je da ga njegovo gravitaciono polje snažno pogura dalje. Posle toga, pri brzini sasvim bliskoj brzini svetlosti, Hermes ispusti svoje unutrašnje mlaznike. U svemirskoj praznini, međutim, atomi su tako retko raspoređeni da ih nije bilo moguće sakupiti u dovoljnoj količini da bi došlo do paljenja u reaktorima; na DEUS-u je, stoga, bilo da u sakupljenu vodoničnu masu ubaci tritijum, kako bi fuzija konačno mogla započeti. Ždrela turbina, dotad crna poput noći, ispuniše se svetlošću koja stade sve brže i sve snažnije da podrhtava. Ognjeni mlazevi helijuma pokuljaše u tminu... Euridikin laser bio je prilikom poletanja izviđačkog broda od manje pomoći nego što se prvobitno očekivalo: jedan od hipergroličnih potisaka nije u pravom trenutku proradio, što je učinilo da krmeno ogledalo skrene sa pravca - a onda je i Euridika naprosto iščezla, kao da ju je progutala bezdana praznina. DEUS je, međutim, hitro nadoknadio taj gubitak, pozajmivši nedostajući deo energije od Hada.
     Pri brzini koja je već dostigla devedeset devet postotaka brzine svetlosti, atomi sakupljeni u mlaznicima postadoše dovoljno zgusnuti: vodonika je sada bilo više nego dovoljno. Postojano ubrzavanje u međuvremenu je povećalo i masu izviđačkog broda... DEUS je bez imalo odstupanja održavao pritisak od dvadeset gravitacija; budući da je bio građen da izdrži i četiri puta veći pritisak od ovog, brod je jezdio ne trpeći nikakvo oštećenje. Međutim, bilo koje živo biće veće od mušice, pri ovakvim uslovima ne bi, jednostavno, bilo u stanju da podnese ni svoju sopstvenu težinu. Ljudsko biće bi, na primer, težilo čitave dve tone. Pod silinom pritiska čovek ne bi bio u stanju da pokreće ni grudni koš, čak ni onoliko koliko bi mu to bilo potrebno radi disanja; a i srce bi mu se rasprslo, pod obavezom da pumpa tečnost višestruko gušću od rastopljenog olova. Iako su bili u životu, članovi posade Hermesa niti su disali, niti su im srca kucala. Ležali su potopljeni u istu onu tečnost kojom im je zamenjena krv. Pumpe koje bi bile delatne i pri stotinu puta većoj gravitaciji (mada je ni embrionizovana tela ne bi mogla podneti) potiskivale su onaks kroz njihove krvne sudove, a srce im je pulsiralo tek jednom ili dva puta u minutu - ne radeći, zapravo, već se nevoljno grčeći usled dotoka životodavne veštačke krvi.
     U za to naznačenom trenutku, DEUS spretno izvede promenu kursa. Zaputivši se sada pravo prema bezbrojnom vrtložju zvezda galaksije, Hermes istaknu bezbednosni štit na svom pramcu. Zaštitno polje nalazilo se nekoliko kilometara ispred broda; naizgled nepokretno na toj udaljenosti, predstavljalo je obezbeđenje od radijacije. Da njega nije bilo, pri brzini koju je brod dostigao kosmički zraci oštetili bi preveliki broj neurona u ljudskom mozgu... Plavišasta svetlost Alfe zasipala je sada izviđački brod pravcem prema krmi. Unutar valjkastog tela Hermesa, međutim, nije bilo potpuno mračno; uprkos svoj izolaciji, iz reaktora su se, iako u beskrajno malim količinama, izlivali mikroskopski kvanti, i zidovi su svetlucali Černjenkovom radijacijom. Ovo bledo sumračje činilo se kao da je sleđeno, savršeno nepokretno, neizmenjivo. I samo se u dva navrata, kroz debelo staklo što je odvajalo embrionator od gornje palube, probiše izmenadni, oštri odsevi.
     Prvi put, kontrolni ekran zaštitnog polja, do tog časa potpuno prazan, odjednom se obasja hladnobelim sevom i odmah potom zamre. Pokrenuvši se u jednoj terasekundi, DEUS smesta izdade potrebne naloge. Strujno kolo se uključi; pramac broda otvori se i bljunu plamen; i novo zaštitno polje bi postavljeno, da zameni prethodno, koje je uništilo pramenje kosmičke prašine. Usled gromovitosti sudara, čestice kosmičke prašine pretvorile su zaštitni disk u usijani oblak razbijenih atoma. Hermes nastavi da jezdi kroz taj sunčani vatromet, ostavljajući ga za sobom, da se iskri u njegovim brazdama... Automatima je bilo potrebno nekoliko sekundi da zaustave neželjeno bočno podrhtavanje novog štita, čije narandžaste svetiljčice na levoj i desnoj strani stadoše sve sporije i sporije treptati, kao da kakva ogromna pospana mačka iz nekog razloga upućuje značajne migove DEUS-u. A onda, opet, na brodu zavlada posvemašnji mir - sve do ponovnog udara čestica iz nekog meteora ili kometskog repa, kada na potpuno isti način bi izveden postupak obnavljanja bezbednosnog štita.
     Konačno, svetlucavi elektroni u cezijumskim časovnicima dadoše očekivani signal. DEUS-u, u stvari, nije bilo ni potrebno da se obazire za ikakvim pokazivačima; pokazivači su bila sama njegova čula, i ono što se u njima javljalo on je očitavao neposredno svojim mozgom - kojeg su, budući da je imao samo tri centimetra u prečniku, šaljivdžije na Euridici nazvale 'okošijim mozgom'. DEUS je sve vreme pažljivo iščitavao svetlucave brojke, u nastojanju da tokom razdoblja smanjene pogonske snage održi izviđački brod na nepromenjenom kursu... Obrnuvši se za sto osamdeset stepeni, turbine započeše sa usporavanjem broda. I ovaj manevar bio je savršeno izveden: zvezde prema kojima se brod upravljao jedva da se i pomeriše, tako da nije bilo ni najmanjeg povoda da se pristupi izmenama u prethodno zadatoj putanji.
     Imalo se, zapravo, u vidu da bi za svođenje podsvetlosne brzine na paraboličnu brzinu u odnosu na Zetu - to jest, njeno snižavanje na nekih osamdeset kilometara u sekundi po jednom mikroparseku, i to pre no što brod dospe do Junone, ivične planete sistema - bilo dovoljno samo okrenuti turbine naopačke, sve dok same od sebe, usled nepristizanja vodoničkog goriva, ne prestanu sa radom. Posle toga bi hipergolik mogao biti upotrebljen za pravo kočenje... Pošto je DEUS pravovremeno primio upozorenje sa Euridike, to on, pre no što je pristupio reanimaciji posade, izradi izmenjeni program pristupa sistemu. Tehnološku, što će reći veštačku prirodu, i svetlosti iz vodoničnohelijumskih izduvnih cevi i plamena samozapaljivog goriva, bilo je, naime, veoma lako ustanoviti, i prvo pravilo kojem se DEUS od sada morao pokoravati bilo je da 'izuzetno malo poverenja gaji u našu Braću po Razumu'... DEUS, naravno, nikad nije proučavao Bibliju, te, sledstveno tome, nije bio upućen ni u sukob između Kaina i Avelja, pa ipak, smesta, čim je zašao u Junoninu senku, isključi mlaznike; potom, koristeći se gravitacionom silom same planete smanji još više brzinu i izmeni kurs. Drugi Zetin gasoviti džin posluži mu da spuštanje izvede paraboličnom brzinom. Tek je tada pristupio reanimaciji Hermesove posade.
     Istovremeno, on odasla napolje robota s daljinskim upravljačem, da na rasprskivače na pramcu i krmi postavi naročit kamuflacioni uređaj - neku vrstu elektromagnetskog miksera. Zahvaljujući tome, pogonski ognjevi trebalo je od toga trenutka da budu zamućeni, a njihovo zračenje razasuto po čitavom spektru.
     Do najdelikatnijeg trenutka kočenja dođe kada se letelica našla na samom pragu sistema, iza Junone. I taj je manevar DEUS pripremio i izveo s krajnjom pouzdanošću, baš kao što je i priličilo kompjuteru najsavršenije generacije. Zadatak se, naime, jednostavno sastojao u tome da se Hermes uspešno provede kroz gornje atmosferske slojeve gasovitog džina... A onda, odjednom, jastuče zaslepljujuće plazme stvori se ispred broda; zašavši u nj i stalno gubeći na brzini, DEUS preduze sve što se dalo preduzeti da iz Hermesovog sistema za kontrolu vazduha izvuče maksimum, kako temperatura u embrionatoru ni u kom slučaju ne bi porasla za više od dva stepena.
     Konačno, u jednom trenutku, plazmatično jastuče uništi bezbednosni štit broda - koji je, uostalom, i onako trebalo da uskoro bude odbačen. Postojeći štit, međutim, bi zamenjen drugim, druge vrste, čija je svrha bila da brod zaštiti od čestica prašine i kometskih krhotina na planetinoj orbiti. Hermesa taj ognjeviti prolazak pored džina privremeno i potpuno zaslepi; ohladio se, međutim, dok se još nalazio u kupastoj Junoninoj senci. DEUS se, sa svoje strane, potrudi da se taj gorući oblak, izazvan kočionim manevrom - nalik na prave protuberance - sruči dole na površinu planete, u skladu sa Njutnovim zakonima. Na taj način ne samo prisutnost, već i svaki trag Hermesa ostadoše potpuno skriveni. Isključenih mašina, brod je sada lebdeo u najdaljoj tački afela... I u tom trenutku sva se svetla u embrionatoru popališe, i glave medikoma postaviše se iznad sarkofaga, pripravne da obave svoj deo posla.
     Prema dogovoru, najpre je trebalo probuditi Gerberta - da nastupi kao lekar, ukoliko bi se za tim ukazala potreba. Međutim, u nizu predviđenih radnji, nekako je došlo do kratkog spoja. Uprkos svemu, biološki faktor i dalje je stajao kao najslabija karika u lancu tih veoma složenih postupaka.
     Embrionator je bio smešten na srednjoj palubi, i u poređenju sa samim brodom, delovao je poput kakve mikroskopske školjke optočene brojnim zaštitnim slojevima i antiradijacijskim izolatorima. Na embrionatoru su se nalazila i dva bezbednosna otvora, koja su vodila pravo u odaje za boravak posade. Središnji deo Hermesa - od milja su ga nazivali Selom - bio je posredstvom dva okna povezan sa dvospratnom kontrolnom prostorijom. Duž prednjih pregrada protezao se čitav niz laboratorija, koje su bile podjednako delatne i u bestežinskom stanju i pod normalnom gravitacijom. Energetska skladišta bila su smeštena u krmenom delu - u samouništavajućim kontejnerima, u odeljenju u kojem su se nalazili i uređaji i međuzvezdani pogon - koje nije bilo dostupno nikom od članova posade - kao i u prostorijama posebne namene. U prostoru između spoljnog i unutrašnjeg dela trupa, takođe u krmenom delu, bili su smešteni uređaji za prizemljenje; brod je bio u stanju i da se spušta na planete, oslanjajući se na protegnute međusobno povezane noge-nosače. Dakako, tle na koje bi se brod spuštao moralo je najpre biti podrobno ispitano, budući da je na svakom od orijaških stopala letelice počivala težina od trideset hiljada tona.
     U srednjem delu broda, po njegovoj desnoj strani, bile su smeštene osmatračke sonde, sa svim priključcima i dodatnom opremom; na levom, pak, boku, svoje mesto imali su mehanoroboti, u službi, čak, i temeljnijih popravki, kao i roboti-tragači, sposobni za duge, samostalne pretrage, pešice ili iz vazduha; među njima je bilo i strajdera.
     Kada je DEUS konačno uključio sisteme za reanimaciju Hermes se nalazio u bestežinskom stanju - što je predstavljalo vrlo povoljnu okolnost za predstojeću operaciju. Postupak je najpre bio primenjen na Gerbertu, i posle kraćeg vremena povratiše mu se i normalan puls i normalna telesna temperatura; međutim, uprkos tome, nije se budio. DEUS ga onda podvrgnu brižljivom ispitivanju, donekle oklevajući, budući da se našao pred potrebom da donese samostalnu odluku. Što se toga tiče, problema nije bilo: jer bio je programiran za donošenje samostalnih odluka. U stvari, nije ni oklevao - samo je nekoliko trenutaka međusobno poredio različite izglede za uspeh. Ishod tog razmatranja bila su dva moguća rešenja: ili da probudi kapetana - Stirgarda - ili da lekara izvuče iz embrionatora i prebaci ga u operacionu salu. Ono što mu je, zapravo, preostalo bilo je da postupi kao ljudsko biće, suočeno s nepoznatim i sa potrebom da se opredeli: dakle, da baci novčić. Kada, naime, nikako nije jasno koji bi izbor bio bolji - najuputnije je nasumice se odlučiti... Posebni indikatori u njemu ukazaše na rešenje: kapetan, i DEUS nije više ni časka oklevao.
     Dva sata kasnije, tek napola razbuđen, Stirgard je sedeo u otvorenom embrionatoru, lagano uklanjajući providnu opnu koja mu je u celosti pokrivala nago telo. On se obazre oko sebe, ali ne ugleda onog ko je, prema programu, trebalo da sada stoji pred njim. Jasno je čuo nečiji govor. Malo je, međutim, potrajalo pre no što je shvatio da glas zvuči nekako mehanički; da se nešto dogodilo Gerbertu, iako nije bio u stanju da se razabere u rečima koje su se stalno iznova ponavljale. Pokušavši da ustane, zakači glavom tek dopola podignuti poklopac embrionatora; za trenutak to ga ošamuti. I tako, prva izgovorena ljudska reč u Zetinom sistemu bila je - psovka... Graške lepljive, beličaste tečnosti slivale su se iz Stirgardove kose, klizeći mu niz lice i grudi. Ustavši suviše naglo, tek dopola ispravljenih kolena, on se preturi preko glave i otkliza niz tunel, pored svih sarkofaga sa posadom, i zaustavi se tek kod otvora na zidu. Ramena mu se čvrsto pripiše uz meku oblogu u uglu između otvora i tavanice. Otirući s očiju mlečastu tečnost, koja mu se lepila za prste, on stade razgledati čitavu valjkastu unutrašnjost embrionatora. U jednoj praznini između niza sarkofaga, čiji su poklopci već bili podignuti, nalazila su se vrata - i ona otvorena - koja su vodila u kupatilo... Stirgard oslušnu poj mašina. Gerbert je, kao i svi drugi, bio živ, samo što se nije probudio kada mu je pupčana vrpca bila isključena. Ništa ozbiljno niije moglo biti u pitanju: i elektroencefalogram i elektrokardiogram jasno su ukazivali da organizam već savršeno normalno funkcioniše.
     "Gde smo sada?" upita on.
     "S druge strane Junone. Let je protekao bez ikakvih smetnji. Da li da dr Gerberta prebacim u operacionu salu?"
     Stirgard za trenutak razmisli.
     "Ne. Pogledaću ga kasnije. U kakvom je stanju brod?"
     "Radi savršeno."
     "Da li je u međuvremenu stigla neka radio-poruka s Euridike?"
     "Jeste."
     "Stepen važnosti?"
     "Najviši. Želite li da je pogledate?"
     "O čemu je reč?"
     "Promeni plana. Želite li da pogledate tekst poruke?"
     "Kolike je dužine poruka?"
     "Tri hiljade šest stotina šezdeset reči. Želite li da vidite tekst?"
     "Prepričaj mi poruku."
     "Ne mogu da prepričavam nepoznanice."
     "Koliko ima nepoznanica?"
     "Ni to mi nije poznato."
     Tokom ovog brzometnog dijaloga, Stirgard se nekako odlepi od tavanice. Lebdeći prema zeleno-crvenoj svetiljci iznad Gerbertovog sarkofaga, on u prolazu ugleda svoj lik u ogledalu na vratima koja su vodila u kupatilo: mišićavi torzo koji se presijavao od onaksa, što je i dalje curio iz patrljaka vezane pupčane vrpce; lik pravog džinovskog novorođenčeta.
     "Šta se dogodilo?" upita on. Zakačivši se bosim nogama ispod lekarevog sarkofaga, on mu stavi ruku na grudi. Srce je mirno otkucavalo. Na jedva rastvorenim usnama spavača jasno su se dali videti mlazići lepljivog, belog onaksa.
     "Daj šta daš", promrmlja on. U međuvremenu, palčevima pritisnu zadnji deo lekareve vilice, zagleda mu se u sada već otvorena usta, oseti mu toplinu daha, stavi mu prst između zuba i lagano, oprezno dodirnu nepce. Gerbert se pomače i otvori oči. Bile su pune suza, svetle i jasne kao da ih je voda isprala. Stirgard uz tiho zadovoljstvo primeti u sebi da se, eto, i ovaj poprilično primitivan način nečijeg vraćanja u život još jednom pokazao delotvornim. Gerbert se nije probudio samo stoga što spona na pupčanoj vrpci nije bila potpuno zatvorena. Stirgard dohvati prstima kateter i, čim ga pomeri, iz ovoga štrcnu beličasta tečnost. Pupak se zatvori sam od sebe. Obema rukama on onda pritisnu lekareve grudi, osećajući kako mu se prsti lepe za njegovu kožu. Gerbert se zagleda u njega širom otvorenih očiju, sa prisenkom zapanjenosti.
     "Sve je u redu", napomenu mu Stirgard. Međutim, onaj koga je masirao ga izgleda nije čuo.
     "DEUS!"
     "Izvolite?"
     "Šta se dogodilo? Euridika ili Kvinta?"
     "Na Kvinti je došlo do promena."
     "Daj mi opšti pregled situacije."
     "Svaki pregled nejasnih stvari mora i sam biti nejasan."
     "Pa, reci mi onda samo ono što ti je pouzdano jasno."
     "Neposredno pre uranjanja, došlo je do visokofrekventnih skokova u albedu. Radio-zračenja su prerasla u bezoblične šumove jačine čak i do tri stotine gigavata. Na mesecu je uočen neki pokretni plamičak, kasnije prepoznat kao plazma zahvaćena magnetskim mengelama."
     "Šta nam se preporučuje?"
     "Oprez. I da ostanemo prikriveni."
     "Određenije: šta nam valja činiti?"
     "Treba da se u potpunosti oslonimo na vlastite procene."
     "Udaljenost od Kvinte?"
     "Milijardu i tri stotine miliona milja u pravoj liniji."
     "Prikrivenost?"
     "Već sam sve preduzeo."
     "Raspršivači?"
     "Da."
     "Jesi li izmenio program?"
     "Samo u pogledu pristupa. Brod je još u Junoninoj senci."
     "Sa brodom je sve u redu. Da li da nastavim sa reanimacijom posade?"
     "Ne. Jesi li osmatrao Kvintu?"
     "Nisam. Izgubio sam kosmičku brzinu u Junoninoj termosferi, i..."
     "Odlično. A sada ućuti i čekaj."
     "Ćutaću i čekaću."
     Neobičan početak, pomisli Stirgard, i dalje masirajući lekareve grudi.
     Lekar konačno uzdahnu i pomače se.
     "Da li si u stanju da me vidiš?" upita kapetan, i dalje bez i delića odeće na sebi. "Ništa ne govori. Samo trepni."
     Gerbert trepnu, a onda se nasmeši.
     Sav obliven znojem, Stirgard nastavi sa masiranjem.
     "Dijadohokinezija...?" nabaci mu on.
     Čovek koji je ležao nauznak zatvori oči, a onda, nesigurnim pokretom ruke, dodirnu vrh svog nosa.
     Potom ponovo pogledaše jedan drugog i nasmejaše se. Lekar savi noge u kolenima.
     "Želiš da ustaneš? Ne treba da žuriš."
     Ne odgovorivši ništa, lekar se osloni o ivicu ležaja i podiže se. Umesto da sedne, odjednom se nađe u lebdećem položaju.
     "Vodi računa", upozori ga Stirgard. "Bestežinsko stanje... Lako..."
     "Kako su ostali?" upita on, uklanjajući kosu što mu se zalepila za čelo.
     "Reanimacija je u toku."
     "Treba li vam pomoć, dr Gerberte?" javi se DEUS.
     "Ne, nema potrebe", odgovori lekar. Već je počeo da, jedan za drugim, proverava brojčanike na sarkofazima. Masirao je ljudima grudi, podizao im očne kapke, proveravao reflekse. Iz kupatila dopre šum tekuće vode, a potom i brujanje uređaja za sušenje: to se Stirgard tuširao. I kada lekar najzad stiže do poslednjeg, Nakamure, kapetan se već vratio iz svoje kabine - obučen u kratke pantalone i crnu pamučnu majicu s kratkim rukavima.
     "Kako ti izgledaju?" upita on.
     "Svi su dobro. Jedino kod Rotmana primećujem povremenu aritmiju."
     "Ostani kraj njega. Ja ću pogledati poštu..."
     "Vesti?"
     "Pet godina stare."
     "Dobre ili rđave?"
     "Zagonetne. Ter Horab nam preporučuje da izmenimo program. Pre no što su zaronili, osmotrili su nešto na Kvinti. I na njenom Mesecu."
     "Šta to treba da znači?"
     Stirgard je stajao na vratima, dok je lekar pomagao Rotmanu da stane na noge. Trojica su se već nalazila pod tuševima. Ostali su lebdeli prostorijom, susretali se, zagledajući se u ogledalu, pokušavajući da govore uglas.
     "Javi mi kada se sasvim priberu. Imamo dovoljno vremena." Posle ovih reči kapetan se odgurnu od otvora, minu pokraj nagih tela kao kraj velikih belih riba i iščeze u prilazu koji je vodio u kontrolnu prostoriju.

     Pošto je pažljivo razmotrio položaj u kojem su se nalazili, Strirgard odluči da digne brod iznad ekliptičke ravni: da iziđe iz kupaste senke uz najmanju pogonsku snagu i da obavi prva osmatranja Kvinte. Nedaleko od svog sunca, planeta je pokazivala samo svoj mesečasti srp. Bila je potpuno prekrivena oblacima, a šumovi su se pojačali čak do četiri stotine gigavata. Furijeovi analizatori nisu ukazivali ni na kakvu vrstu podešavanja zračenja. Hermes je sada bio obmotan velom koji je apsorbovao ne-termalna zračenja, tako da radarskim osmatranjem njegova prisutnost nije mogla biti ustanovljena; ako je već moralo doći do neke greške, smatrao je Stirgard, onda neka do nje dođe pri svim merama opreza. Razvijena tehnološka civilizacija podrazumevala je i razvijenu astronomiju, a razvijena astronomija značila je i postojanje veoma osetljivih bolometara, čiju bi pažnju - budući topliji od okolnog svemira - smesta na sebe privukao i najmanji asteroid. Vodenoj pari koja je ovom prilikom bila korišćena za manevrisanje odlučio je da pridoda i nešto sulfida, i to od one vrste koje je bilo u izobilju u seizmičkim gasovima. Vulkanski delatni asteroidi predstavljali su retkost, posebno kada su u pitanju bile tako male mase kakva je bila masa izviđačkog broda; međutim, uvek obazrivi kapetan odasla sa broda sonde, a onda ih upravi na vlastiti brod, kako bi bio načisto da će korišćenje mlazeva vodene pare, neophodno za buduće ispravke putanje, proći nezapaženo čak i ukoliko se donese konačna odluka o spuštanju na Kvintu. Namera mu je bila da joj se prikrade s mesečeve strane, kako bi je što je moguće bolje proučio - u svim pojedinostima.
     Do ovog časa svi su se već okupili u kontrolnoj prostoriji u kojoj je i dalje vladalo bestežinsko stanje. Prostorija je bila nalik na unutrašnjost kakve kugle, sa jednim kupastim udubljenjem koje je pokrivao zid načinjen od niza monitora. Sedišta su bila prekrivena nekim veoma elastičnim materijalom - ukoliko biste, na primer, čvrsto stisli doručja sedišta i sasvim se zavalili u njih, materijal bi se, sledeći vašu telesnu figuru, čvrsto uz vas pripio. A ukoliko ste, pak, poželeli da ustanete, bilo je dovoljno da to učinite naglim pokretom. Sistem je bio mnogo pogodniji nego nekadašnji, sa kaiševima i remenjem. I tako, sedeli su sada, sva desetorica, kao u kakvoj malenoj projekcionoj prostoriji, zagledani u ekrane: na svih četrdeset ekrana nalazila se slika planete, ali na svakom u različitom spektralnom delu. Najveći, središnji monitor bio je u stanju da sintetizuje monohromatske slike, prevlačeći ih jedne preko drugih, u skladu sa dobijenim nalozima.
     Kroz povremene oblakocepine, koje su stvarali pasati i cikloni, pojaviše se, duboko zasečeni u okean, zamućeni obrisi razuđenih obala. Povremeno jasna a povremeno prigušivana, svetlost im je omogućavala da vide čas prekrivač od oblaka, čas površinu planete skrivenu pod njegovim paperjem. U međuvremenu su saslušali i radiogram sa Euridike, koji im je DEUS pročitao monotonim glasom... Lo Bjanko je ukazao na mogućnost da je reč o štetama nanesenim, usled snažnih potresa, tehnološkoj infrastrukturi Kvintanjana. Fild i još nekolicina priklonili su se ovoj pretpostavci, nazvavši je, čak, 'environmentalističkom'. Prema njima, žitelji planete su jedan deo okeanskih voda izbacili u svemir, kako bi povećali kopneni deo i pretvorili ga u plodno tle... Pritisak koji je voda u okeanima vršila na okeansko dno usled toga je opao, i javio se poremećaj u ravnoteži litosfere. Snažni potisci iz unutrašnjosti planete izazvali su pojavu velikih pukotina na kori planete - koja je bila najtanja upravo ispod okeana. Iz tih razloga, po ovoj pretpostavci, došlo je i do obustavljanja izbacivanja okeanske vode u svemir. Ukratko, čitavo preduzeće imalo je katastrofalni ishod.
     Drugi su, međutim, ovu pretpostavku ocenili kao neodrživu, budući da jednostavno nije vodila računa o još nekim, neobjašnjivim propratnim pojavama. Povrh svega, teško je bilo zamisliti da bića, sposobna za takve planetarne poduhvate, nisu bila u stanju da predvide katastrofalne seizmičke posledice do kojih bi, kao u ovom slučaju, moralo doći... Računice koje su se oslanjale na Zemlju kao model, jasno su ukazivale da bi do katastrofalnih poremećaja u lifosferi moglo doći tek ukoliko bi se uklonila, otprilike, jedna četvrtina svih okeanskih voda; smanjenje pritiska izbacivanjem, čak, šest biliona tona vode, ne bi izazvalo sveplanetarno pustošenje... Prema jednoj drugoj pretpostavci, do 'lančanog' pustošenja moglo je doći usled neželjenih posledica gravitoloških opita, koji su izmakli kontroli... Bilo je, najzad, i drugih pretpostavki: na primer, hotimično uništavanje zastarelih tehnoloških postrojenja; nenamerni klimatski poremećaji, izazvani izbacivanjem ogromnih vodenih masa u svemir; te, najzad, sveopšti civilizacijski haos izazvan nepoznatim razlozima.
     Međutim, nijedna od ovih pretpostavki nije bila u stanju da obuhvati sve uočene pojave i da ih objedini u jednu čvrstu celinu. Shodno tome, radiogram koji je Euridika odaslala neposredno pre no što je zaronila u Had u punoj je meri ovlašćivao izviđače da postupe prema vlastitim nahođenjima, i da, ukoliko to procene neophodnim, odustanu od bilo koje pojedinačne, odnosno, čak, od svih prethodno utvrđenih varijanti poverenog im zadatka.









7. LOV
     U Zetinom afelu, daleko od njenih džinovskih planeta, Stirgard postavi brod na eliptičnu orbitu, kako bi astrofizičarima omogućio da pod što je moguće povoljnijim okolnostima obave svoja osmatranja Kvinte. Kao što je to bio slučaj u sličnim sistemima, i ovde su se u izobilju mogle naći plutajuće krhotine ostarelih kometa - kometa koje su pogubile svoje repove i tokom uzastopnih prolazaka pokraj svog sunca rasprsle se u sleđene gromade. A onda, odjednom, sred tog razasutog stenja i pramenja prašine, na udaljenosti od oko četiri hiljade kilometara, DEUS uoči neko telo koji ni po čemu nije nalikovalo na meteor. Zraci radio-tragača ga dodirnuše, i ono se odazva metalastim odrazom. Nije, po svemu sudeći, u pitanju mogla biti komadina magnetita, sa visokim postotkom gvožđa: jer oblik mu je bio previše pravilan. U stvari, ličio je na noćnu leptiricu sa kratkim, debelim zglavkom, i zastupasto zasečenim krilcima. Četiri stepena topliji od okolnih gromada leda, nije se kretao kako su to obično činili meteori ili krhotine kometskog jezgra, obrćući se oko sebe; leteo je u pravoj liniji, iako bez ikakvog znaka da ga je nešto pokretalo. DEUS ga pomno ispita u svim spektralnim područjima, i konačno utvrdi razlog tolike stabilnosti stranog tela: ispuštao je slabašan mlaz argona, veoma razređen, i otud jedva uočljiv. Nije moglo biti sumnje: ili je u pitanju bila neka svemirska sonda, ili čak, brodić.
     "Pa, da ščepamo tog moljca", odluči Stirgard, i tako Hermes bi postavljena na putanju nepoznatog tela. Na udaljenosti manjoj od jedne milje od svoje žrtve, on ispali raketu sa posebnim hvataljkama. Zamka se širom otvori, tačno iznad stražnjeg dela neobičnog leptirića, i hvataljke ga čvrsto ščepaše, poput mengela. Tokom nekoliko narednih trenutaka, ništa se ne dogodi: nepoznatno telo, iako sada u čvrstom stisku, neuznemireno je nastavljalo svoj let. A onda, odjednom, temperatura mu poraste i mlazevi gasa na njegovom zadnjem delu vidljivo se pojačaše.
     Na ekranu, koji je do tada prikazivao bliski odnos između sheme lova i načina na koji se odvijao, odjednom zablista nekoliko znakova pitanja.
     "Da uključim apsorpciono polje?" upita DEUS.
     "Ne", odgovori Stirgard, pažljivo prateći brojače bolometra. Temperatura zarobljene letilice pope se na tri, pa na četiri, i konačno na pet stotina stepeni kelvina; uprkos tome, brzina jedva da joj se poveća. Temperaturna krivulja dosegnu krajnju tačku, a onda stade opadati. Zarobljena letelica se počela hladiti.
     "Kakav joj je pogon?" upita kapetan. Niko u kontrolnoj prostoriji nije progovorio ni reč, tek povremeno skrećući pogled sa glavnog na pokrajne ekrane, na kojima se moglo videti ono što se nalazilo izvan osnovnog vidnog polja. Samo je bolometar i dalje svetlucao.
     "Radijacija - nula?"
     "Nula", potvrdi DEUS. "Mlaz sve više slabi. Šta dalje?"
     "Ništa. Čekaćemo."
     Nastavili su tako let još dugo vremena.
     "Zašto je ne bismo prebacili na naš brod?" konačno predloži El Salam. "Mogli bismo je podvrgnuti ispitivanju pomoću iks-zraka."
     "Nema nikakve svrhe. Mrtva je - nema više goriva, i sasvim se ohladila. DEUS-e, prikaži nam je izbliza."
     Posredstvom elektronskih očiju na hvataljkama na ekranu im se prikaza crno telo, kao posuto ospama i delimično nagriženo.
     "Da je prebacimo na brod?" upita DEUS.
     "Još ne. Pokucaj po njoj nekoliko puta. Ne suviše jako."
     Između dugačkih hvataljki pomoli se jedna šipka, zakrivljena na kraju u obliku kuke, i pokuca nekoliko puta po oplati zarobljene letelice. Sitno vrtložje pepeljastog praha predstavljalo je jedini odgovor.
     "Možda ima ugrađen uređaj za suzbijanje jeke", javi se Polasar. "Mislim da bi je ipak trebalo podvrgnuti ispitivanju iks-zracima..."
     "U redu", složi se Stirgard, pomalo neočekivano. "DEUS-e, pokušaj sa SG-om."
     Dve vretenaste sonde, ispaljene sa pramca broda, sunuše put zdepastog tela letelice i postaviše joj se s leve strane. Gornji red monitora u kontrolnoj prostoriji odmah ožive, prikazujući spletove traka i zasenčenja; istovremeno na robovima ekrana pojaviše se i atomski simboli ugljenika, vodonika, silicijuma, mangana, hroma. Slova simbola, međutim, počeše se izduživati, što izaziva Rotmona da primeti:
     "Ne vredi. Morali bismo da je prebacimo na brod."
     "Previše je rizično" promrmlja Nakamura. "Bolje da je razložimo pomoću daljinskih komandi."
     "DEUS-e?" pozva kapetan.
     "Moguće je. Trebalo bi nam pet do deset časova. Da počnem?"
     "Ne. Uputi teletom. Neka je proreže na najtanjem mestu i prikaže nam njenu unutrašnjost."
     "Da joj prosvrdlamo oklop?"
     "Odlično."
     Još jedna sonda izmigolji se iz broda i pridruži se prethodnim dvema. Oklop se, međutim, pokaza pretvrdim čak i za dijamantsku bušilicu.
     "Moramo upotrebiti laser", javi se DEUS.
     "Pa... dobro. Ali podesi ga na najmanju jačinu, kako ne bismo oštetili ništa tamo unutra."
     "Ne mogu biti potpuno siguran", odvrati DEUS. "Da počnem?"
     "Dobro, samo pažljivo."
     Bušilica se provuče i nestade. Na označenom delu letilice ukaza se usijana bela mrlja, i kad se dim raziđe, u prorez bi uvučen vrh telefoto sonde. Na ekranu se ukaza valjkasta unutrašnjost, koja se na jednom kraju završavala ispupčenom pločom; sve vreme slika je lagano podrhtavala. DEUS se ponovo oglasi:
     "Oprez. Sudeći na osnovu spinografa, u središtu letelice nalaze se eksitoni; uočavam, takođe, prisustvo stvarnih čestica koje se zakrivljuju u Fermijev konfiguracioni prostor."
     "Kako to tumačiš" upita Stirgard.
     "Pritisak u središtu iznosi četiri stotine hiljada atmosfera - ili je, možda, u pitanju Holenbahov kvantni efekat."
     "Neka vrsta bombe?"
     "Ne... možda, energetski izvor. Kao pogonsko gorivo služio je argon. Međutim, zalihe su do kraja iscrpljene."
     "Možemo li da je povučemo na brod?"
     "Možemo. Neto energija u celini ravna je nuli."
     Izuzev fizičara, niko pojma nije imao šta bi to moglo značiti.
     "Pa, hoćemo li?" upita kapetan Nakamuru.
     Japanac se nasmeši. "Ko sam ja da se raspravljam sa DEUS-om?" Zatim se okrenu prema El Salamu. "A šta vi mislite?" El Salam samo potvrdno klimnu.
     I tako ulovljeni trofej bi izvučen u vulkansku prostoriju na pramcu broda i, iz razloga bezbednosti, okružen apsorpcionim poljem. Međutim, tek što su s tim završili, DEUS ih upozna sa svojim novim otkrićem. Upravo je uoćio još jedan predmet, znatno manji od pređašnjeg; međutim, po svoj je prilici bio obložen nekom tvari koja je apsorbovala radarske zrake. Ono što ga je odalo bile su preduće vibracije materijala od kojeg je bio načinjen. Predmet je imao oblik zatupaste cigare, i masa mu je iznosila oko pet tona. Još jednom su odaslani orbiteri, i posle zagrevanja izolacionih obloga, odvojiše ga od blistave metalne mase vretena. Svi pokušaji, međutim, da se predmet na bilo koji način pokrene ostadoše bez ikakvog uspeha. Bio je poput leša; na oklopu mu je zjapila rupu. Stanje u kojem su se nalazili rubovi otvora ukazivalo je na činjenicu da do probijanja trupa nije bilo došlo tako davno. I ovaj trofej je na kraju bio prebačen na brod.
     Moglo se reči da je lov dobro počeo. Teškoće su se javile tek pri ispitivanju i komadaju oba plena.
     Prva olupina, čija je dvesta tonska masa bila veoma nalik na neku orijašku kornjaču, odavala je, svojom ogrubelom školjkom izrešetanom tokom bezbrojnih sudara na mikrometeoritima i kosmičkom prašinom, starost od najmanje stotinu godina. Afel njene orbite nalazio se daleko iza putanje najudaljenijeg Zetinog saputnika. Anatomija čvrsto oklopljene kornjače, međutim, poprilično iznenadi njene analitičare. Izveštaj je bio podeljen u dva dela. U njegovom prvom delu Nakamura, Rotmon i El Salam postigli su punu saglasnost u pogledu opisa naprava koje su pronašli u tuđinskoj letelici; u drugom, pak, govoreći o svrsi tih naprava, njihova su se mišljenja žestoko razilazila. Polastar, koji se, takođe, povremeno pridruživao ispitivanjima, podvrgao je ozbiljnoj sumnji zaključke obojice fizičara. Njihov je izveštaj, po njegovim rečima, imao taman toliku vrednost koliku bi imao i izveštaj Pigmeja o egipatskim piramidama. Njihova saglasnost u pogledu materijala od kojeg je letelica bila sazdana nije ni najmanje doprinosila razjašnjenju svrhe kojoj je trebalo da posluži.
     Stara letelica raspolagala je krajnje neobičnim izvorom energije. Bile su to pijezoelektrične baterije, snabdevene konvertorom kakav fizičari nikada ranije nisu videli. Električne ćelije, smeštene u višestepenasti blok čisto mehaničkih pojačivača pritiska, proizvodile su struju vraćajući se u prethodni položaj, pulsiranjem putem sistema kalemova sa faznim samoindukcijskim otpornicima. Međutim, ćelije su takođe mogle izazvati trenutno i puno pražnjenje, ukoliko bi senzori ugrađeni u trup letelice izazvali kratak spoj u samoindukcijskim kalemovima. U tom bi slučaju čitavo strujno kolo, koje je teklo kroz dvokalemasti doboš, izazvalo pravu magnetsku eksploziju. Između akumulatora i kućišta nalazile su se prazne vrećice ili kesice ispunjene ugljenom. U njih su vodile staklolike cevčice, nalik, s unutrašnje strane, na zamagljena ogledalca; možda su u pitanju bila najedena optička vlakna. Nakamura je bio mišljenja da se olupina u nekom trenutku pregrejala, što je izazvalo i sagorevanje nekih od njenih jedinica i uništilo njene senzore. Međtim, Rotmon je bio mišljenja da oštećenja nisu bila prouzrokovana pregrevanjem; prema njemu, uzrok je bila kataliza. Kao da su neki mikroparaziti (dakako, ne organskog porekla) izjeli vodove u prednjem delu letelice. Pa i to veoma, veoma davno.
     Unutrašnja površina letelice bila je obložena sa nekoliko slojeva ćelija, nalik na pčelinje saće, samo znatno manjim. Samo je hromatografskim postupkom bilo moguće, u njihovom pepelu, ustanoviti prisustvo amino-silicijumskih kiselina - amino kiselina sa silicijumskom osnovom, sa dvostrukim vodoničnim vezama. I upravo su se na tome analitičari razišli. Polasar je bio mišljenja da su u pitanju ostaci izolacionog materijala; Kirsting je, s druge strane, zastupao stanovište da su u pitanju ostaci nešega što je bila napola živa, a napola neživa stvar - proizvodu tehnologije nepoznatog porekla i delovanja.
     Rasprava je bila i duga i žestoka. Posada Hermesa držala je u rukama dokaz o postojanju kvintanske tehnologije - odnosno, razine na kojoj se nalazila pre stotinak godina. Grubo uzev, teoretska osnova za ovakav graditeljski poduhvat mogla se porediti sa stanjem u kojem se nalazila zemaljska nauka pri kraju dvadesetog veka. S druge strane, intuicija, više nego bilo šta određeno, ukazivala je na to da se osnovni pravac razvoja tuđinske fizike već tada počeo odvajati od staza kojima su se Zemljani zaputiti. Nije moglo doći ni do sintetičke virusologije ni do tehnobiotike, bez prethodnog uvida u kvantnu mehaniku; međutim, kvantna mehanika mogla je izravno dovesti i do fisije i do fuzije atomskog jezgra. U tom razdoblju najbolji izvor energije za satelite ili međuzvezdane sonde bilo je nuklearno gorivo.
     Pa ipak, uprkos svemu, u toj staroj letelici nije bilo ni traga ikakvoj radijaciji. Da li je bilo moguće da su Kvintanjani uspeli da preskoče fazu lančanih reakcija u nuklearnim reaktorima i odmah pređu u sledeću - preobražavanje gravitacionih sila u čestice snažnog uzajamnog međudejstva? Međutim, već samo postojanje pijezoelektričnih baterija protivilo se takvoj pretpostavci. Sa drugom letilicom stvar je bila još gora. Ona je raspolagala baterijama sa negativnom energijom, što je proishodilo iz činjenice da se kretala podsvetlsnom brzinom kroz gravitaciona polja džinovskih planeta. Njen pulsacioni pogon razorilo je nešto - ma šta da je bilo u pitanju - što ga je žestoko pogodilo; možda gigadžulski hitac zgusnutog svetlosnog zraka. Ni na njoj nije bilo ni traga radioaktivnosti... Unutrašnji podupirači bili su načinjeni od monomolekularnih spletova ugljenikovih vlakana - što je predstavljalo ne malo dostignuće u inženjerstvu zasnovanom na čvrstom materijalu... U očuvanijem delu iza pogonske komore pronašli su neke polomljene cevi sa superprovodljivim spojevima, koji su se, na nesreću, završavali - kako se Polasar odmah požalio - "baš na najinteresantnijem mestu". O čemu je tu bila reč? Fizičari, čak, zađoše u razmatranja kojih bi se, u uobičajenim okolnostima itekako klonili. Možda je olupina u svojoj utrobi nosila generator za proizvodnju nestabilnih superteških jezgara? Anomalona? Ali sa kakvom svrhom? Ukoliko je u pitanju bila potpuno robotizovana istraživačka laboratorija, to bi još i moglo imati smisla. Međutim, da li je, odista, baš laboratorija bila u pitanju? I iz kog je razloga istopljeni metal s unutrašnje strane rupe na trupu letelice bio nalik na neku vrstu arhaičnog indukcionog kalema? Povrh svega, duž superprovodljive niobijumske legure - zapravo celom njenom dužinom - nalazile su se sitne rupice; delovi koji kao da su bili izjedeni usled dejstva endotermičke katalize. Kao da se neka vrsta 'erozivnih virusa' hranila strujom, ili tačnije rečeno, samim superprovodnikom.
     Još neobičnija bila su malena središta razaranja, uočena na obe letelice. Ta mestimična oštećenja nisu mogla nastati kao posledica nikakvog razornog, spoljnog počinioca. U stvari, sastavni delovi žica kao da su bili skroz pregriženi, ili oglodani, pri čemu su nastale sićušne šupljine, u nizu, nalik na brojanice. Rotmon, koji je u svojstvu hemičara bio pozvan da da svoj sud, konačno zaključi da su u pitanju posledice izuzetno delatnih makromolekula. Čak mu je pošlo za rukom i da izdvoji neke od njih. Imali su oblik asinhronih kristala, i još nisu izgubili svoja selektivna razorna svojstva. Neki među njima napadali su samo superprovodnike... Posluživši se elektronskim mikroskopom, Rotmon prikaza svojim kolegama kako ovi neživi paraziti, poput nevidljivih glodara, krče sebi put do vlakana niobijumskih superprovodnika, sve se više množeći što više materijala beše proždrano. Hemičar je, dakako bio daleko od mišljenja da su se ovi 'virusoidi' - tako ih je nazvao - mogli tek tako pojaviti u samom srcu letelice. Njegova je pretpostavka bila da su aparati ovim virusoidima bili 'zaraženi' dok su im se delovi još nalazili u fazi sklapanja. Iz kog razloga? Da li je u pitanju bio neki opit? U tom slučaju, zbog čega su odaslati u svemir?
     Palo im je na pamet da je možda posredi bila smišljena sabotaža i to još od trenutka kada je naprava bila konstruisana. Ukoliko je ovakva pretpostavka uopšte imala osnova, iza svega je mogao stajati neki sukob - međusobno suprotstavljeni interesi. Nekima od članova posade, međutim, ovakva su domišljanja već bila ozbiljno počela da zaudaraju na antropocentrični šovinizam. Zar, zaista, problem nije mogao biti u nekom unutrašnjem kvaru na samom aparatu - i to na njegovom molekularnom nivou? U nečemu poput raka jednog neživog mehanizma; jedne tvorevine tananog i veoma složenog ustrojstva? Logičar-hemičar smesta je takvu mogućnost odbacio, bar kada je prva, starija letelica, kornjača - ona koju su tokom lova nazivali 'noćnom leptiricom' - bila u pitanju. Što se tiče druge, nikakvu mogućnost nije se usuđivao da odbaci sa istom merom sigurnosti... Mada im i dalje nije polazilo za rukom da shvate svrhu s kojom su obe letelice sazdane, napredak u inženjerskom umeću do kojeg je došlo u razdoblju što je prošlo između izgradnje jedne i druge bio je jednostavno zapanjujući... I pored roga, ovi 'erozivni virusi' uspeli su da na obe letelice pronađu najranjivija mesta, da na njima započnu svoje sveuništavajuće ždranje.
     Našavši se na tragu jedne ovakve ideje, Rotmon niti je bio spreman niti je želeo da od nje digne ruke. Makroelektronsko ispitivanje uzoraka uzetih s obe letelice napredovalo je prilično brzo, budući da je analizatorom koji je ispitivanje obavljao upravljao lično DEUS. Bez te visokoefikasne pomoći, bilo je očigledno da bi za tu nekrohistološku analizu jedva dostajala i godina dana. Ishod ispitivanja stekao se u nagoveštajima da su neki sastavni delovi na obe letelice razvili neku vrstu otpornosti na delovanje katalitičke korozije; da se, čak, iako u veoma uskom, veoma osobenom smislu, po analogiji sa živim organizmima i mikrobima, moglo govoriti i o imunosti. Analitičarima se u mašti, već sasvim jasno, ukazivala živa slika mikrovojnog sukoba, rata vođenog bez boraca, topova i bombi, u kojem su tajno oružje, čudovišno delatno, predstavljali polukristaloidni pseudoenzimi.
     Kao što se ponekad, zaista, događa pri tvrdoglavom držanju za jednu jedinu istraživačku nit, ukupan smisao otkrića do kojeg se došlo, umesto da pojednostavi, zapravo je stvari činio utoliko složenijim ukoliko je rad dalje napredovao. Fizičari, Rotmon i Kirsting više nisu ni izbijali iz glavne brodske laboratorije. Od neživih 'hranljivih kultura' načinjeno je desetak 'odbrambenih' odnosno 'razornih' uzoraka. Istovremeno, granica između onoga što je predstavljalo sastavni deo tuđinske mašinerije i onoga što je na nju nasrnulo, da je uništi, sve više se stala zamućivati. Kristing, čak, poče da zastupa stav da, u načelu, takva granica ni u kakvom doslovno objektivnom smislu, nikada nije ni postojala... Zamislite, objašnjavao je, da je na Zemlju iznenada prispeo neki premudri superkompjuter, bez ikakvih saznanja o fenomenu života, budući da su i njegovi elektronski preci još davno, veoma davno, zaboravili da su ih nekad načinila neka biloška stvorenja. Susreo je, dakle, i proučio čoveka koji je 1) imao kijavicu, i 2) čitavu koloniju parazita u crevima. Da li je prisustvo virusa u čovekovom nosu njegovo 'svagdašnje, prirodno stanje'? Pretpostavljamo, takođe, da je čovek, tokom ispitivanja, slučajno pao i zaradio čvorugu na glavi. Ispod čvoruge došlo je do podliva. Krvni sudovi pretrpeli su blaže oštećenje... Međutim, čvorugu je bilo moguće protumačiti i kao neku vrstu jastučeta za ublažavanje udarca, koji je organizam stvorio kako bi se lobanja na tom mestu zaštitila od novog udarca. Da li bi takvo tumačenje zaista moralo biti nezamislivo? Nama se ovo čini smešnim, ali nipošto nije u pitanju šala; reč je, zapravo, o opštem naučnom pristupu vanljudskim pojavama.
     Saslušavši pažljivo razmišljanja svojih stručnjaka, Stirgard jedva da i klimnu glavom; dade im ipak još pet dana za dalja istraživanja. Bio je to pravi nebeski dar! Tokom poslednjih pedeset godina razvoj tehnobiotike na Zemlji krenuo je potpuno drugačijim smerom. 'Nekroevolucija' bila je procenjena kao nekorisna. Nije, čak, bilo saglasnosti ni u pogledu neke 'mašinske specijacije'. Međutim, do našeg časa nije bilo nikakvog pouzdanog dokaza da do takvog nečeg nije moglo doći upravo na Kvinti.
     Sve što je, na kraju, kapetana zaista zanimalo, bilo je: da li pretpostavka o sukobu između kvintanskih graditelja letelica može činiti temelj na kojem će biti moguće saznivati buduće odluke o izviđanju planeta?
     Izlažući sva saznanja do kojih su došli, stručnjaci, međutim, nijednog trenutka nisu bili ni izbliza spremni da govore o nečem tako određenom kao što je bilo kakav 'temelj'. U njihovim pretpostavkama nije bilo ničeg pouzdanog; nije bilo nikakvih činjenica. Dovoljno im je već bilo poznato da bi shvatili koliko su krhke bile početne pretpostavke na kojima su sazdali svoja domišljanja...
     Dodatnu nevolju činilo je odsustvo - u obe olupine - bilo kakvog komunikacionog sistema, koji bi makar malčice bio nalik na nešto što je, kao konačno, proisteklo iz teorije o automatici i informatici. Da li su to virusoidi u celosti poždrli takve pseudonervne mreže? Ipak, čak i u tom slučaju, morali bi se bar naći neki tragovi, preostaci. A možda ih je i bilo samo što tragačima nije polazilo za rukom da ih prepoznaju? Polazeći, na primer, od bednih ostataka tranzistorskog radija ili džepnog računara - preko kojih je prešao parni valjak - da li bi iko bio u stanju da, čistom dedukcijom, dođe do Maksvelove ili Šanonove teorije?
     Poslednje većanje proteće u atmosferi neuobičajene napetosti. Stirgard je još odavno digao ruke od nastojanja da izvuče neke određene odgovore. Stoga je jedino upitao da li postoji ikakav dokaz da su Kvintanjani zaista ovladali umećem sidernog inženjeringa. To je pitanje, bar za njega, bilo od ključne važnosti. Naravno, čak i ukoliko je neko pogađao zbog čega kapetan toliko drži do tog svog pitanja - glasno ništa nije rekao... I tako je Hermes i dalje plutao u trami, a ljudi u njemu bili su i dalje zaglibljeni u mulju nepoznanica.
     Piloti - Haraš i Tempe - pratili su raspravu ne progovorivši ni reč. Čak je i lekar ostao nem. Arago, koji više nije ni navlačio svoju monašku odeću, tokom razgovora (dogodilo se, slučajno, da su njih četvorica sedela na gornjem spratu, iznad kontrolne prostorije) ni jedan jedini put se nije osvrnuo na svoje nekadašnje reči: "A šta ako tamo preovlađuje Zlo?" Međutim, kada Gerbert primeti kako mu se čini da stvarnost uvek zaostaje za očekivanjima, Arago mu se žestoko suprotstavi. "Prisetite se samo", počeo ga je podsećati, "koliko smo samo prepreka morali da prebrodimo, prepreka koje su naši preci, još koliko u dvadesetom veku, smatrali neprebrodivim. Prisetite se, takođe, koliko nam je put dovde bio divan, bez ikakvih smetnji... Preleteli smo toliko svetlosnih godina ne izgubivši ni jednog jedinog čoveka; Euridika je bez greške zašla u Had, a mi smo, opet, sa svoje strane, prodrli u samo srce sazvežđa Harpije, i samo nas još nekoliko dana, ili možda časova, deli od te naseljene planete."
     "Vaše su reči zaista lekovite, oče", nasmeja se Gerbert. Jedino se još on obraćao dominikancu na taj način. Jednostavno, osećao je nelagodu ukoliko bi izostavio ono 'oče'.
     "Govorim samo ono što jeste, i ništa više. Ne mogu vam reći šta će na kraju biti. Ali ta vrsta neznanja predstavlja naše prirodno stanje."
     "Znam šta u stvari mislite, oče", upade Gerbert naglo. "Da Stvoritelj zapravo nije želeo da dođe do ovakvih ekspedicija - ovakvih susreta, ovakvih 'mešanja' civilizacija - i da je upravo iz tog razloga između njih postavio bezmerne prostore svemira. Pa ipak, mi ne samo što smo napravili pitu od rajske jabuke, već evo, upravo testerišemo i samo Drvo Saznanja..."
     "Ukoliko zaista želite da saznate šta mislim, stojim vam na raspolaganju. Međutim, ja verujem da nas Stvoritelj nije ni u čemu ograničio - ni u čemu. U međuvremenu, ni dalje nam nije znano šta će tek procvetati iz kalemova na Drvetu Saznanja..."
     Piloti nisu imali priliku da do kraja saslušaju ovu teološku raspravu, budući da ih je kapetan pozvao; upravo je utvrdio kurs prema Kvinti. Upoznavši ih sa utvrđenom putanjom, on dodade:
     "Postoji na brodu raspoloženje koje nisam očekivao... Mašte kao da pomalo previše bujaju. Kao što vam je i samima poznato, stalno se govori o nekim zagonetnim sukobima, o mikrooružjima, nanobalistici, ratu. Što se mene lično tiče, rekao bih da smo suočeni sa predrasudama. Ukoliko budemo počeli da drhtimo već pri samom pretraživanju jedne ili dve slupane letelice, uskoro više ništa neće biti od nas: sve što bismo, eventualno, namerili da učinimo, činiće nam se bolesno nesmotrenim. Rekao sam to već naučnicima, a sada to kažem i vama. A sada - punom brzinom napred! Do Septime, neka vam DEUS održava kurs. Ali, tamo, hoću da ste za krmom. Što se vaših dežurstava tiče, sredite to kako vam najbolje odgovara."
     Brod ponovo krenu i, ma koliko slabašna, gravitacija se ponovo javi. Haraš pođe sa Tempom po staru knjigu iz naučne fantastike, koju su poneli s Euridike. Dok su se rastajali na vratima kabine, Haraš, znatno viši, lako se naže nad svojim drugarom, kao da bi da mu oda neku tajnu, i reče:
     "Ter Horab je zaista dobro procenio kome daje Hermesa u ruke. Da li si ikad sreo boljeg momka?"
     "Možda, jednom. Ne boljeg. Već, čoveka poput njega."









8. MESEC
     Planetu je okruživao prsten sastavljen od ledenih gromada koje su, uzete zajedno, tvorile ogromnu, ali i nestabilnu ploču. Proračuni koje su izveli Fild i Lo Bjanko neposredno pre zarinuća Euridike pokazali su se ispravnim. Budući podeljen na jedan veliki i tri manja odeljka, usled smetnji koje je na njemu izazivao Kvintin mesec, prsten je mogao potrajati još najviše hiljadu godina; naime, dok mu je prečnik postajao sve veći, masa mu se sve više smanjivala. Spoljni obod širio se usled delovanja centrifugalnih sila; unutrašnji, pak, usled atmosferskog trenja, preobraćao se u istopljene krhotine i paru, tako da se deo vode, izbačene u svemir do ovog trenutka neodgonetnim postupkom, vraćao na planetu putem obilnih i večitih kiša. Teško je bilo poverovati da su to Kvintanjani sebi hotimično načinili tuševe dostojne Potopa... Isprva je prsten činilo tri do četiri biliona tona leda; svake godine, međutim, gubio je po nekoliko milijardi tona.
     U samoj toj činjenici krio se čitav niz zagonetki. Prsten nije mogao biti bez uticaja na klimu na čitavoj planeti. Pored toga što ju je zasipao silnim kišama, njegova se moćna senka - tokom planetinog putovanja oko sunca - protezala preko dobrog dela njene površine, prekrivajući čas severnu, čas južnu hemisferu. Prečeći put sunčevim zracima, reflektujući ih, prsten je ne samo snižavao srednju temperaturu na planeti, već je, takođe, ometao slobodne tokove pasatnih vetrova u njenoj atmosferi. Ivična područja na obema stranama senke kiptela su od oluja i ciklona.
     Ukoliko su žitelji planete snizili razinu svojih okeana, bez sumnje su raspolagali i sa dovoljno energije da zavitlaju vodu u visine (kao kad bi voda u nekom vodopadu sunula uvis) dvostrukim ubrzanjem, šaljući na taj način ledene mase daleko od planete, kako bi se ili istopile od sunčeve toplote i nestale bez traga, ili preobrativši se u ledene meteore, zanavek iščezle među asteroidima.
     Ukoliko, pak, nisu raspolagali sa dovoljno energije, graditelji prstena ne bi ni pokušali da ga sazdaju, znajući sasvim dobro da bi od samog početka predstavljao potpun promašaj. Predvideti njegovo konačno survavanje bila je stvar lagane, gotovo osnovačke računice. Shodno tome, nije greška u planetarnom inženjerstvu, već neki drugi razlog bio posredi da se obustavi preduzeće započeto pre mnogo godina. U svakom slučaju, takav se zaključak činio neizbežnim.
     Prsten - spljošten disk sa rupom prečnika od petnaest hiljada kilometara, unutar kojeg se oko sebe obrtala tako ovenčana planeta - u svojim središnjim pojasevima bio je načinjen od ledenih gromada; na spoljnim rubovima, međutim, činili su ga polarizovani kristali leda - po svoj prilici, po svesnoj zamisli. Drugim rečima, i u pogledu kretanja i u pogledu oblika prsten je od samog početka bio pod potpunom kontrolom; nalazio se u ekvatorijalnoj ravni, i spoljni mu je rub bio vrlo postojan. Međutim, sa svoje unutrašnje strane, neposredno iznad ekvatora, delovao je nekako haotično i bezoblično. Sve u svemu, ličio je na neko svemirsko zdanje tek dopola dovršeno, a potom prepušteno samo sebi. Ali zbog čega?
     Iz okeana su se uzdizala dva velika i još jedan manji kontinet. Manji je bio otprilike tri puta veći od Australije; budući da je ležao unutar severnog polarnog kruga, posada Hermesa dala mu je ime Nordstralija. Pomoću infraskopa ustanovljeno je postojanje toplijih područja na svim kontinentima koja, međutim, nisu bila seizmičkog porekla; moguće je da su u pitanju bili termalni otpaci iz velikih energetskih centrala. Po svemu sudeći, nije bila reč o stanicama koje su koristile ugalj ili naftu, niti o stanicama koje su sagorevale neku vrstu nuklearnog goriva. Prve bi se lako odale zagađenošću vazduha; potonje, pak, radioaktivnim pepelom... U ranim danima korišćenja atomske energije Zemlja je, kao što je poznato, bila suočena s ne malim problemima u bezbednom uklanjanju uparavo takvog pepela. Ali za inženjere koji su bili u stanju da deo svojih okeana izbace izvan svog gravitacionog korita, ratosiljati se na sličan način radioaktivnih otpadaka predstavljalo bi dečju igru. Pa ipak, u ledenom prstenu nije bilo ni traga radioaktivnosti. Prma tome, ili su Kvintanjani razvili neku sasvim drugačiju vrstu nuklearne energije, ili su se, naprosto, koristili nekom potpuno različitom energijom. Kakvom?
     U brazdi koju je planeta ostavljala za sobom pružao se gasoviti rep, sa obiljem vodene pare koja je najvećim delom poticala upravo od prstena.
     Lebdeći na stacionarnoj orbiti iza Sekste (planete nalik na Mars, ali veće, sa gustom atmosferom zatrovanom neprestanim vulkanskim isparenjima i jedinjenjima cijanida), Hermes odasla šest sondi da izbliza osmotre Kvintu. Sonde su uspešno, i besprekidno, slale svoje izveštaje, i zahvaljujući njima DEUS je uspeo da načini detaljnu sliku planete. Najzagonetniju stvar su, i dalje, predstavljali radio-šumovi. Najmanje nekoliko stotina snažnih odašiljača dejstvovalo je širom ogromnih kopnenih masa, ali bez ikakvih uočljivih promena bilo u fazama bilo u frekvencijama: u pitanju su bili haotični, bezoblični šumovi. Položaj antena odašiljača bilo je lako ustanoviti: bile su ili direkcione ili iotropijske - kao da su Kvintanjani bili odlučili da ometaju sve kanale za elektromagnetnu komunikaciju, od najkraćih do kilometarskih talasnih dužina. I oni sami mogli su međusobno komunicirati jedino direktnim vodovima, žicama ili kablovima. Kakva je onda bila svrha tih šumova, pogotovo ako se ima u vidu činjenica da su bili potrebni gigavati energije da bi se oni povezali?
     Još su neobičniji bili - 'neobičnosti' planete umnožavale su se u skladu sa dužinom osmatranja - veštački sateliti. Bilo ih je, možda, i čitav milion - na niskim i na visokim orbitama, pri čmu su neke bile kružnog a neke eliptičnog oblika, sa afelima koji su, čak, zalazili daleko s one strane Kvintinog meseca. Hermesove sonde takođe su uočile i satelite u svojoj neposrednoj blizini, neke od njih na udaljenosti od svega osam do deset miliona kilometara. Sateliti su se međusobno veoma razlikovali, kako u pogledu obima tako i u pogledu mase. Najveći su po svoj prilici bili prazni: plutajući svemirski baloni. Neki su se, kada im je gas istekao, i raspali. Svakih nekoliko dana, po neki od tih beživotnih satelita sudario bi se sa ledenim prstenom, stvarajući odista zamaman prizor, s odsevima munja u svim duginim bojama, budući da su se sunčevi zraci razlagali usled oblaka ledenih kristala koji su se u takvim prilikama podizali. Takvi su se oblaci veoma sporo raspršivali svemirom... S druge strane, živi sateliti - živi u tom smislu što su se kretali tačno određenim orbitama, koje su zahtevale stalne ispravke kursa, i što su na neshvatljiv način menjali oblik, poput džinovskog svitka metalne folije - nikada se nisu sudarali sa Kvintinim prstenom. Već na prvi pogled, trodimenzionalna karta satelita, načinjena holografskim putem, ličila je na džinovski roj pčela, stršljenova i mikroskopskih mušica što obleću oko planete. Međutim, ta mnogoslojna gomila ipak nije bila nasumično raspoređena. Odmah se mogla uočiti njena osnova shema: sateliti što su se nalazili na nižim orbitama najčešće su se kretali u grupama od dva ili tri, dok su se ostali (naročito u stacionarnom području, gde je svaki od njih bio u punoj uklađenosti sa površinom planete) kretali ka suncu i od njega, kao da pri tom izvode neke plesne figure.
     Kako su podaci o merenjima na licu mesta počeli sve učestalije pristizati, DEUS je sve više bio u prilici da sačini sistem koordinata, neku vrstu mešovitog sferičnog grafikona. Međutim, praviti razliku između 'mrtvih' i 'živih' satelita, između onih koji su nasumično plutali i onih koji su bili usmeravani, odnosno samousmeravani, predstavljalo je izuzetno težak zadatak. U jednačini je moralo naći mesta i mnoštvo mikroskopskih masa, a svi su se oni, najčešće, sunovraćivali put sunca. Slika se potom izoštrila, otkrivajući bezbroj ostataka nekadašnjih raketa i satelita... koji su se, najčešće, sunovraćivali put sunca. Neki od njih imali su oblik toroida - krofni - iz kojih su štrčali končasti parošci. Najveća među njima, negde na pola puta između planete i njenog meseca, još je odavala znake aktivnosti. Parošci su, zapravo, bile dvopolne antene, i njene je emisije, pošto su otklonjeni pozadinski šumovi što su dopirali sa planete, bilo moguće izdvojiti kao šum smešten u najkraćem, ultra-radio opsegu. Deo tih emisija spuštao se čak do opsega rendgenovih zraka; međutim, oni nisu dopirali do Kvintine površine, budući da ih je njena atmosfera usput upijala.
     Svakog novog dana DEUS je dolazio u posed neke nove informacije. Nakamura, Polasar, Rotmon i Stirgard i dalje su lupali glavu nad tom rešetkom - sačinjenom od niza rešetaka. Piloti se, međutim, nisu upuštali u naučne raspre; stvorili su o tome vlastito mišljenje - najkraće rečeno, da Kvinta predstavlja planetu inženjera obuzetih nekom vrstom manije. Odnosno da je - još grublje rečeno - SETI uložila milijarde i preorala čitave planine da bi naišla na civilizaciju koja je skroz-naskroz pošizila. Pilotima, dakako, pri svemu tome nije promaklo da je u svom tom ludilu bilo i nekog sistema. Ono što je najpre padalo na um bila je slika 'radijske klanice': rata vođenog poput radio-emisija dovedenog do apsurda, kada više niko ništa svoje nije odašiljao, već je svako nastojao da zaguši onog drugog.
     Fizičari su, opet, nastojali da DEUS-u priteknu upomoć podnoseći mu hipoteze potpuno tuđe ljudskom duhu. Možda su se žitelji Kvinte anatomski i fiziološki do te mere razlikovali od nas da su slike i govor zamenili nekim drugim, ne-akustičnim i ne-vizuelnim čulima, odnosno šiframa. Dodira? Mirisa? Ili im je, možda, čulna spoznaja bila na neki način povezana sa gravitacijom? A možda su, opet, šumovi predstavljali odašiljanje energije, a ne informacija? Možda su, čak, informacije bile slate putem talasnih strujanja koje astrofizika naprosto nije bila u stanju da uoči. Možda je, najzad, umesto da se na svaki mogući način nastoji da se u toj naizgled besmislenoj elektromagnetnoj jeci uhvati neki smisao - naprosto trebalo u celosti izmeniti čitav program analize.
     Na svako od takvih pitanja DEUS je odgovorio na svoj uobičajeni način: suvo i strpljivo. Premda mu je bilo veoma mnogo znano o ljudskim emocijama, on, sam, bio ih je potpuno lišen.
     "Ukoliko su ti šumovi zaista izraz prenosa energije, u tom bi slučaju morale postajati i prijemne stanice; pri tom, nešto bi se energije moralo i gubiti, ma koliko mala ta količina bila, budući da je stopostotna efikasnost jednostavno nemoguća. Međutim, do ovog trenutka na planeti nismo uočili nijednu takvu prijemnu stanicu - dakako, takvu čija bi veličina bila u skladu s odašiljanom energijom. Jedan deo te energije, onaj koji je u stanju da prodre kroz atmosferu, usmeren je prema nekim od orbitera... Ali ostali odašiljači - kao i ostali orbiteri - ometaju ove usmerene emisije, i to u potpunosti. Sledeće poređenje je dosta slikovito: kao da je u pitanju neka velika masa ljudi koji žele da međusobno povedu razgovor, ali pri tom svi govore uglas, sve vreme sve više dižući glas da bi se uopšte mogli čuti. Međutim, ma koliko mudro moglo biti ono što svaki od govornika nastoji da kaže - ishod je jedino svopšta buka, nalik na zavijanje čopora.
     Pored toga, čak i ukoliko se izvesna područja emisija i koriste za komuniciranje, te se emisije, uprkos svemu, i dalje mogu javljati kao bezoblični šumovi, naročito ako su emisioni kanali potpuno zagušeni. Međutim, šumovi što dolaze sa Kvinte imaju i jedno neobično svojstvo. Oni, naime, ne predstavljaju baš 'potpun haos'; pre su, moglo bi se reći, proizvod međusobno suprotstavljenih emisija. Svaki odašiljač drži se tačno svoje talasne dužine. Drugi odašiljači ili ometaju prve ili ih sasvim prigušuju svojim kontra-amplitudama."
     DEUS im i vizuelno predoči to elektromagnetno komešanje, time što radio-emisije pomeri u zonu vidljivog dela spektra. Bledo, spokojno lice planete odmah ustupi mesto prizoru višebojnih treperenja. A kada DEUS emisione stanice još i oboji u zeleno odašiljače u belo, a 'kontraemisione stanice' u crveno, Kvinta se sva preobrati u šaroliku loptu boja koje su se međusobno neštedimice nadmetale... Pomahnitala crvena boja sve je više okruživala releje, bojeći njihovu belinu rumenilom; u isti mah, i zelena boja provali poput poplave... Konačno se uspostavi nešto nalik na zamućenu paukovu mrežu boja; povremeno bi neka od njih prevladala, ali na kratko: odmah bi se povlačila, ustupajući mesto nekoj drugoj...
     U međuvremenu počeše pristizati i podaci sa sondi odaslatih da ispitaju Kvintin mesec. Od pet odaslatih dve su nestale - nije bilo poznato kako - negde u periselenijumu, u tački koja nije bila dostupna pogledu sa Hermesa. Stirgard oštro ukori Haraša zbog tog nehata; ovaj je, naime, propustio da iz izviđačkih sondi uputi i prateće, koje bi bile u stanju da ih sve vreme nadgledaju, čak i s druge strane meseca... Preostale tri, međutim, uspešno su obišle planetinog prirodnog pratioca. U nemogućnosti da svojim signalima probiju debele slojeve šumova, slike su Hermesu uputile pomoću šifrovanog laserskog zraka.
     U samom početku primljena informacija bila je do te mere krcata da je jedan jedini impuls, u nanosekundi, sadržao čak hiljadu bita. Jedva jedan minut posle toga DEUS objavi da se iz aposelenijuma tri krivntanska orbitera, do tada neuočena zbog malih razmera, počinju približavati sondama. DEUS je sada uspeo da ih uoči zbog povećane toplote koju su počeli da odaju posle paljenja motora, kao i zbog snažnog ubrzanja, u skladu sa Doplerovim efektom. Ništa nije ukazivalo na mogućnost da im je sa planete stigao nalog da presretnu sonde; za to, u stvari, nije ni bilo vremena. Orbiteri su se sada nalazili na kursu koji bi ih, na kraju, doveo do sudara sa sondama, i kapetan naloži da se izvede manevar kojim bi se sudar izbegao. Tročlani izviđački odred izbaci potom ispred sebe veću količinu metalnih folija i balona - što, međutim, ne zavara presretače. Sonde onda izručiše iz sebe oblak sodijuma i ispališe u njega kiseonik; oganj buknu, i oblak se začas pretvori u plamenu kuglu. I u trenutku kada kvintanski orbiteri uleteše u nju, na drugoj strani, spiralnom putanjom, sonde iz nje izroniše; međutim, umesto da se upute ka brodu, čeomice se međusobno sudariše i istog časa pretvoriše u prah.
     Stirgard posle toga povuče sve osmatračke sonde sa njihovih orbitalnih položaja, i DEUS započe s analizom podataka prikupljenih tokom izviđanja. Na suprotnoj mesečevoj strani, ogoleloj i izbradzdanoj kraterima, poigravao je neki plamičak, čiji je spekatar sadržao sva svojstva nuklearne plazme; kretao se, napred-nazad, tako brzo da bi, da ga snažno magnetno polje nije držalo na uzdi, sigurno otperjao u svemirske dubine i tamo gotovo trenutno utrnuo. Šta je predstavljao taj plamičak koji je tolikom brzinom, od oko šezdeset kilometara u sekundi, neprestano putovao tamo-amo, između dva prastara kratera? Šta je, zaista, predstavljao taj ignus fatuus?
     DEUS ih je uveravao da na planeti još nisu otkrili Hermesovo prisustvo i da brod, prema tome, nije bio pod njenom paskom. Nije, zaista, bilo nikakvih nagoveštaja da ih prate. Koristeći se Sekstinom atmosferom kao sočivom za radioskope, DEUS je beležio stalnoprisutne šumove, kroz koje su se povremeno probijala neka pucketanja, nesumnjivo nastala usled sudara orbitera sa ledenim prstenjem.
     Javile su se ubrzo i razlike u gledištima u pogledu toga šta im je dalje valjalo činiti. Saglasnost je postojala samo u tome da Kvintanjanima još nije trebalo objaviti svoj dolazak. Trebalo je ostati prikriven, na sadašnjem mestu - bar dotle dok ne uspeju da razreše makar neku od brojnih zagonetki. Rasprava se, prvenstveno, odnosila na dilemu da li na suprotnu stranu Kvintinog meseca poslati robotizovano vozilo, ili i sam brod spustiti tamo. Što se tiče izgleda za uspeh bilo u prvom bilo u drugom slučaju, DEUS je znao taman onoliko koliko i sama posada - što će reći, baš ništa. Osluškivanja koja su obavile izviđačke sonde ukazivale su na to da Kvintin mesec nije bio naseljen - iako je imao vlastitu atmosferu. Mada mu je masa bila jedan i po put veća od mase Zemljinog meseca, ipak, sam od sebe, ne bi bio u stanju da je sačuva. A i sastav njegove atmosfere predstavljao je još jednu, dodatnu zagonetku: sastojala se od plemenitih gasova - argona, kriptona, ksenona, kao i helijuma u tragovima. Bez nekog veštačkog izvora, koji ju je stalno popunjavao, sva atmosfera bi se raspršila svemirom tokom nekoliko stotina godina.
     Još pouzdaniji dokaz inženjerijskog umeća predstavljao je onaj plazmatični plamičak. Ali Mesec je bio nem; takođe, nije imao ni vlastito magnetno polje... Konačno, Stirgard odluči da spusti brod tamo. Ukoliko je na mesecu i bilo kakvih stvorenja, morala su se nalaziti ispod njegove površine, duboko pod njegovom stenovitom krestom izbrazdanom kraterima i kotlinama. Zamrznuta mora lave blistala su okružena prugama što su se poput podnevnih senki odbijale od najvećeg kratera.
     Dakle, spustiće se, ali će najpre Hermesu dati privid komete... Iz zalizaka na trupu broda, koji se sada otvoriše s obe strane, iz tankova pokulja pena; mlazevi posebne gasovite smese zapališe je i pena optoči čitav brod poput džinovske mahune, prekrivene nepravilnim, stvrdnutim mehurovima. Poput koštice u nekoj voćki, Hermes bi obmotan sunđerastom, grožđanom masom. Čak je i iz prilične blizine bio nalik na izduženi komad stene izbrazdane kraterima. Rasprsnuti mehurovi činili su da mu površina postane potpuno nalik na površinu kakvog asteroida, kojeg su vekovima rovali meteoriti i kosmička prašina. Motori, bez kojih se, dakako, nije moglo, predstavljali bi rep komete; bližeći se perihelu, uvek bi bio okrenut nasuprot suncu - obmana stvarana zahvaljujući deflektorima u motorima. Pomnom spektralnom analizom lako bi se ustanovilo da ni sastav ni ponašanje gasova nisu priličili nikakvoj kometi. Međutim, u pogledu toga ništa se nije moglo učiniti.
     Hermes se iz Sekstine u Kvintinu orbitu stade premeštati hiperboličnom brzinom - takve su visokobrzinske komete postojale, mada su bile retke, i po pravilu su dolazile izvan sunčevog sistema. Posle dve sedmice leta, našavši se s one strane meseca, stade kočiti, istovremeno odaslavši naročite sonde sa televizijskim kamerama. Privid prastare, izubijane stenovite mase bio je savršen; i samo bi se usled nekog veoma snažnog udarca ta lažna stena ugnula, budući elastična poput kakvog balona. Međutim, samo spuštanje nije se ni na koji način moglo prikriti. Dok je brod ulazio u mesečevu atmosferu, s krmom nadole, oganj iz njegovih motora sagori sunđerastu masu što je prekrivala mlaznike; ostali deo posle obavi atmosfersko trenje. Crveno-usijana maska se pocepala i obnaženi metalni kolos, pritiskujući oganj pod sobom, poleže na svojih šesto nogu, ispitavši najpre tle, ispalivši u njega čitav niz granata. Neko vreme komadići sagorele sunđeraste mase zasipali su brod poput džinovskih kišnih kapi. A kada se pogled konačno razbistri, posada stade da mesečevu površinu osmatra s jednog kraja obzorja na drugi. Od plazmatičnog plamička delio ih je samo nazubljeni rub velikog kratera.
     S obzirom na preovlađujući pritisak od četiri stotine hektopaskala, moglo se pomišljati na upotrebu 'koptera radi osmatranja iz vazduha: to je, istovremeno, značilo pristupiti neprikrivenom osmatranju. I tako započe igra čija pravila još nisu bila poznata, ali čijih su rizika svi bili i te kako svesni.
     'Kopteri, odaslati u grupi od osam letelica, i pokrivajući kružnu površinu od oko hiljadu milja, ne naiđoše ni na kakvu prepreku. Na osnovu snimaka koje su oni načinili složena je mapa koja je obuhvatala područje od osam hiljada kvadratnih kilometara, sa središtem u tački prizemljenja. Bila je to karta tipično bezvazdušnog nebeskog tela, sa nasumično razbacanim kraterima napola ispunjenim vulkanskom sedrom - osim na sveroistoku gde su magnetostati stvarali neku vrstu pokretne vatrene kugle. Kugla se kretala tik iznad stenovitog tla, koje se pri njenom prolazu topilo, usled čega se njena staza preobražavala u vruć, plitak kanjon. 'Kopteri zađoše u to područje i obaviše merenja, zajedno sa spektralnom analizom, i iz vazduha i na samom tlu. Jedan od njih namerno se približi kugli; pre no što ga ona proždra, instrumenti uspeše da joj izmere temperaturu i energetsko zračenje, koje je iznosilo, čak, bilion džula. Kuglu je hranilo i njome upravljalo naizmenično magnetno polje koje je dostizalo čitavih 10 gausa.
     Pošto za trenutak zadrža pažnju na podacima o akustičnom ispitivanju podslojeva kanjona, Stirgardu se učini poželjnim da DEUS načini dijagram mreže koja je na tom mestu bila otkrivena - sa čvorištima, raskrsnicama i brojnim okomitim oknima koja su se protezala duboko u litosferu. Činilo se da ga to otkriće nije nimalo iznenadilo.
     Svrha tog džinovskog postrojenja ostala je, međutim, potpuno nejasna. Činilo se, ipak, da nije moglo biti nikakve sumnje u pogledu činjenice da su radovi na njemu prekinuti dok su još bili u punom zamahu. Svi ulazi koji su vodili u galeriju ili okna bili su zatvoreni, odnosno, tačnije, zatrpani eksplozijama pogodno razmeštenih mina - pošto su, prethodno, teške mašine pomerene dublje u tunele i pećine. Plazmatični plamičak - zapravo, mikrosunce - napajalo se pomoću termoelektričnih transformatora, zahvaljujući sistemu magnetoprovodnika koji su crpli energiju iz dubina astenosfere - oko pedeset kilometara ispod spoljnog omotača mesečeve kore.
     Iako je odaslao teške, ali svakom tlu prilagodljive strajdere, da u tom području prikupe dodatne pdatke - sada, dok je s nestrpljenjem iščekivao njihov povratak, Stirgard izdade nalog da se obave sve pripreme za brzo uzletanje. Opčinjeni veličanstvenošću tog podzemnog energetskog kompleksa, fizičari su bili veoma rad da još ostanu i da, čak, zavire u napuštene hodnike postrojenja. Stirgard ih, međutim, glatko odbi. Dve letelice koje su ulovili ništa im nisu odale; gradnja započeta sa takvom strasnom energijom na ovom besputnom mestu takođe je predstavljala zagonetku; a najzagonetnija (ukoliko stepenovanje ovog prideva uopšte ima nekog smisla) od svega bila je činjenica da su radovi u žurbi prekinuti, kao da je izbila panika ili nastupila hitnj potreba za evakuacijo. Dabome, nije im to spomenuo; ono što mu je prošlo kroz glavu zadržao je za sebe.
     Svako podrobno proučavanje neke tuđinske tehnologije činilo se, naprosto, zaludnim poslom. Njeni delići, baš kao ni parčad slomljenog ogledala, nisu bili u stanju da pruže nikakvu celovitu sliku; bila je tek naraspoznatljivi ostatak nečega što ju je pretvorilo u paramparčad.
     Pored toga, odgovor se nije krio u alatkama civilizacije, već u civilizaciji samoj. Razmišljajući o tome, postade još svesniji težine zadatka koji im beše poveren.
     Koristeći se interkomom, Arago ga upita može li mu posvetiti nekoliko trenutaka.
     "Naravno, ali morate požuriti. Uzletećemo za manje od jednog časa", odgovori on, nimalo oduševljen najavljenom posetom. Arago se pojavi posle svega nekoliko sekundi.
     "Nadam se da vas ne remetim..."
     "Remetite me, velečasni." Stirgard ne ustade, već samo pokaza svom posetiocu da i sam sedne. "Međutim, s obzirom na prirodu naše... misije, stojim vam na raspolaganju."
     "Ne raspolažem nikakvim ovlašćenjima, i nisam nikakav opunomoćeni ambasador... Ipak, imam izvesne obaveze, kao i svi ovde, kao i vi", tiho odgovori dominikanac. "Razume se, uz jednu razliku. Od mojih odluka ne zavisi ništa. Od vaših, međutim, zavisi sve."
     "To mi je i samom dobro poznato."
     "Žitelji ove planete su poput kakvog živog organizma: možete ga proučavati koliko god želite, ali ga ne možete pitati za smisao njegovog postojanja."
     "Meduza vam, na primer, na to pitanje ne bi dala nikakav odgovor. Ali neko ljudsko biće?"
     Stirgard ga je sada napregnuto posmatrao, kao da očekuje da čuje nešto zaista važno.
     "Da, od ljudskog bića možete očekivati odgovor, ali ne i od čovečanstva. Meduze nisu u stanju da daju odgovore. Ali svako od nas jeste, naročito u pogledu onoga što činimo."
     "Vidim na šta ciljate. Valečasni bi želeo da čuje kakva je moja odluka u pogledu našeg daljeg ponašanja."
     "Tako je."
     "Pokazaćemo im se."
     "I zatražićete da razgovarate s njima?"
     "Baš tako."
     "A ukoliko oni ne udovolje vašim zahtevima?"
     Stirgard ustade, očigledno pometen. Arago je upravo dotakao ono što je Stirgard pokušavao da potisne duboko u sebi.
     Stojeći toliko blizu redovnika da mu je gotovo dodirivao kolena, on ga blago upita: "A šta još, uopšte, možemo učiniti?"
     Arago ustade, ispravi se, uze kapetanovu desnu šaku u svoju i čvrsto je stisnu.
     "Odluka je u dobrim rukama", reče on i iziđe.









9. BLAGOVESTI
     Još jednom ga prekrivši sunđerastom masom, kapetan ponovo postavi svoj brod na stacionarnu orbitu oko Kvintinog meseca, prema onoj njegovoj hemisferi koja se nije videla sa matične planete; potom, jednog po jednog, pozva sve članove posade, i zatraži od njih da procene situaciju i izlože mu šta bi učinili da su na njegovom mestu.
     Raznovrsje ponuđenih pretpostavki bilo je gotovo neverovatno. Nakamura se, na primer, ozbiljno vezao za kosmičku hipotezu... Razina kvintanske tenologije jasno je, prema njemu, ukazivala na postojanje u potpunosti razvijene astronomije, i to već mnogo godina unazad. Zeta i njene planete putovale su kroz izduženje krakova galaktičke spirale, i kroz otprilike pet hiljada godina trebalo je da dospeju u opasnu blizinu Hada. Bilo je, međutim, nemoguće sa potpunom tačnošću odrediti kritičnu tačku približavanja, budući da je problem ukupnog međudejstva mnogih masa ostajao nerešiv. Ipak, nije bilo teško shvatiti da postoji tek veoma mala verovatnoća da blizak prolazak pokraj kolapsara ne proizvede katastrofalna razaranja - možda i uništenja same planete... I tako je ugrožena civilizacija počela preduzimati sve što je bilo u njenoj moći da se spase. Razrađeni su najrazličitiji projekti. Na primer, projekat nastanjivanja Kvintinog meseca, njegovog otkidanja od matične planete i preseljenja prema Eti Harpije - koja se nalazila na udaljenosti od puke četiri svetlosne godine, i što je bilo još važnije, kretala se smerom suprotnim od kretanja kolapsara. Međutim, po svoj se prilici još u početnom razdoblju ovog projekta ispostavilo da su i izvori energije i znanje neophodno za njegovo ostvarivanje - ipak nedovoljni... Takođe je bilo moguće da je jedan deo kvintanske civilizacije - možda čitav jedan blok nacija - bio za taj projekat, dok mu se drugi suprotstavljao. Bilo je, najzad, predobro poznato da su stručnjaci sa različitih područja retko kad dolazili do punog saglasja, naročito kada bi se suočili sa nekim posebno složenim i teškim problemom.
     Drugi je projekat, možda, imao u vidu iseljenje: napuštanje planete pomoću velikog broja svemirskih brodova. Međutim, ovakvo rešenje zasigurno bi ubrzalo krizu: stanovnika Kvinte je verovatno bilo na milijarde, i teško je zamisliti da je bilo dovoljno brodogradilišta da se izgradi flota koja bi u Izgnanstvo ponela baš sve one koji bi želeli da napuste svoju planetarnu kolevku. Da se poslužimo zemaljskom analogijom: pojedinačne zemlje na Kvinti verovatno su se u zamašnoj meri razlikovale po svom industrijskom potencijalu. One najnaprednije moguće je da bi sagradile svemirsku flotu samo za sebe, istovremeno dižući ruke od projekta preseljenja čitavog Meseca... Možda su, opet, oni koji su radili u brodogradilištima, pomišljali da brodovi spasa nisu i za njih, te su počeli pribegavati najpre sitnim odugovlačenjima, a potom i krupnijim sabotažama. Možda je sve to, konačno, otvorilo put represiji, pobunama, anarhiji, i sveopštem propagandnom ratu putem moćnih radioodašiljača. I tako je i ovaj projekat mogao biti zaustavljen, još u početnoj fazi - a mnoštvo satelita i orbitera što plutaju oko planete možda su tek njihovi jadni ostaci... Mada su Nakamurine procene situacije bile krajnje hipotetične, nije se baš moglo reći da su lišene svake vrednosti. Sledstveno svemu - bio je njegov savet - trebalo je što pre uspostaviti vezu sa Kvintom. Siderno graditeljstvo, u koje bi njeni žitelji bili upućeni, možda je za njih moglo predstavljati luku spasa.
     Upoznavši se s Japančevim razmišljanjima, Polasar priznade osnovanost polaznih činjenica; smatrao je, međutim, da ih je njegov kolega vrlo slobodno prekrojio, kako bi što više odgovarale tezi o planetarnom iseljenju.
     Siderno graditeljstvo nije predstavljalo grom koji dolazi iz vedra neba. Energija koja je bila izvlačena iz astenosferičkih postrojenja na Kvintinom mesecu bila je za tri reda veličine manja od energije neophodne da bi se učinili mogućim kako gravitologija tako i njena industrijska primena. Povrh svega, nije bilo ničeg što bi nagoveštavalo da su Kvintanjani zaista procenili Etin sistem kao dovoljno gostoljubiv, da bi se za njega mogli trajno vezati. Kroz nekoliko miliona godina Eta je trebalo da uđe u razdoblje konačnog sagorevanja svojih zaliha vodonika, i da se posle toga preobrazi u crvenog džina. Konačno, prema njegovom mišljenju, Nakamura je smešao podatke što su se odnosili na kretanje čitavog sazvežđa Harpije i na kretanje samog Hada - sabivši ih u prostor gravitacione neodredljivosti - kako bi kritični prolazak Zete pokraj kolapsara učinio mogućim u dogledno vreme: kroz pukih pedesetak vekova. Ukoliko bi se, međutim, uzela u obzir i ometanja prouzrokovana spiralnim krakom galaksije, taj kritični prolazak mogao je biti odložen i za više od dvadeset hiljada godina. Saznanje da će se užasne stvari dogoditi kroz nekih dve stotine pedeset vekova moglo bi izazvati paniku samo kod umno zaostalih stvorenja. Jedna nauka tek u povoju, kakva je bila emaljska u devetnaestom veku, mogla je zaista smatrati da je sve rešeno i da se napredak brzo bliži svom kraju. Međutim, jedna zrelija nauka iako nemajući predstavu o otkrićima koja tek predstoje, bez sumnje bi bila svesna činjenice da će do njih dolaziti po eksponencijalnoj stopi: da će, naime, tokom samo nekoliko narednih godina biti ostvareno znatno više saznajnih prodora nego što ih je načinjeno tokom nekoliko prethodnih milenijuma. Iako nam nije poznato šta se dešava na Kvinti, potrebno je da stupimo u vezu s njom. Možda je rizično, ali je i neophodno.
     Kristing je smatrao da je 'sve moguće'. Postojanje jedne visokorazvijene tehnologije nije, neminovno, moralo značiti kraj svih religioznih osećanja. Posetiocima sa drugih svetova egipatske ili acteške piramide nisu se morale činiti svrhovitijim nego gotske katedrale. Ono što smo otkrili na Kvintinom mesecu moglo je biti delo neke religije. Obožavanja sunca - veštačkog sunca. Možda je u pitanju bio oltar od nuklearne plazme. Idol, simbol moći, ili gospodstva duha nad materijom. Ali isto tako, možda bismo se mogli suočiti i sa šizmama, otpadništvom, jeresima, krstaškim ratovima - gde oružje ne bi bili mačevi, već radio-emisije. Elektromagnetne hajke kako bi se 'preobratili pagani' - ili paganske svete informacione mašine. (Deus EST in machina.)
     Razume se, sve ovo teško je dokazivo, a možda nije ni moguće. Simbol neke vere, baš kao i znamenja ideologija, retko kad otkrivaju svoja značenja potpunim strancima. Međutim, fizika nikada niije učinila metafiziku suvišnom. U nastojanjima da uđe u trag zajedničkom sadržatelju nastojanja pripadnika različitih zemaljskih kultura i epoha, čovek je, u najmanju ruku, morao doći do zaključka da materijalna dobrobit nikada, i nigde, nije predstavljala posvemašnji i konačni odgovor na pitanje o smislu postojanja. Takvo bi uverenje moglo predstavljati tek puki izuzetak. Tehnologija nije obavezna da ide ruku pod ruku sa Svetošću: uvek je pred sobom imala cilj koji ju je prevazilazio. A kada je Svetosti nestalo, nešto se moralo javiti da ispuni prazninu u kulturnim matricama... Kristing je brak između inženjerstva i religije uzdigao do takvih mističnih visina, da je Stirgard tek s velikim teškoćama uspevao da ga prati. A kontakt? Pa, dabome, i on je bio za to da se kontakt uspostavi.
     Obojica pilota bila su bez ikakvog stava. Maštovito širenje zagonetki u manje ili više ne-ljudskim pravcima nije imalo nikakvog korena u njihovim karakterima. Rotmon je bio spreman da razmotri tehničke strane komunikacije; međutim, prva mu je briga bila kako da se brod zaštiti od čitavih rojeva kvintanskih satelita. Njegovo je mišljenje bilo da su Kvintu, po svoj prilici, već bili posetili pripadnici neke tuđinske civilizacije, ali da je taj susret do te mere bio neprijatan da je lekcija ostala trajno urezana u pamćenje. Moguće je da su Kvintanjani podigli sve moguće vrste ograda protiv nekog novog upada. Možda su razvili tehnologiju posvemašnjeg nepoverenja. Bilo bi neophodno ubediti ih u naše miroljubive namere - poslati im, na primer, 'pozdravne darove', a onda sesti i čekati njihov odgovor.
     El Salam i Gerbert bili su istog mišljenja.
     Stirgard konačno odluči da sledi vlastitu pamet. 'Pozdravni darovi' mogli su biti uništeni pre no što bi i dotakli tle planete - sudbina pet izviđaških sondi u blizini Kvintinog meseca bila je dovoljno rečita. Stoga, posluživši se daljinskim upravljačima, kapetan uputi jedan poveći orbiter prema suncu - 'Ambasadora' koji je trebalo da svoje 'akreditive' prenese Kvintanjanina. Ambasador odasla poruku pomoću laserskih signala koji su bili u stanju da se probiju kroz šumove što su optočavali planetu, zajedno sa uputstvima koja je primaocima poruke trebalo da pomognu da se u njoj snađu. Poruka je bila emitovana nekoliko stotina puta zaredom. Ćutanje je, međutim, bilo jedini odgovor.
     Tokom tri naredne sedmice sadržina poruke bila je menjana i prekrajana na sve zamislive načine - i dalje, bez ikakvog odgovora. Povećavana je emisiona snaga poruke, laserski zrak šarao je planetu uzduž i popreko - od infracrvenog do ultraljubičastog dela spektra, bio modelovan na najrazličitije načine. Planeta i daje nije odgovarala.
     Ni Ambasador nije traćio vreme: bez prestanka je sakupljao vizuelne pojedinosti o Kvinti, a potom ih slao Hermesu. Na njenim su se kontinentima mogle uočiti orijaške skupine koje su po veličini dostizale najimpresivnije zemaljske metropole. Tokom noći, međutim, nisu isijavale nikakvu svetlost. Ova ustrojstva, oblika spljoštenih zvezda sa spletovima staza, odavala su neki polumetalast odsjaj. Od tih staza granale su se prave linije, nalik na transportne arterije, s tim što se po njima baš ništa nije kretalo. i što je izoštrenije snimke slao Ambasador (koji je, do izvesne mere, služio i kao uhoda) sve je jasnije postajalo da su pretpostavke dovučene sa Zemlje bez ikakvih osnova. Uočene linije nisu bili ni putevi ni cevovodi, mada su prostori između njih često navodili na pomisao o šumovima. Ta tobožnja šumovita područja bila su sačinjena od mnoštva pravilnih blokova, sa račvastim kracima. Njihov albedo bio je gotovo ništavan: apsorbovala su više od devedeset devet postotaka sunčeve svetlosti koja bi do njih slučajno doprla. Po svemu sudeći, posredi su bili fotoreceptori.
     Nije li, stoga, bilo moguće da je Kvinta, isto tako apsorbovala i 'akreditive' - da su ih njene prijemne stanice smatrale energetskom hranom, umesto porukom koja im je upućena? Nevidljiv sve do tada na pozadini sunčevog diska, Ambasador konačno dade sve od sebe. Usredsredivšii se na infracrveni opseg on odsvira svoju 'uvertiru', stotinama puta prevazišavši sunčevo zračenje u tom delu spektra. Zdrav razum upućivao je na zaključak da bi svetlost tolikog intenziteta morala oštetiti apsorbere zračenja; da bi, shodno tome, tehničari koji su se starali o održavanju postrojenja morali proveriti oštećenja i ustanoviti kako je do njih došlo; i da bi, ranije ili kasnije, stručnjaci višeg ranga morali zaključiti kakva je prava priroda zraka koji je doveo do oštećenja. Ali i ovom prilikom, prođoše dani i ništa se ne dogodi.
     Snimci načinjeni na dnevnoj i noćnoj strani planete, šta više, učiniše zagonetku još zapetljanijom. Kada bi sunce zašlo, iz guste tmine više nikakva svetlost nije dopirala. Oba velika kontinenta, sa strmim, snežnim kapama prekrivenim planinskim vencima, tokom noći odbleskivali su samo avetinjskim odsjajem polarne svetlosti. I ti su se odsjaji, pretvarajući oblacima nezastrven arktički led u sablasno-zelenkastu zlatnu prekrivku, lagano pomerali; ali ne nasumično, već kao da ih je povlačila neka nevidljiva, džinovska ruka, u smeru suprotnom od Kvintine rotacije. Niti u unutrašnjim morima između oba velika kontineta, niti na nepreglednom, slobodnom okeanu, nikada nijedan brod nije bio uočen. Nikakvih znakova kretanja nije bilo ni na presecima pravih linija koje su se bez imalo napora probijale kroz šumovite ravnice i visoke stenovite grebene. Malo je verovatno bilo da su te linije predstavljale saobraćajnice. Na južnoj hemisferi, ugasli vulkani na po svoj prilici nenastranjenim arhipelazima nalikovali su na perle razasute širom beskrajnih voda. Jedina kopnena masa na toj hemisferi, na samom polu, ležala je prekrivena ogromnim glečerom. Iz zagasitosrebrnaste koprene večitog snega izbijali su samotni vršci stenja, osamtonski zupci duboko zakovani u led. U ekvatorijalnom pojasu, pod lučnim svodom ledenog prstena, i danju i noću besnele su tropske oluje, i njihova silovita električna pražnjenja još više je pojačavao - stvarajući od njih prskovite, ljubičaste munje - supraatmosferski lednjak, nalik na neko brzokretno ogledalo.
     Neprisutnost bilo kakvog znaka civilizacijskog meteža, kakav se, na primer, javlja u lučkim gradovima na ušćima velikih reka; nepostojanje ispupčenih metalnih štitnika u planinskim udolinama, koje bi jedino spektrohemijskim putem bilo moguće razlikovati od okolnog stenja; nedostatak svakog vazdušnog saobraćaja, uprkos postojanju stotinak glatkih betonskih pisti okruženih niskim zdanjima - sve je to neodoljivo navodilo na zaključak da je stogodišnji planetarni rat verovatno prinudio Kvintinjane da se spuste pod zemlju, gde su sada živeli, oslanjajući se, u svom osmatranju nebeskog svoda i svemirskih dubina, isključivo na radioelektronske naprave... Merenjem temperaturnih gradijenata ustanovljeno je postojanje termalnih čvorišta na površinama Nordstralije i Heparije; bila su međusobno povezana račvastim hodnicima duboko ispod tla, navodeći tako na pomisao da je reč o podzemnim gradovima. Ali, opet, pomnije proučavanje zračenja koja su otud dopirala navodilo je na zaključak da je prvobitna pomisao ipak bila lišena osnova... Svako od tih zamašnih čvorišta, prečnika od oko četrdeset milja, odavalo je neobični gradijent izlučene toplote: u središtima je, naime, zagrejanost bila najveća, ali je izvor toplotnog zračenja ležao duboko ispod litosfere, na rubu prekrivača. Da li je to trebalo da znači da su Kvintanjani energiju crpli iz žitke unutrašnjosti svoje planete?
     Nepregledna područja, pravilnih geometrijskih oblika, isprava smatrana obrađenim površinama, u stvari su bila, kako se kasnije ispostavilo, prekrivena nizovima kupastih kugli, nalik keramičkim pečurkama što su se protezale desetinama kilometara. Prenosne radarske antene, konačno dokonaše fizičari.
     Čitava planeta bila je optočena oblacima, burama i ciklonima, kao da se namerno pravila mrtvom, ili kao da se igrala žmurke skrivena iza jednog bez prestanka emitovanog signala na koji je trebalo odgovoriti tek jednim jedinim, ali odgovarajućim povratnim signalom... Osmatranja, konačno, obavljena pod znamenjima arheologije - da bi se otkrili tragovi istorijske prošlosti, poput ruševina prastarih gradova, ili zdanja koja bi odgovarala zemaljskim graditeljskim poduhvatima kao što su bile piramide, hramovi, ili drevna upravna sedišta - ne omogućiše, sa svoje strane, nekakav konačan sud. Ukoliko su, dakle, u potpunosti bili zbrisani u ratovima, ili ukoliko, pak, ljudsko oko naprosto nije bilo u stanju da ih razabere usled njihove puke tuđinske neprepoznatljivosti - kao jedini most pomoću kojeg bi se, možda, mogla prebroditi sva ta ne-ljudskost, ostajali su tragovi tehnološke delatnosti. I stoga se Hermes usmeri ka traganju za postrojenjima - koja su morala biti džinovska - pomoću kojih je bilo moguće zavitlati onolike mase okeanske vode u prostranstva svemira. Takav se jedan poduhvat morao temeljiti na računicama sveopšte primenljivim, budući da su se neizbežno morale oslanjati na zakone fizike. Imajući, dakle, u vidu smer u kojem se obrtao ledeni prsten, kao i njegov položaj u ekvatorijalnoj ravni, bilo je sasvim moguće, čak i lako, odrediti tačna mesta na kojima su se morale nalaziti džinovske, planetarne prskalice. Ali i ovog se puta tragači nađoše u nezahvalnom položaju: postrojenja je, naime, trebalo da budu izgrađena na mestima gde se kopno susretalo s okeanom - baš u područjima, dakle, iznad kojih se sada prsten uzdizao; međutim, njegovo stalno trenje sa proređenom atmosferom učinilo je da kritična mesta budu sve vreme prekrivena olujnim kovitlacima i diluvijalnim padavinama. I tako se potpunim neuspehom okonča i pokušaj da se rekonstruišu metodi pomoću kojih kvintanski inženjeri pre čitavog jednog veka izliše vode iz svojih mora u svemirska prostranstva.
     Fotografije prepune najrazličitijih pojedinosti sve su više punile brodske arhive, ali vrednost jedva da im je bila veća od vrednosti škrabotina na stranicama Roršahovih testova... Besmisleni obrisi zvezdanih ustrojstava razasutih na kontinentima navodili su ljudsko oko da u njima prepoznaje - a, u stvari, da izmašta - sijaset stvari, baš kao kad se susretne sa visokoasocijativnim mrljama prolivenog mastila. Suočen sa hiljadama tih snimaka i DEUS je ostajao bespomoćan, i to ljude navede na zaključak da je i mašina - uprkos tome što je trebalo da bude savršeno nepristrasna u obradi podataka - podlegla tvrdoglavom nasleđu antropocentrizma. Primedba Nakamurina činila se veoma umesnom: umesto da dođu do nekih saznanja o tuđinskoj inteligenciji, došli su, zapravo, do saznanja o tome koliko je blisko mentalno srodstvo između čoveka i kompjutera. Blizina tuđinske civilizacije - nalazila im se, praktično, na dohvatu ruke - preobratila se u nesavladivu udaljenost koja se izrugivala svim njihovim nastojanjima da joj prodru u samu srž. Borili su se uporno, ali sa rastućim osećanjem da je zlokobna zamka postavljena ekspediciji, baš kao da je Neko (ali, ko?) želeo da ih suoči sa izazovom punim nade, samo da bi im otkrio - na kraju puta, kada su se već našli nadomak cilja - svu zaludnost njihovih nastojanja. Oni čije su duše morile takve misli zadržavali su ih, međutim, za sebe, ne želeći da i ostale zaraze gubitkom svake nade.
     Najzad, psle sedam stotina časova besplodnog emitovanja diplomatske poruke, Stirgard odluči da na Kvintu pošalje prvog robota, lendera čije je ime bilo Gavrilo. Ambasador najavi Gavrilovo prispeće četrdeset osam časova pre njegovog poletanja, obavestivši Kvintanjane da lender sa sobom ne nosi nikakvo oružje i da će se spustiti na veliki sverni kontinent, Hepariju, stotinak milja od zvezdasto oblikovane skupine zdanja, na goletnom - te prema tome i verovatno nenastanjenom - području; objasnio im je takođe da je reč o robotskom izaslaniku, s kojim će Heparijanci biti u mogućnosti da opšte jezikom mašina. Uprskos tome što ni na ovu objavu sa planete ne pristiže nikakav odgovor, Gavrilo iz dotadašnje orbite bi odaslat u aposelenijum. U pitanju je bila dvostepena letelica, na kojoj se nalazio i jedan mikrokompjuter sa standardnim programima za uspostavljanje kontakta - isto tako osposobljen da ih menja i prilagođava kako bi se uskladili sa nepredviđenim okolnostima. Polasar još pridodade Gavrilu i jednu od najboljih malih teradžulskih turbina kojima su rasplagali na brodu, tako da je letelica za samo dvadesetak minuta mogla prevaliti udaljenost od čeitiri stotine hiljada kilometara, koliko ju je razdvajalo od površine planete; brzina kojom je bila osposobljena da se kreće iznosila je, čak, šest stotina kilometara u sekundi. Trebalo je da uspori tek pošto se nađe tik iznad planetine jonosfere.
     Fizičari su želeli da budu u stalnoj vezi s izaslanikom, na taj način što bi odaslali relejne sonde koje bi pošle kao njegova prethodnica, ali se kapetan s tim ne saglasi. Smatrao je, naime, uputnijim da Gavrilo bude prepušten sam sebi, i da im izveštaj pošalje tek posle mekog spuštanja, pomoću zraka koji bi atmosfera Kvintinog meseca usmerila prema Hermesu. Imao je, naime, osećaj da bi svako preuranjeno postavljanje releja, između meseca iza kojeg se Hermes skrivao i planete, moglo smesta biti uočeno i, možda, pojačati sumnjičavost te paranoidne civilizacije. Samotnički let Gavrilov trebalo je da još više naglasi miroljubivost njegove misije.
     Hermes je pratio izaslanikov let preko Ambasadorovih raskriljenih ogledala, sa petominutnim zakašnjenjem usled translatorne udaljenosti. Savršena nepokretnost Ambasadorovih ogledala znatno je doprinosila sjajnoj slici koju su dobijali na Hermesu. Gavrilo izvede nekoliko manevara, kako bi suzbio svaki pokušaj da se ustanovi položaj matičnog broda, i uskoro se obznani kao tamni vršak čiode naspram bleštavobelih oblaka što su zastirali lice planete. Osam minuta kasnije, ljudi koji su stajali kraj ekrana ukočiše se. Umesto da svom brzinom nastavi let ka označenom mestu prizemljenja na Hepariji, Gavrilo skrenu dalje na jug, duž krivulje povećanog radijusa, i pre vremena smanji brzinu. Gotovo istog časa, posmatrači ugledaše i ono što beše razlog tog skretanja. Iz pojasa iznad ekvatora izroniše četiri crne tačkice i lagano se uputiše prema Gavrilu, dve s istočne a dve sa zapadne strane, sledeći matematički savršene putanje gonjenja. Istočni progonitelji već su smanjili razdaljinu koja ih je odvajala od Gavrila. Progonjena letelica promeni oblik, preobrazivši se od glave čiode u mrlju uokvirenu bleštavom svetlošću: opteretivši svoje pogonske mašine četiri stotine puta jačim potiskom, umesto da nastavi da se spušta ka planeti Gavrilo sunu pravo uvis. Gonioci takođe smesta uzeše novi kurs, počinjući da stežu obruč oko progonjene letelice. Činilo se sada da Gavrilo stoji nepokretan u središtu trapeza, u čijim su se uglovima nalazila četiri gonioca. Gotovo se golim okom moglo pratiti kako se površina trapeza smanjuje, ukazujući na to da su i gonioci iz orbitalnog prešli u hiperbolično kretanje i da se sve više približavaju jedan drugom, sada već blistavi usled zagrevanja prouzrokovanog povećanjem brzine kretanja.
     Stirgard za trenutak dođe u iskušenje da Rotmona, kao programera Gavrilovog leta, upita kakav će biti sledeći potez njihove letelice, budući da je usplamtelost gonilaca bila pouzdan dokaz njihovog punog ubrzanja. Petorka se sve više udaljavala od planete, ostavljajući za sobom širok krater izdubljen u moru belih oblaka. U prigušeno osvetljenoj kontrolnoj prostoriji vladala je potpuna tišina: pred ovim nesvakidašnjim prizorom, niko nije osećo ptrebu da izgovori i jednu jedinu reč. Četiri mrlje sve su se više približavale Gavrilu. Doplerov telemetar i brzinometar, koji su im stajali na samoj ivici vidnog polja, sada su takvom brzinom listali svoje crvene brojčice, da se tek sa vellikim teškoćama mogla očitavati naznačena brzina. Gavrilo je bio u znatno napovoljnijem položaju, budući da je izgubio dosta vremena na kočenje i zaokretanje, dok su gonilačke letelice, napadajući s boka, stalno povećavale brzinu. DEUS, na zahtev, prikaza na monitoru tačku u kojoj je trebalo da dođe do presecanja pet putanja. Sudeći na osnovu onoga na šta su ukazivali telemetar i Doplerov efekat, Gavrilo je trebalo da se nađe u matnoj mreži kroz otprilike dvadeset sekundi. Dvadeset sekundi, međutim, nije bilo malo, čak i za čoveka koji razmišlja milijardu puta sporije nego kompjuter - pogotovo u trenucima krajnje napetosti.
     Ni sam Stirgard nije bio načisto nije li pogrešio što letelicu nije snabdeo makar odbrambenim oružjem. U svakom slučaju, besneo je zbog svoje bespomoćnosti. Gavrilo nije raspolagao čak ni mehanizmom za samouništenje. I najplemenitije namere trebalo je da imaju granice: jedino je toliko imao vremena da pomisli.
     Kvadratno polje koje su sada činili lovci postade malo poput tačke na slovu 'i'. I mada su se i žrtva i grabljivice sada nalazili udaljeni od planete za čitav njen prečnik, snaga njihovih pogona činila je da podrhtava čitavo cirusno polje što se prostiralo ispod njih. Kroz procepine tog oblačnog mora mogli su se videti i okean i razuđene obale Heparije. Ostaci oblaka koji su još zastirali taj prozor ka planeti odjednom potpuno nestadoše, poput pramenova pamučastog šećerastog slatkiša pred neodoljivom toplotom. Tamna pozadina okeana učini da se vidljivost pogorša. Sada se još samo na osnovu crvenkastih, brzokretih cifara na telemetru mogao odrediti Gavrilov položaj. Konačno ga progonioci zatvoriše sa sve četiri strane, postavivši ga između sebe... A onda se prozor na oblačnom prozoru izboči, kao da se čitava planeta stala naduvavati, poput nekog džinovskog balona; u gravimetrima se začu oštro pucketanje; monitori se za trenutak zamračiše - i časak potom slika im se ponovo ukaza. Levkasti prozor u belom oblačnom prekrivaču ponovo se smanjio - nekako dalek, i potpuno prazan. Stirgard u prvom trenuku nije shvatio šta se zapravo dogodilo. On baci pogled na telmetar: crvenkastim odsjajima, međutim, na njemu je samo odbleskivao niz nula.
     "Ščepali su ga", dobaci neko, s prizvukom tmurnog zadovoljstva u glasu. Haraš, verovatno.
     "Šta se dogodilo?" Tempe ni dalje nije ništa shvatao.
     Stirgard oćuta odgovor, premda mu se činilo da se počinje razabirati. Sve je više u njemu raslo ubeđenje da bi, makar i obnovili svoje napore, pre mogli izgubiti i sam brod nego iznuditi kontakt. Za trenutak se stade pitati - izgubljen u mislima, već daleko od ovog prvog susreta - da li da nastavi ili da odustane od zadatog programa. Stoga, jedva da je i čuo uzbuđene glasove što preplaviše kontrolnu prostoriju. Rotmon je pokušavao da objasni šta se sa Gavrilom zbilo, iako to planom izviđanja nije bilo predviđeno. Sidernom implozijom, Gavrilo je razneo i svoje progonitelje i okolni prostor.
     "Ali nije raspolagao sidernim generatorom", usprotivi se Tempe, iskreno zapanjen.
     "Nije, ali ga je mogao sam načiniti. Na kraju krajeva, raspolagao je teratronskom turbinom. Preokrenuo je, skratio, upravio punu snagu pogona u samog sebe, i u magnovenju ispalio čitavo punjenje. Baš domišljato! Igrali su poker, a onda se Gavrilo prebacio na bridž. Odigrao je svoj adut - jer ne postoji jača karta od gravitacionog kolapsa. Eto, tako je izbegao da bude uhvaćen..."
     "Samo trenutak." I Tempe kao da je počinjao da shvata. "I za to je bio programiran?"
     "Naravno da nije! Ali, raspolagao je teravatnim uništavajućim motorom i potpunom samostalnošću. I odlučio je kako je odlučio. Ne zaboravi, ipak je to mašina, a ne ljudsko biće, te se ne može govoriti o samoubistvu. Osnovni nalog govorio mu je da se može predati, ali tek posle spuštanja."
     "Znači li to da su se mogli domoći teratrona posle Gavrilovog spuštanja?" upita Gerbert začuđeno.
     "A kako? Čitav prvi stepen letelice, uključujući i teratron, trebalo je da sagori posle ulaska u Kvintinu atmosferu. Posle zarinuća statora unutrašnji pritisak razbio bi polove, i sve bi se, uključujući i pogonsku prostoriju, pretvorilo u oblak prašine. I to bez i tračka radioaktivnosti... Samo je gornji, prednji modul trebalo da se spusti i da se upusti u ljubazno ćaskanje sa ukućanima..."
     "Da, da", progunđa Haraš, žesteći se. "Ali pošlo se od toga da njihove rakete neće biti u stanju da razviju toliku brzinu! Mislilo se da će Gavrilo kroz te satelitske krhotine prošišati kao puščani metak kroz roj mušica i lepo se, učtivo, tamo posaditi."
     "A zbog čega pilići ne lete?"
     Rotmon se nije ustezao da da oduška svojoj razdraženosti.
     "Čime biste sagoreli retarton? Energija neophodna da se sagori pogonski modul trebao je da dođe spolja - od atmosferskog trenja. Tako je, naime, čitava spravica ustrojena. Niste to znali? Vratimo se suštini čitave igre. Ili bi, dakle, Gavrilo uspeo da im se izmigolji, što se činilo veoma malo verovatnim, ili bi ga se oni dočepali u svemiru, priveli na orbitu, i tu ga rasturili na sastavne delove. Ukoliko bi mu oni smanjili pogonsku snagu i pričekali da se gorivo istroši, i ukoliko bi on dotle pričekao da skrati svoju turbinu, čak i tada bi moglo doći do eksplozije, samo što bi troid, s obzirom na to da bi mu polovi ostali netaknuti, u tom slučaju mogao ostati čitav. Gavrilo to nipošto nije smeo dozvoliti, te je tako došao na ideju da od sebe stvori crnu rupu sa dvostrukim horizontom događanja, da u sebe usisa svoje gonioce, da izvrši imploziju; a kada unutrašnja sfera doživi kolaps spoljna bi ostala slobodna, budući da na tom stupnju kvantni efekti postaju izjednačeni sa gravitacionim. Zakrivljenje svemira - eto objašnjenja zbog čega smo imali utisak kao da Kvintu posmatramo kroz uveličavajuće staklo.
     "I sve to, zaista, nije bilo unapred programirano? Mislim, o takvoj se mogućnosti nije čak ni razmišljalo?" upita Arago, koji sve do tada nije progovorio ni reči.
     "Nije! Zaista nije! Na svu sreću, mašina je imala više dasaka u glavi no što ih mi imamo!" Rotmona kao da su sva ta pitanja ozbiljno razbesnela. "Namerno smo ga načinili bespomoćnim, poput novorođenčeta! Namena Gavrilovog teratrona nije bila da, izazivanjem kratkog spoja, hipertermičkim putem proizvede kolapsar, ali da je to ostvarljivo Kvintanjani su lako mogli zaključiti na osnovu samog njegovog ustrojstva. Sasvim sigurno, budući da je i Gavrilo došao do takvog zaključka za ciglo nekoliko sekundi."
     "Sam od sebe?"
     Redovnikovo pitanje učini da Rotmon najzad sasvim izgubi strpljenje.
     "Pa naravno, sam od sebe! Koliko još puta treba da to ponovim? Na kraju krajeva, raspolagao je luminalnim kompjuterom čija je moć dosezala čak četvrtinu DEUS-ovih moći! Makar se, oče, trudili čitavih pet godina, ne biste bili u stanju da savladate ni polovinu onog broja bita koje je on bio sposoban da obradi tokom jedne jedine mikrosekunde... Proučio je samog sebe, i došao do pouzdanog zaključka da je u stanju da obrne polje teratrona; isto tako, da će kidanjem polova doći do nastanka mononuklearnog sidernog generatora. Generator bi, razume se, istog časa eksplodirao, ali istovremeno dok kolaps..."
     "To se moglo i očekivati", primeti Nakamura.
     "Ukoliko kreneš u šetnju i poneseš sa sobom štap, i ukoliko se besan pas pojavi i nasrne na tebe, za očekivati je da ćeš ga njime ošinuti po njušci", odbrusi Rotmon. "Oh, naprosto je neverovatno koliko smo bili naivni! Ipak, sve je dobro što se dobro svrši. Dali su nam na znanje, konačno, kakvu nam dobrodošlicu nude, a Gavrilo im je uzvratio ravnom merom. Razume se, mogli smo mu na raspolaganje staviti i najobičniji mehanizam za samouništenje, ali naš kapetan nije to želeo...."
     "A ovo što se dogodilo, da li je donelo išta bolji ishod?" upita Arago.
     "A šta je trebalo da uradim? Da mu ugradim mopedov motor? Bilo je neophodno da ima dovoljno energije; pa, i imao je. A činjenica da je teratron, po svom ustrojstvu, potpuno nalik na sidreni generator, nije moja greška; u pitanju su zakoni fizike. Jokiči?"
     "U pravu je", odazva se Nakamura, osetivši se prozvanim.
     "U svakom slučaju, dajem glavu da ne poznaju ni sidernu tehnologiju ni gravistiku", nastavi Rotmon.
     "Kako to misliš?"
     "Pa, upotrebili bi takvo svoje znanje. Eto, na primer, onaj Moloh pokopan na njihovom mesecu pravi je konjski tramvaj sa stanovišta sidernog inženjerstva. Čemu bušiti tunele do magme i astenosfere, ukoliko ste u stanju da transformišući gravitaciju proizvedete makrokvantne efekte? Njihova je fizika, po svemu sudeći, krenula drugačijim putem - rekao bih zaobilaznim putem, što ih je onemogućavalo da igraju u istoj boji kao i mi. Bogu hvala! Najzad, ono čemu težimo jeste kontakt, a ne bitka."
     "Ali, neće li oni to što se upravo dogodilo protumačiti kao početak bitke?"
     "Moguće je. Da, to je sasvim moguće!"
     "Gospodo", obrati se Stirgard fizičarima, "šta mislite, da li biste mogli ući u trag nekom komadu letelica koje je Gavrilo rasturio?"
     "Teško... osim ukoliko je nastali kolaps bio izrazito asimetričan. Možda bi nam DEUS mogao pomoći. Sumnjam da su gravitacioni monitori bili u stanju da načine precizne snimke ... DEUS?"
     "Ući im u trag", javi se kompjuter, "apsolutno je nemoguće. Eksplozija do koje je došlo usled otvaranja spoljašnjeg Kerovog omotača rasturila je sve ostatke daleko od sunca.
     "A u neposrednoj blizini?"
     "Ne postoji ništa odredljivo u prečniku od jednog parseka."
     "Ne govoriš valjda ozbiljno?" upita Polasar. I Nakamura je izgledao zapanjen.
     "Nisam baš siguran da je dr Rotmon potpuno u pravu", odgovori DEUS. "Međutim, moguće je da sam i ja podložan predrasudi, s obzirom na činjenicu da sam bio u bližoj vezi sa Gavrilom nego dr Rotmon. Povrh toga, postavio sam i ograničenja njegovoj samostalnosti, u skladu sa dobijenim nalozima."
     "Dosta tih priča o 'bliskoj povezanosti'." Kapetan baš nije mnogo mario za raspoloženje mašine. "Reci nam šta znaš."
     "Moja je pretpostavka da je Gavrilo samo nameravao da nestane - kliznućem u singularitet. Znao je da na taj način ne bi bilo nikakvih posledica ni po nas ni po njih, budući da je mogućnost susreta u singularitetu, praktično govoreći, ništavna. Njen prečnik, kao što vam je poznato, iznosi 10-50 jednog protona. Dve mušice, od kojih jedna poleće iz Pariza a druga iz Njujorka, imale bi više izgleda da se sudare."
     "Koga ti to braniš, Rotmona ili sebe?"
     "Ne branim nikoga. Iako nisam ljudsko biće, govorim kao ljudsko biće, obraćajući se drugim ljudskim bićima. Oba imena, i Hermes i Euridika, potiču iz Grčke. Neka zazvuče, onda, kao da su izgovorene pod zidinama Troje: ukoliko ova posada sumnja u one koji su programirali i odaslali Gavrila, spreman sam da dam svoju olimpski uzvišenu reč da program bekstva putem kolapsa ne postoji ni u jednoj memoriji. Gavrilo je raspolagao optimalnim sposobnostima za donošenje odluka, nanosekundnom heuristikom razgranatom do 10 na 32, što predstavlja osnovni broj kombinatornog skupa. U kakve je svrhe koristio te svoje sposobnosti nije mi znano, ali sasvim pouzdano znam koliko mu je vremena bilo potrebno da odluku donese: tri ili četiri sekunde. Ipak, nedovoljno da se ustanovi veličina Holenbahovog intervala. Shodno tome, izbor sa kojim se suočio bio je: sve ili ništa. Da nije kolapsom zatvorio prostor, eksplodirao bi snagom stamegatonske termonuklearne bombe - budući da bi energija oslobođena skraćenjem imala upravo takvo dejstvo. Imajući to u vidu, Gavrilo je otišao u drugu krajnost: imploziju sve do singulariteta, pri čemu je, usput kvintanske letelice povukao u Kerov omotač."
     DEUS zaćuta. Stirgard, redom osmotri sve svoje ljude.
     "U redu. Prihvatam to što kažeš. Gavrilo je svoju dušu predao Gospodu. Da li je, pri tom, matirao Kvintu, ostaje nam tek da ustanovimo. Dakle, ostajemo gde smo. Ko je dežuran?"
     "Ja", oglasi se Tempe.
     "Odlično. Ostali - u krevet. Ukoliko se bilo šta dogodi, probudite me."
     "DEUS je uvek dežuran", javi se kompjuter.
     Ostavši sam u prigušeno osvetljenoj kontrolnoj prostoriji, pilot stade kružiti njome poput plivača u nevidljivoj vodi, prolazeći kraj praznih i mrtvih ekrana, a onda se otisnu do tavanice... Jedna neočekivana misao prođe mu kroz glavu i on se, ponovo se otisnuvši od tavanice, žurno uputi ka centralnom videoskopu.
     "DEUS-e?" pozva on gotovo šapatom.
     "Da?"
     "Prikaži mi još jednom poslednje trenutke potere. Ali, uspori oko pet puta."
     "Optički?"
     "Optički, sa infracrvenim prikazom, ali tako da slika ne bude odviše zamućena."
     "Stepen zamućenosti stvar je ukusa", odvrati DEUS dok se ekran palio. Na rubu monitora stadoše se ređati brojke telemetra. Nisu kao ranije tekle munjevitom brzinom, već su se smenjivale u kratkim skokovima.
     "Stavi mrežu preko slike."
     "Odmah."
     Ispresecana stereometrijski, slika pobele od oblaka. Trenutak potom, stade podrhtavati, odajući utisak posmatraču kao da je posmatra kroz neužurbane talasiće nekog potoka. Linije na mreži stadoše se zakrivljavati, i razdaljina između Gavrila i njegovog progonitelja poče se vidljivo smanjivati. Pri usporenom kretanju sve se poče odvijati kao u kapi vode pod mikroskopom, sa zarezastim bacilima što se ustremljuju prema crnoj, nepomičnoj čestici.
     "Diferencijalnu Doplerovu telemetriju!" zatraži on.
     "Svemir polako gubi svoje euklidovsko ustrojstvo", primeti DEUS, ali bez oklevanja pređe na diferencijator. Premda su kvadratni isečci na mreži podrhtavali i savijali se, bilo je moguće, mada sasvim grubo, proceniti udaljenost. Zarezi su sada bili nekoliko stotina metara udaljeni od Gavrila. A onda se jedan pozamašni komad planete ispod pet grozdastih crnih tačkica uveća u žestokom grču, da bi gotovo istog trena ponovo poprimio prvobitne razmere. Međutim, crnih tačkica više nije bilo. Na mestu na kojem su se do maločas nalazile javi se samo lagano vrtloženje, kao da je blagi povetarac tuda minuo. Vrtložak iznenada blesnu užasnim crvenim odsjajem, kao da se izlio mlaz blistave krvi, i preobrati se u purpurni mehur; ovaj odmah potamne, poprimi potpuno zagasitu boju, i malo potom iščeze. Daleki oblaci, razasuti na hiljade milja unaokolo usled strahovitog udara, lenjo su se kovitlali iznad površine okeana, koji je sada izgledao tamniji nego pribrežje kontinenta, dalje prema istoku. Prozor, sa svojim uskomešanim ivicama, i dalje je zjapio širom otvoren i okrugao, ali je bio potpuno prazan.
     "Gravimetre!" zapovedi pilot.
     "Odmah."
     Slika se uopšte ne izmeni; samo su se geodezijske linije namotavale u središtu, poput povesma prepletenih niti.
     "Mikrogravitatore! DEUS-e, jasno ti je na šta mislim!"
     "Odmah."
     DEUS je, kao i uvek, govorio bezizražajnim glasom, pa ipak je pilot imao utisak da uočava i prizvuk drskosti u njegovom tonu. Kao da je mašina, osećajući nadmoć nad njim u brzini mišljenja, ispunjavala naloge bez stvarnog truda, želeći da ga nagna da tu nadmoć i sam oseti.
     U spletu zamršenih linija javi se gotovo neraspoznatljiv titraj; protreperivši kroz zadebljale slojeve mreže, trenutak potom iščeznu. Geodezijsko čvorište izduži se. Naspram pozadine bele planete, sa rupom u prekrivaču od oblaka nalik na središte džinovskog ciklona, još jednom se ukaza pravouglasti niz gravitacionih koordinata.
     "Gavrilo je u sebi ispalio nukleone, nukleone nabjene tera-naponom?" upita pilot.
     "Tačno."
     "Tangencijalno, sa tačnošću od jednog hajzenberga?"
     "Tačno."
     "Odakle mu dodatna energija? Nije li mu masa bila premala, da bi mogao zakriviti prostor u mikrorupu?"
     "Teratron se, pri skraćenju, ponaša kao siderni generator. Izvlači energiju iz vlastitog okruženja."
     "Stvarajući, pri tom, manjak?"
     "Tako je."
     "U obliku negativne energije?"
     "Tako je."
     "U kom opsegu?"
     "Pri brzini većoj od svetlosne, u hipersvemiru, Gavrilo je usisao energiju u radijusu od oko milion kilometara."
     "Kako to da Kvinta to nije osetila? Ni njen Mesec? Ni mi?"
     "Jer je reč o kvantu pozajmljenom u Holenbahovom intervalu. Treba li da to pobliže objasnim?"
     "Ne", odgovori pilot. "S obzirom na to da je do kolapsa došlo za manje od jednog milionitog dela nanosekunde, stvorila su se dva koncentrična horizonta događanja, Rehman-Kerovog tipa."
     "Tako je", potvrdi DEUS. Nesumnjivo, nije mogao biti iznenađen, pa ipak pilota obuze osećaj kao da mu je u glasu prepoznao prizvuk poštovanja.
     "Što bi trebalo da znači da singularitet, koji je Gavrilo ostavio za sobom, više ne postoji na tom svetu. Izvedi računicu, i proveri da li sam u pravu."
     "Evo računice", oglasi se DEUS. "Zaista, ne postoji, uz verovatnoću od jedan prema deset hiljada."
     "Zbog čega si, onda, pojio kapetana onom pričom o mušicama i sudaru?" upita pilot.
     "Verovatnoća ni u tom primeru nije bila ravna nuli."
     "Sudeći na osnovu pomeranja geodezika, kolaps je izazvao snažno izvijanje prostora od sunca. Ukoliko bi se sva tela u ovom sistemu svela na mase tačkica, trebalo bi da bude moguće ustanoviti tačno mesto gde su te njihove letelice bile odbačene - zahvaljujući efektu makroprokopa. Je li tako?"
     "Tako je."
     "Mrlja, međutim, ne može imati dimenzije jednog parseka. Mora biti manja. Možeš li mi dati proračun?"
     "Mogu."
     "Pa?"
     "Do stvaranja prokopa dolazi na osnovu zakona verovatnoće, pri čemu se nezavisne promenljive veličine verovatnoća umnožavaju."
     "Hajde da to prevedemo na zdravorazumski jezik. Pored Zete, u ovom se sistemu nalazi još devet planeta. Ishod je nelinearni skup jednačina koje je nemoguće objediniti, ali su planete svoj angularni momenat dobile od protosunca... Sledstveno tome, moguće je masu čitavog sistema svesti na njegovo središte."
     "Veoma neprecizno određenje."
     "Neprecizno, možda, ali određenije od jednog parseka."
     "Jeste li vi jedan od onih čarobnjaka koji fenomenalno barataju brojkama?" upita DEUS.
     "Nisam. Ali potičem iz vremena kada su se računice izvodile i bez pomoći kompjutera. Odnosno, da je bilo prilika kada je više vredelo osloniti se na oči nego na računicu. Svako ko to nije bio u stanju umirao je mlad... Zašto ćutiš?"
     "A šta bi to trebalo da kažem?"
     "Da nisi nepogrešiv."
     "I nisam."
     "I da ti nipošto ne priliči ime DEUS."
     "To ime nisam sam sebi nadenuo."
     "Čak ni neka žena ne bi imala poslednju reč u raspravi sa kompjuterom! Dakle, DEUS-e, izračunaćeš mi stepen verovatnoće rasturanja ostataka kvintanskih letelica u okviru tog tvog parseka. Gledaj da računicu izvedeš u dvomodalnom obliku. Obeležićeš, onda, to područje na jednoj zvezdanoj karti i odmah ujutro pokazaćeš je kapetanu, uz objašnjenje da ti se nije dalo da je ranije načiniš."
     "Niko mi nije ni rekao da to učinim."
     "Evo, kažem ti ja sada. Razumeš?"
     "Razumem."
     I time ovaj ponoćni razgovor u kontrolnoj prostoriji bi okončan.









10. NAPAD
     Čak i ono što u matematičkom smislu nosi u sebi krajnje nizak postotak verovatnoće, ima jednu dodatnu karakteristiku: naime, da se ipak ponekad može dogoditi. Od tri gonilačke letelice, koje su usisane u sabijeni svemir a potom odbačene - sa gravitacionim povratkom u ravnotežu - daleko od sunca, nije bilo nikakvog traga; četvrta, međutim, ipak je pronađena i odmah prebačena na Hermesa, jedva osam dana kasnije. DEUS tu istinski nesvakidašnju podudarnost uznastoja da objasni veoma zapetljanom topografskom analizom, služeći se, pri tom, i transfinalnim derivatima ergodika. Međutim, Nakamura, koga je Stirgard uputio u ponoćnu raspru između pilota i kompjutera, primeti da se, naknadno, računskim putem uvek može potvrditi ono što se u stvarnosti već dogodilo, uz upotrebu trikova koji su dobro znani svima koji su se ikad bavili primenjenom matematikom. I dok su kranovi uvlačili u brod izubijanu, izgnječenu olupinu, ne mogući da i dalje zatomljuje svoju ljubopitljivost, Nakamura upita pilota kako je, zapravo, uopšte došao na pomisao da bi kvintansku letelicu ipak bilo moguće pronaći. Tempe se nasmeja.
     "Pre svega, ja uopšte nisam matematičar. Ukoliko je u pitanju bila bilo kakva spekulacija s moje strane, zaista ništa o njoj ne bih umeo da kažem... Ne sećam se više ko mi je to predložio, niti kada, ali ako na primer neki čovek poželi da ustanovi kakva je bila stvarna verovatnoća njegovog vlastitog rođenja na taj način što će krenuti niz svoje sopstveno geneološko stablo - roditelji, dedovi i bake, pradedovi i prabake, i tako dalje - na kraju će, ukoliko mu je to bila namera, dobiti vrednost koja je gotovo ravna nuli. Čak i da mu se roditelji nisu kojim slučajem sreli, dedovi i bake nesumnjivo jesu, i tako, kada idući unazad dospete do Srednjeg veka, skup savršeno mogućih zbivanja koja bi isključivala sva začeća i rođenja neophodna da bi neko bio rođen, bio bi čak i veći nego skup svih atoma u čitavoj Vaseljeni. Drugim rečima, niko od nas ni za trenutak ne sumnja da odista postoji, uprkos činjenici da nikakva stohastika ne bi bila u stanju da nekoliko stotina godina unapred predskaže njegov dolazak na svet."
     "Shvatam - ali, kakve to ima veze sa efektima singulariteta u Holenbahovom intervalu?"
     "Nemam pojma. Po svoj prilici, nikakve. Ja nisam stručnjak za singularitete."
     "Niko od nas nije. Naš apostolski izaslanik bi verovatno rekao da je u pitanju božanskoo nadahnuće."
     "Pa, ne bih rekao baš božansko. Naprosto sam samo još jednom dobro pogledao kako je Gavrilo zaginuo. Znao sam da nije nameravao da uništi i svoje progonitelje. Tako je i učinio sve što je mogao da ih ne povuče ispod Kerovog horizonta. Ja sam, sa svoje strane, uočio da gonilačke letelice nisu u savršenom nizu jurcale za Gavrilom. A ako je bilo razlike u njihovoj udaljenosti od Gavrila, moguće je bilo da ih je snašla i različita sudbina."
     "Znači, samo na osnovu toga..."
     Sada se i Japanac stade smejati.
     "Ne samo na osnovu toga. Postoje ograničenja u računanjima. To se naziva limes computibilitatis. DEUS stoji upravo na toj granici. On se nikada ne bi latio problema za koji zna da je transkomputabilan, i sledstveno tome, nerešiv. Upravo je to razlog što nije ni pokušao, a ja sam, opet, imao sreće. Šta fizika kaže o sreći?"
     "Isto što i o aplauzu", odgovori Nakamura.
     "Zen?"
     "Aha. A sada, pođite sa mnom - ovaj ulov pripada vama."
     Pri svetlosti brojnih svetiljki, posred oveće prostorije, na duraloidnoj ploči, tamna olupina ležala je poput kakve ugljenisane i širom rasporene ribe. Već preduzeta ispitivanja ponovo su ukazala na ćelijsku strukturu letelice; bili su tu i luminalni motori poprilične snage; najzad, i jedna iznakažena naprava u samoj glavi letelice, koju je Polasar proglasio za laserski top, dok je Nakamura držao da je to svetlosni ventil pogona, budući da namera letelice nije bila da uništi Gavrila, već da ga se dočepa. Polasar predloži da se četrdesetmetarska lešina ukloni sa broda, budući da je, zajedno sa prethodnim ulovom zauzimala već gotovo polovinu prostorije. Kakvog je smisla imalo pretvarati je u stovarište krševa? El Salam se, međutim, usprotivi. Smatrao je da treba da sačuvaju bar jedan uzorak, po mogućstvu baš ovaj poslednji - mada, kada je to kapetan od njega zatražio, nije umeo da pruži nikakav smislen razlog za to.
     Pitanje olupina Stirgarda jedva da se ticalo. Situacija se bila temeljito izmenila, i on je od svojih ljudi želeo da čuje koji pravac daljih akcija smatraju odgovarajućim, odnosno najboljim.
     Pošto je olupina izbačena iz broda, sazvan je brodski savet. Prethodno, međutim, dvojica fizičara sastadoše se sa Rotmonom, da bi, kako kiselo primeti Polasar, "načinili nacrt izjave i poduprli je bibliografijom".
     U stvari, ova je trojka želela da usaglasi svoja stanovišta - utoliko pre što se na osnovu razgovora među članovima posade posle uništenja Gavrila moglo naslutiti postojanje ozbiljne mogućnosti rascepa.
     Ostalo je nejasno ko je prvi upotrebio izraz 'ispoljavanje snage'. Haraš se, međutim, smesta izjasnio u prilog korišćenja takve taktike; El Salam takođe, mada uz izvesne rezerve; fizičari i Rotmon bili su protiv, pri čemu je Stirgard, iako je uglavnom ćutao, odavao utisak kao da je na njihovoj strani. Ostali se nisu izjašnjavali. Tokom većanja, u jednom trenutku, gledišta dveju grupa oštro se sukobiše. Na prilično iznenađenje svih, Kirsting se priključi zagovornicima 'snage'.
     "Sila je odista neoboriv argument", reče konačno Stirgard. "U odnosu na takvu taktiku imam tri vrste rezervi, i svaku ću od njih formulisati u obliku pitanja. Da li je prednost zaista na našoj strani. Da li bi ucena s naše strane mogla dovesti do uspostavljanja kontakta? I, najzad, da li bismo bili spremni i da ostvarimo svoje pretnje - ukoliko oni ne popuste? Priznajem, sve su ovo retorička pitanja. Niko od nas nema odgovor na njih. Međutim, posledice taktike zasnovane na demonstraciji sile nikada nije moguće do kraja sagledati. Ukoliko se neko slaže sa mnom, neka kaže."
     Desetorka okupljena u kapetanovoj kabini stade se međusobno zgledati.
     "Što se El Salama i mene tiče", započe Haraš, "voleli bismo kada bi nas kapetan upoznao i sa svojim alternativnim rešenjem - ukoliko ga ima. Mi ne vidimo nikakvu alternativnu mogućnost. Situacija u kojoj se nalazimo odriče nam svaku mogućnost izbora, i to nam se čini očiglednim. Pretnje, sila, ucena: zaista, teško svarljive reči. Pretvorene u delo, moguće je da izazovu katastrofu. Pitanje ko ima prednost najmanje je važno. Pitanje nije u tome hoćemo li mi zaista postupati u saglasnosti sa našim objavama, već da li ćemo ih uveriti da mislimo ozbiljno, i na taj ih način navesti da popuste bez borbe."
     "Slažem se, nema razloga da okolišamo", izjavi Stirgard. "Mada, možda bi bilo moguće blef..."
     "Ne vredi", prekide ga Kirsting. "Da bi blefirao, čovek mora makar u najmanjoj meri biti upoznat sa pravilima igre. A nama su pravila savršeno nepoznata."
     "Dobro", reče Stirgard. "Pretpostavimo da raspolažemo stvarnom nadmoći, i da im to možemo dati na znanje ni na koji način ih ne povredivši - ber ne neposredno. Znači, otvorena pretnja. Međutim, ukoliko bi se takva vrsta ubeđivanja s naše strane pokazala jalovom, u tom slučaju, Haraše, u saglasnosti sa tvojim gledištem, morali bismo ih napasti - ili, bar, ravnom merom odgovoriti na njihov napad... Jedva da bi se to moglo nazvati povoljnim početkom za uspostavljanje uzajamnog razumevanja."
     "Zaista, jedva", složi se Nakamura s kapetanom. "Bio bi to najgori mogući početak. Mada, istini za volju, nismo mi stvorili situaciju kakvu danas imamo."
     "Smem li ja nešto da kažem?" upita Arago. "Dakle... Nama nije poznato zbog čega su oni pokušali da se domognu Gavrila. Najverovatnije je da je posredi bio isti razlog koji je i nas naveo da učinimo ono što smo učinili sa dve njihove letelice u blizini Junone, i sada, sa jednim od njihovih lovaca. Pa ipak, sebe ne sagledavamo kao prestupnike... Ono što smo želeli bilo je da proučimo neko delo njihovih ruku, njihove tehnologije; a i oni su, verovatno, to isto želeli kada smo mi u pitanju. Jednostavno, uravnoteženje. Shodno tome, dakle, nema nikakvog razloga govoriti o odmeravanju snaga, demonstraciji sile, napadima. Greške nikako ne bi trebalo izjednačavati sa zločinom - mada, moguće je da se i to dogodi."
     "Ovde nije reč o hotimičnom uravnoteženju", usprotivi se Kirsting. "Sve u svemu, do sada smo im odaslali oko osam miliona bita informacija... Upućivali smo im signale s Ambasadora sedam stotina časova bez prestanka, na svim područjima. Pokušali smo i sa laserom. Poslali smo im i šifre, kao i uputstva kako da ih koriste. Uputili smo im i jedan lender, koji sa sobom nije nosio ni gram eksploziva... A što se odaslatih informacija tiče - opisali smo im položaj našeg sunčevog sistema, prikazali slike Zemlje, dali im sažet prikaz evolucije naše biosfere, izređali činjenice o postanku inteligentnog života kod nas - izručili im čitavu enciklopediju. Najzad, ukazali im i na fizičke konstante, koje su važeće širom svemira i koje i njima samima moraju biti dobro poznate."
     "Ali o sidernom inženjerstvu, o Holenbahovom intervalu o Hajzenbergovim jedinicama, pretpostavljam, nije bilo govora?" upita Rotmon.
     "Ni o našem pogonskom sistemu i gravitacionom položaju ni o projektu SETI, o Euridici, graserima, Hadu..."
     "Ni o našem pogonskom sistemu i gravitacionom položaju, izostavljeno, budući da ste vi lično pravili Ambasadorov program", dobaci El Salam. "Nisu bili pomenuti ni koncentracioni logori, ni svetski ratovi, ni mahnito spaljivanje veštica... Najzad, kada nekome idete prvi put u posetu, nećete mu odmah sve sručiti na sto - i svoje, i tatine, i mamine grehe, i tako dalje. Da smo ih, krajnje uopšteno i veoma učtivo, obavestili da smo u stanju da masu veću no što je njihov Mesec preobratimo u telašce koje bi bilo moguće provući i kroz ključaonicu, onda, bi možda otac Arago i mogao reći da ga to podseća na zločinačku ucenu..."
     "Dozvolite mi da pomirim vaša gledišta", prekide ga Tempe. "Ukoliko još ne žive u pećinama i ne pale vatru udaranjem dva kamenčića jedan o drugi, i ukoliko su svemirskim letovima ovladali makar toliko da mogu putovati unutar vlastitog sistema, moralo bi im biti poznato da ovamo nismo prispeli ni čamcem, ni kajakom, ni lađicom. Dakle, već sama činjenica da smo ovde, prispevši sa udaljenosti od stotinu parseka, morala bi im kazivati više nego bilo kakvo poturanje pod nos naših sjajno razvijenih mišića."
     "Recite. Habet", prošaputa Arago.
     "Tempe je u pravu", složi se i kapetan. "Sam naš dolazak ovamo možda ih je uznemirio, pogotovo ako u tehnološkom smislu nisu osposobljeni za galaktičke letove - znajući, istovremeno, koliki je red veličine energije neophodan da bi se to izvelo... Sve dok Ambasador nije počeo sa slanjem svojih poruka pretpostavljali smo da im nije bilo poznato da smo ovde. Međutim, ukoliko su bili svesni prisustva Hermesa znatno ranije - budući da smo ovde, na orbiti, već tri meseca - onda im je naše ćutanje, naše prikrivanje, moralo izgledati kao rđav predznak..."
     "Preterujete", sleže ramenima Haraš, prilično razdražen.
     "Nipošto. Zamisli da smo u 1950, ili 1990, i da su se iznad Zemlje pojavile svemirske lađe, dugačke čitavu milju. Čak i ukoliko bi čitavu planetu zasuli samo čokoladom, na ovoj bi nesumnjivo došlo do nesagledive zbrke, možda i do panike, a da o političkim krizama i ne govorimo, budući da svaka civilizacija u okviru koje se još održavaju samostalne države mora biti podložna unutrašnjim sukobima. Ne bi imala smisla, s naše strane, nikakva demonstracija snage, budući da je sam let od stotinak parseka vrlo ubedljiv dokaz - dabome, onima koji to nisu u stanju..."
     "U redu, kapetane, ali šta nam u tom slučaju predlažete? Kako da ih uverimo da smo dobro vaspitani i osobe lepih manira, i da su nam namere miroljubive, prijateljske? Kako da ih ubedimo da za njih ne predstavljamo nikakvu pretnju, da smo samo grupica izviđača na izletu, na čelu sa jednim redovnikom - premda je naš arhanđeo, iako pedeset puta manji od njih, uništio četri njihove najbolje ratne mašine kao da su u pitanju bile čestice prašine? El Salam i ja smo, vidim to sada, bili u pogrešnom uverenju... Gosti stižu u posetu sa cvećem; na ulazu, na njih skače domaćinov pas; jedan od gostiju, u nameri da životinju otera svojim suncobranom, nehotice probode njime domaćinovu tetku. Čemu, kažete, govoriti o demonstraciji sile? Ali, to su lanjski snegovi: to se, u stvari, već dogodilo!"
     Široko se iskezivši, ne bez zlobe, Haraš ove reči uputi kapetanu, iako je sve vreme gledao u redovnika.
     "Neravnoteža nije tamo gde vi mislite da jeste", odgovori dominikanac. "Onima koji nas ne poznaju ne možemo izgledati kao vesnici dobre volje. Plemenitost namera ne znači ništa sve dok su u pitanju samo namere. S druge strane, zlo je moguće učiniti stvarnim, čim nekoga povredite. Imamo pred sobom, zapravo, circulus vitiosus: da bismo s njima uspostavili kontakt, moramo ih uveriti da su nam namere miroljubive, ali da bismo ih uverili da su nam namere miroljubive, moramo najpre s njima uspostaviti kontakt..."
     "Kako to da ništa od svega što nam se ovde događa nisu, ni u najmanjoj meri, predvideli naši veliki mislioci, planeri-direktori CETI-ja i SETI-ja?" upita Tempe ljutito. "Nije, valjda, sve ovo palo na naše glave kao grom iz vedra neba? Prosto, neshvatljiva glupost."
     Kabina se potom ispuni žamorom povišenih glasova, od kojih je svaki nastojao da nadjača ostale. Stirgard je jedini ćutao. Bilo mu je jasno da su tokom ove jalove rasprave - u njenu jalovost nije nimalo sumnjao - njegovi ljudi, ne budući toga uopšte svesni, zapravo davali oduška svojoj osujećenosti, koja je sve više rasla usled ponovljenih, a neuspelih, pokušaja da se sa Kvintom uspostavi kontakt. Bile su to posledice besanih noći, besplodne vrednosti ispoljene pri pretrazi Kvintinog meseca, stvaranje predpostavki koje su se, umesto da ih dovedu do potpunijeg uvida u jednu tuđinsku civilizaciju, raspadale kao kule od karata. Ta je osujećenost, takođe, doprinela da se neki među njima počnu osećati kao zatočenici zagonetki koje, zapravo, nisu imale rešenja; kao da su se našli u lavirintu bez i jednog izlaza, navodeći ostale da ove prve, sve više i više, doživljavaju kao osobe obuzete kolektivnom paranojom.
     Ukoliko je, zaista, bilo paranoje na Kvinti, činilo se da je, po svemu sudeći, zarazna... Stirgard odjednom primeti da lampica iznad police kraj njegovog kreveta, u dnu kabine, ne svetli. Neko je, po svoj prilici, isključio prekidač u kontrolnoj prostoriji, prekinuvši, tako, vezu između centralnog mozga broda i kapetanove kabine; neko ko, očigledno, nije želeo da hladni, racionalni, logični DEUS prisustvuje sastanku. Stirgard, međutim, ne upita ko je to učinio. Poznavao je svoje ljude; među njima nije bilo ni kukavica ni lažova, koji bi porekli svoj udeo u tome; naprosto, moglo je to biti učinjeno nesvesno, kao kad neko svoju nagotu u magnovenju pokriva pred tuđim očima, refleksom koji je brži i od same potrebe za čednošću.
     Stoga kapetan ne reče ništa, već samo ponovo uključi terminal i od DEUS-a zatraži da mu pruži optimalni pregled situacije, neophodan za donošenje odluke.
     DEUS mu odgovori da ne raspolaže sa dovoljno podataka da bi mu mogao prikazati optimalne izglede. Pored toga, kako je objasnio, u kapetanovom zahtevu stajao je, kao opterećujući faktor, neizbežni antropocentrizam. Ljudi su imali običaj da o sebi ili drugima govore po pravilu se služeći oznakama dobrog ili rđavog. Isto se odnosilo i na njihovu opštu istoriju. Mnogi su istoriju smatrali nizom okrutnosti, besmislenih pokoravanja - besmislenih, čak, i nezavisno od etike, budući da su i za napadače i za njihove žrtve posledice bivale iste: uništavanje kultura, propasti carstava, na čijim su se ruševinama potom izgrađivala nova carstva. Drugim rečima, mnogi su na ljudsku istoriju gledali sa prezirom, ali po pravilu, nikome ni na pamet nije padalo da je u pitanju moglo biti grozno, užasno psihozoističko izopačenje u Vaseljeni; da je Zemlja, zapravo, predstavljala planetu surovih ubica, jedinstvenu po tome sred miliona drugih planeta, mesto gde je razum izmicao pred krvlju i patnjama, suprotno svim kosmičkim normama. Po pravilu su ljudi, u dubini svoje duše, ne razmišljajući mnogo o svemu, smatrali istoriju Zemlje - čitav njen tok, od paleopitekusa i australopitekusa pa sve do najnovijeg doba - potpuno 'normalnim', obrascem kakav se najčešće mogao sresti i kod drugih kosmičkih civilizacija.
     Ali o tome se baš ništa pouzdano nije znalo, i nikakvog načina nije bilo da se iz informisanosti ravne nuli izvuče išta više od same nule. Ortega-Nilsenov grafikon ukazivao je samo na prosečno vreme koje je rađanje neke kulture razdvajalo od njene tehnološke eksplozije. Krivulje na tom grafikonu - takozvani glavni tokovi razvoja u psihozoiku - nisu odražavale ni biološke ni sociološke (kulturne, političke) faktore, koji su, uzeti zajedno, uobličavali neku određenu istoriju Razumnih Bića. Takav je propust bio pravdan zemaljskim iskustvima, budući da sukobi između različitih religija i kultura, između različitih oblika vladavine i ideologija - kolonizacija i decentralizacija, uspona i propasti carstava - ni na koji način nisu uticali na tempo tehnološkog napretka. Bila je to, zapravo, parabola na čiji rastući luk nisu uticali ni takvi istorijski poremećaji i udari kakve su bili invazije, boleštine ili genocidi; jer, kada se jednom pokrenula, tehnologija je postala varijabla potpuno nezavisna od civilizacijskih podstruktura. Postajala je, sve u svemu, logaritamska kriva jednog samokatalizujućeg procesa.
     Pojedinačna ljudska bića - posmatrano na mikroskopskom planu - uvek su ostvarivala sve nove i nove pronalaske i otkrića, ili samostalno ili u manjim grupama; međutim, bilo je moguće ovakve umove isključiti iz jednačine, budući da su iz jednih pronalazaka i otkrića uvek proizilazili drugi pronalasci i otkrića. Posvemašnje njihovo ubrzavanje javljalo se u vidu parabole koja se, kako se činilo, ustremljivala ka beskonačnosti. Pojava zaokreta - čvorišta zasićenosti - nije predstavljala izlaz nastojanja drugih pojedinaca, koji su želeli da sačuvaju sredinu u kojoj su živeli; krivulja je pravila oštre zaokrete samo ukoliko je to bilo neminovno, odnosno ukoliko bi prepuštanje da se zaokret načini moglo prouzrokovati uništenje biosfere. Do zaokreta bi, zapravo, bezuslovno dolazilo na kritičnim tačkama; jer, da tehnologije koje je trebalo da spasu ili zamene biosferu nisu, istovremeno, priticale u pomoć i tehnologijama daljeg rasta, data civilizacija zapala bi u krizu koja bi okončala sve krize - to jest, došlo bi do sveopšteg izumiranja... Sa nestankom vazduha za disanje, ne bi više bilo nikog ko bi činio ova otkrića, i možda, zaslužio Nobelovu nagradu.
     Sudeći na osnovu kosmičkih i atrofizičkih saznanja, Ortega-Nilsenov glavni tok razvoja odražavao je, zapravo, samo ograničavanje mogućnosti date biosfere (čiji je, još, naziv bio i 'maksimum tehnološkog punjenja'). Međutim, te mogućnosti nisu zavisile od anatomije ili od organizacionih oblika kolektivnog života; zavisile su, u stvari, od fizičko-hemijskih svojstava planete, kao i od drugih kosmičkih činjenica, uključujući pri tom i zvezdane i galaktičke uticaje, i tako dalje. Kada god je granica 'tehnološkog punjenja' neke biosfere bila dosegnuta, glavni tok razvoja bi se prekidao, što je samo značilo da je civilizacija koja je bila u pitanju stavljena pred obavezu da dođe do nekih globalnih odluka u pogledu svoje budućnosti. Ukoliko bi, pak, bila nespremna, ili nesposobna da to učini - neminovno bi propadala.
     Trenutak prekida glavnog toka razvoja podudarao se sa takozvanim gornjim pragom 'kabine kontakta'. Dosezanje tog praga, ili međe - nazivali su to još i 'granicom rasta' - upravo objašnjava potonje račvanje do tada jedinog rodnog stabla, koje je bilo taj glavni tok - budući da su različite civilizacije nastavile da opstaju na različite načine. Mada, u tom smislu, nije bilo saznanja dobijenih od neke tuđe psihozojske civilizacije, na osnovu proračuna bilo je jasno da nije postojala jedna jedina, optimalna odluka; nikakav najbolji izlaz iz ćorsokaka stvorenog oštećenjem biosfere od strane tehnosfere. Čak ni neka ujedinjena civilizacija nije imala pred sobom jednu jedinu stazu koja bi je bezbedno vodila kroz sve brojnije dileme i opasnosti.
     Što se tekuće situacije tiče, njen ishod bio je posledica neodgovarajućih postupaka koji su, opet, proistekli iz prvobitnog programa ekspedicije. Prema DEUS-ovom mišljenju, do sleda pogrešnih postupaka došlo je stoga što se u trenutku kada se do njih dolazilo nisu činili pogrešnim; tek sada, posmatrano unazad, moglo se shvatiti da su bili pogrešni. Drugim rečima, Hermes je bio stavljen pred Erouov paradoks: pokušaj da se postignu dve stvari podjednake važnosti, pri čemu jedna isključuje drugu. U rasponu između maksimalnog rizika i maksimalnog opreza kreće se rezultanta iz koje je nije moguće sasvim isključiti ni same sebe. DEUS je smatrao da kapetan nije kriv za sadašnji ćorsokak, budući da mu je težnja bila da pronađe ravnotežu između rizika i opreza. Posle hvatanja kvintanskih orbitera iza Junone i otkrića 'virusoida' u njima, skrenuo je od programa u pravcu krajnjeg opreza, prikrivši svoj brod i ne objasnivši odmah Kvinti dolazak namernika iz dubokog svemira. Cena tog opreza sada je bila jasno vidljiva.
     Druga greška sastojala se u tome što je Gavrilu dato previše samostalnosti, previše inicijative. Paradoksalno, i to je proisteklo iz prevelike opreznosti - i iz neosnovane pretpostavke da je Gavrilo, nadmoćan u pogledu brzine svim Kvintinim orbiterima ili raketama, u stanju da se bez presretanja spusti na površinu planete. Da bi raspolagao takvom brzinom, bio mu je pridodat i teratronski pogon. Da bi bio u stanju da se na odgovarajući način suoči sa nepredvidljivim ponašanjem svojih domaćina posle spuštanja, bio mu je pridodat i prepametni kompjuter. Prema SETI-jevim programima, najpre je trebalo slati omanje sonde; međutim, od toga se odustalo kada su sva diplomatska nastojanja Ambasadora ostala bez ikakvog odgovora. Niko nije mogao ni zamisliti da će Gavrilo svoj pogonski mehanizam preobratiti u implozivnu sidernu pucaljku. I tako su se, zahvaljujući pameti Gavrilovog kompjutera, našli u neprilici. Bilo je nemoguće, posle svega što se dogodilo, vratiti se postupku slanja manjih sondi. Novostvorena situacija nametala je iznalaženje nove taktike. DEUS je trebalo da dobro razmisli, i za to mu je bilo potrebno oko dvadeset časova. Tako su, eto, stvari trenutno stajale.

     Posle svog ponoćnog dežurstva, pilot nije bio u stanju da zaspi... Razmišljao je i dalje o većanju; sve što je ono u njemu izazvalo, bilo je pojačano neraspoloženje prema DEUS-u. Moćni elektronski um možda je bio blistav u logici, ali je njegovo ponašanje delovalo farisejski do neverovatnosti. Počinjen je niz grešaka, poprilično su se udaljili od prvobitnog programa - pa ipak, niti je kapetan bio za to odgovoran, niti je na samom DEUS-u bilo i najmanje odgovornosti; poprilično napora je uložio da upravo to potanko dokaže. Erouov paradoks; prikrivanje skopčano sa nizom nepovoljnih posledica; prekomerna sumnjičavost u odnosu na Kvintanjane, poduprta hipotezom o sabotaži kako bi se objasnilo poreklo virusoida - time je DEUS sada, vrlo jasno, omeđio problem; ali s druge strane, ko je sve vreme igrao ulogu kapetanovog savetnika?
     Vezan za svoj ležaj zbog bestežinskog stanja, pilotom konačno do te mere ovlada gnev da postade potpuno isključeno da će mu poći za rukom da zaspi. Stoga on upali lampicu iznad svoje glave, izvuče ispod jastučeta knjigu - Hermesov program - i poče da čita.
     Najpre je pogledom prešao preko stranica s opštim pretpostavkama o Kvinti. U pitanju je bio kompjuterski izveštaj, načinjen neposredno pre odvajanja od Euridike, i utemeljen na sabranim i protumačenim astrofizičkim osmatranjima. Kvintanjani su, po svemu sudeći, na raspolaganju imali energiju reda 10 na 30 erga. Sledstveno tome, civilizacija im se nalazila na predsidernom nivou. Osnovni izvori njihove energije poticali su od termonuklearnih reakcija zvezdanog tipa, ali energetske centrale nisu izbacili u svemir. Najverovatnije je bilo da ih je iscrpljivanje fosilnih goriva, kao i nekad na Zemlji, uvelo u razdoblje korišćenja uranida, čija im se dalja upotreba, međutim, po ovladavanju Betinim ciklusom, pokazala neisplativom. Izgledalo je malo verovatno da je tokom nekoliko poslednjih stotina godina planeta prošla kroz razdoblje ratova vođenih nuklearnim oružjem; hladna tačka na ekvatoru jedva da je mogla biti posledica jednog takvog rata. Svako post-atomsko zahlađenje moralo bi, praktično, obuhvatiti čitavu planetu, budući da bi silne količine prašine izbačene u stratosferu povećale albedo na čitavoj njenoj površini. S druge strane, razlozi za obustavljanje izgradnje ledenog prstena od okeanskih voda ostajali su i dalje neodgonetnuti.
     On brzo prelista stranice ispunjene grafikonima i tabelama, dok ne stiže do poglavlja naslovljenog na HIPOTEZE O CIVILIZACIJI.
     1. Kvintu razdiru unutrašnji sukobi, koji su nesumnjivo uticali i na njen tehnološki razvoj. Ovo navodi na zaključak o postojanju međusobno suprotstavljenih nacija, ili nekih drugih grupa. Razdoblje otvorenih vojnih sukoba, koji su postali stvar prošlosti, nije međutim dovelo ni do kakvog konačnog ishoda, tipa 'pobednici-pobeđeni'. Umesto toga, planeta je potepeno ušla u razdoblje tajnih ratova.
     Na ovom mestu izveštaju je bio priključen dodatak koji je načinio DEUS, kasnije, na samom Hermesu.
     Dokaz koji podupire tezu o kriptovojničkoj aktivnosti predstavljaju paraziti pronađeni na dvema kvintanskim letelicama. Shodno ovakvom tumačenju protivnički blokovi ostaju međusobno povezani stanjem koje, u klauzevicovskom smislu reči, nije ni klasičan mir ni klasičan rat.
     Njihova borba odvija se iza linija fronta, putem meteoroloških neprlika kojima se neprijatelj izlaže, ili međusobnim katalizujućim erozijama tehnoindustrijskih potencijala. Upravo je iz tih razloga moglo doći do obustave izgradnje ledenog prstena, imajući u vidu da bi jedno takvo preduzeće zahtevalo sveopštu saradnju.
     Tekst se zatim nastavljao izveštajem s Euridike:
     Ukoliko zaista postoje takve međusobno suprotstavljene grupe, koje se za prevlast bore neklasičnim sredstvima, u tom bi se slučaju uspostavljanje kontakta sa bilo kojim posetiocem iz svemira moralo ispoljiti kao osetno teži zadatak. Apriorno uspostavljanje saveza sa svemirskim posetiocem bilo bi veoma malo verovatno za bilo koju od strana - pod pretpostavkom, na prvom mestu, da ih je samo dve - stoga što svemirski uljez ne bi imao nikakav razuman razlog za to; ne bi ništa dobio svrstavši se uz bilo koju od strana u sukobu. Takav bi kontakt, zapravo, mogao pre poslužiti kao varnica koja bi tihi, tinjajući, postojan i tvrdoglavo vođen tajni rat preobratila u posvemašnji, neposredan sudar između dveju sila.
     Uzmimo jedan primer. Zamislimo da se na planeti T blokovi A, B i C nalaze u stalnom međusobnom sukobu. Ukoliko, recimo, bok B uspostavi kontakt sa svemirskim došljakom, blokovi A i C osetiće se ozbiljno ugroženi. Shodno tome, ili bi mogli napasti uljeza - kako bi ga sprečili da poveća potencijale bloka B - ili bi se mogli udružiti u napadu na bok B. Zatečeno stanje već je samo po sebi nestabilno, i stoga bi ulazak svakog spoljašnjeg činioca velikog tehnološkog potencijala - a takav bi neminovno morao biti svaki svemirski posetilac, s obzirom na činjenicu da je ovladao galaktičkim letovima - bio više nego dooljan razlog za produbljivanje neprijateljstva.
     2. Kvinta je ujedinjena, bilo kao federacija bilo kao protektorat. Na planeti ne postoje ravnopravne, a međusobno zavađene sile, budući da je jednoj među njima pošlo za rukom da uspostavi svoje gospodarstvo nad svima drugima. Ni takva prevlast, međutim, bez obzira na to da li predstavlja ishod vojne pobede, ili proističe iz ne-vojničkog pokoravanja ostalih, pri čemu su se slabije strane podvrgle najvećoj sili na planeti, ne obezbeđuje dovoljnu stabilnost da bi se bez smetnji mogao uspostaviti kontakt sa galaktičkim došljacima.
     Sili koja ostvaruje svoje gospodarstvo nad planetom ne bi, pri tom, unapred trebalo pripisivati demonijačke ili imperijalističke težnje da krene putem vanplanetarne ekspanzije. U saglasnosti sa ovakvim modelom Kvinte, vladajuća sila možda ne bi smerala da uništi posetioca, već samo da osujeti njegova nastojanja da uspostavi kontakt - odnosno, pogotovo, njegov fizički pristup na planetu. Tehnološki darovi koje došljaci sa sobom donose mogli bi se lako pokazati otrovnim. (Ipak, već i samo neuručivanje tih darova, kako se njima ne bi poremetila postojeća socio-politička ravnoteža, moglo bi izazvati njen poremećaj). Na taj način, čak i u jednom objedinjenom sistemu, odbijanje kontakta moglo bi predstavljati veoma osetljivu odluku za globalnu silu. Za ovakvu izolacionističku politiku, upravljenu prema svemiru, postoji priličan broj primera i na samoj Zemlji. Informacioni prag kontakta koji bi došljaci morali da prevladaju takav je da mu je veličinu gotovo nemoguće odrediti.
     3. Prema Foldžeru, Kraftu i njihovoj grupi moguće je da čak i neka potpuno ujedinjena planeta, bez pobednika i poraženih, bez tlačitelja i tlačenih, ipak stoji na tome da ne želi nikakav kontakt. Suštinske nepoznanice jedne takve civilizacije koja, našavši se u gornjem području 'kabine kontakta', počinje da skreće sa Ortega-Nilsenovog 'glavnog toka', stiču se na raskrsnici koju čine njena kultura i njena tehnologija. Kultura uvek karakteriše dosledno zaostajanje njenih pravnih i moralno-etičkih normi za tehnologijom u pred-zasićenom, paraboličnom razdoblju ubrzavanja njenog rasta. Tehnologija pri tom čini mogućim i ono što kultura zabranjuje ili smatra nepromenljivim. (Primeri: genetsko inženjerstvo primenjeno na stvorenja bliska ljudskim bićima; biranje pola po želji; transplatacija mozga). U svetlosti takvih teškoća, kontakt sa svemirskim došljacima još više ispoljava svoju dvosmislenu prirodu. Planetarna stranka, odbijajući kontakt, ne mora neminovno došljacima pripisivati nikakve neprijateljske motive... Njene su bojazni potpuno opravdane: uvođenje potpuno novih tehnologija zaista bi moglo izazvati poremećaj društvenih spona i odnosa. U stvari, s obzirom na posledice koje uvek donosi, kontakt otvara niz nepredvidljivih tokova. Ovo se, dakako, ne odnosi na radio-kontakte - odnosno, bilo kakvu vrstu kontakta na daljinu - budući da primaoci poruka mogu, po vlastitom izboru, ili odbaciti ili učiniti dostupnim informacije dobijene kontaktom.
     Bio je već prilično umoran, ali mu san nije dolazio na oči. On prelista nekoliko preostalih poglavlja, i odluči da pročita i poslednje, ono koje se odnosilo na proceduru uspostavljanja kontakta.
     Projekat SETI razmatrao je gore iznesene probleme kao teškoće sa kojima su se došljaci mogli suočiti u nastojanju da komuniciraju sa svojim potencijalnim domaćinima. Ekspedicija je, shodno tome, trebalo da raspolaže posebnim napravama za komuniciranje, kao i opremom koja bi bila u stanju da, u odnosu prethodnih pregovora putem razmene poruka, pruži dokaze o miroljubivoj prirodi izaslaništva, i to još u razdobolju pre spuštanja. Početna procedura sastojala se od nekoliko stupnjeva. Prva najava prispeća broda sa Zemlje trebalo je da se izvede putem emisije talasa (opsezi su bili dati u Dodatku) radio, toplotnog, svetlosnog, ultraljubičastog i laserskog tipa. Ukoliko ne bi bilo nikakvog odgovora, ili bar odgovora koji bi bilo moguće protumačiti, predviđalo se slanje lendera, i to istovremeno na sve kontinente. Senzori za navođenje upravili bi lendere prema velikim skupinama zgrada.
     Bilo je tu i mnoštvo skica, dijagrama i drugih posebnih naznaka. U svakom lenderu nalazio bi se odašiljač-prijemnik, a bio bi snabdeven i obiljem podataka o Zemlji i njenim žiteljima. Ukoliko se, pak, ni na ovaj način ne bi postiglo željeno - uspostavljanje kontakta - sa broda bi bile odaslate još masivnije sonde. Ove bi sonde trebalo da na raspolaganju imaju kompjutere, osposobljene da izdaju naloge koristeći se vizuelnim, taktilnim i akustičkim šiframa. Procedura je bila nepovratna: svaki sledeći korak predstavljao je ujedno nastavak prethodnog.
     U prvim lenderima nalazili su se i indikatori-odašiljači koji bi stupali u dejstvo samo ukoliko bi na grub način bio razoren njihov štitnik; do razaranja, međutim, nije moglo doći usled neke greške u mehanizmu ili usled snažnog potresa pri sletanju, već isključivo usled namernog, hotimičnog uklanjanja. (Pilot se nasmeja, živo sebi predstavivši kako neki pećinski čovek svojom kamenom budžom uništava elektronskog izaslanika čovečanstva. 'Hotimičnim uklanjanjem', pomisli on, mogao se nazvati i zanimljiv slučaj kada, bez prethodnog upozorenja, nekom saspete zube u grlo.)
     Indikatori su, budući načinjeni od monokristala, bili do te mere otporni da su bili u stanju da upute signal čak i ukoliko je lender bio uništen u deliću sekunde - na primer, bio raznet eksplozijom usred vazduha. Program je zatim do najmanjih pojedinosti opisivao različite modele ovih glasnika, kao i načine na koje ih je, sinhronizovano, trebalo odašiljati na odabrana sletna mesta, kako, pri tom, nijedno područje, nijedan kontinent, ne bi bili izdvojeni, odnosno ispušteni.
     U knjizi se, takođe, nalazilo i izdvojeno mišljenje jedne grupe SETI-jevih stručnjaka, koja je ispoljavala krajnji pesimizam. Nije bilo fizičkih naprava, tvrdili su oni, nikakvih lako odgonetljivih poruka ili izjava, koje ne bi bilo moguće protumačiti kao plašt kojim se prikrivaju neprijateljske namere. Ovo je, naprosto, proishodilo iz neizbežne razlike u tehnološkim stupnjevima.
     Pojava koju su u devetnaestom, odnosno, naročito, u dvadesetom veku nazivali 'trkom u naoružavanju', nastala je sa paleopitekantropusom, kada je dugačke bedrene kosti antilopa počeo upotrebljavati kao toljagu, mrveći njome, budući da je bio kanibal, ne samo loganje šimpanza. A kada se potom nauka, roditeljka sve ubrzanijeg tehnološkog rasta, javila na razmeđi mediteranskih kultura, vojni razvoj zaraćenih evropskih - kasnije, i vanevropskih naroda - nikada nije omogućio jednoj strani da nad drugom stekne posvemašnju prednost. Jedini izuzetak od ovog pravila bila je atomska bomba, ali su i tada Sjedinjene Države taj svoj monopol uspele da održe tokom samo nekoliko kratkih trenutaka istorije.
     Međutim, tehnološki ponor što je razdvajao civilizacije širom Vaseljene mora da je bio bezdan. Šta više, susresti se sa civilizacijom koja se nalazila na istom razvojnom stupnju kao i sama Zemlja, činilo se, praktično, nemogućim.
     Knjiga poprilične debljine sadržala je poveći broj i drugih dubokomislenih nagađanja. Došljaci koji bi svog zaostalog domaćina posvetili u tajne sidernog inženjerstva poneli bi se poput nekog ko bi omogućio deci da se igraju ručnim bombama - sa otkočenim osiguračima. Ukoliko, pak, ne bi bili spremni da dele svoje znanje, na njih je lako mogla pasti sumnja da su pritvorni i da samo teže da uspostave svoju vlast. Kletva bi, u oba slučaja, pala na njihove glave.
     Preobilje tvrdnji i domišljanja konačno do te mere preplavi čitača da ovaj, uz pomoć SETI-jevog programa, zapade u tako zdrav san da nije ni primetio da mu je knjiga ispala iz ruku, kao i da lampica iznad njegove glave i dalje svetli punim žarom.

     Koračao je niz tesnu, veoma strmu ulicu, između kuća, pod blistavim zracima sunca. Ispod svodova, igrala su se deca. Veš se sušio, okačen na užad razapetu na prozorima. Neravna kaldrma, prekrivena đubretom, korama banana i otpacima hrane, bila je po sredini presečena žljebom punim prljave vode. Daleko, u podnožju brda, nalazila se luka, načičkana jedrima. Plitki, lenji talasići zapljuskivali su obalu; čamci izvučeni na peskovito žalo međusobno su bili odeljeni razapetim ribarsikim mrežama. Uglačano poput ogledala, daleko na obzorju, more je odbleskivalo pod sunčevim zracima. Osećao se miris pržene ribe, mokraće i maslinovog ulja... Nije mu bilo jasno kako se obreo ovde, ali je znao da se nalazi u Napulju. Neka crnpurasta devojčica protrča, vičući za dečakom koji je bežao s loptom. Ovaj za trenutak zastade, praveći se kao da će hitnuti loptu put nje, a onda se, pre no što ga je mogla dostići, opet izmače. Druga deca izvikivala su nešto na italijanskom. Neka žena se nagnula kroz prozor: raščupana, u jednostavnoj lanenoj haljini nalik na spavaćicu, kupila je sa užeta prebačenog preko ulice osušeno rublje... Malo dalje niz ulicu pružalo se napuklo, kameno stepenište... A onda, odjednom, sve poče da podrhtava, začu se tutanj, zidovi počeše da se krune. Stajao je, zaglušen, obavijen oblakom krečnjačke prašine, zaslepljen. Nešto se iza njega sruši. Vrisak žena - kiša opeka - tutanj zemljotresa - behu zaglušujući. Terremoto, terremoto - ti se krici izgubiše u narednom huku, grmljavini što je postepeno narastala. Komadi maltera zasuše ga sa svih strana; on podiže ruku da zaštiti glavu, oseti kako ga nešto udari po licu i probudi se; ali zemljotres kao da se nastavljao. Strahoviti pritisak prikovao ga je za krevet. On pokuša da ustane, ali ga krevetski pojas zadrža. Knjiga ga udari posred čela i odlete put tavanice. Nalazio se na Hermesu, a ne u Napulju, ali se tutnjava nastavljala i zidovi se izvijali. Mogao je da oseti kako se čitava kabina pomera. Lebdeo je u vazduhu, i dalje pričvršćen za svoj ležaj. Lampica je svetlucala. On ugleda otvorenu knjigu i svoj džemper kao razastrt na tavanici ispod sebe; iz naopačke okrenutih polica isticala je jedna rolna filma. Ne, nije u pitanju bio san, i ovo nije bio tutanj zemljotresa... Sirene su zavijale. Svetlost odjednom postade prigušena, potom nekoliko puta snažno zatrepti, pa utrnu; u uglovima tavanice - sada, poda - uključiše se rezervne svetiljke. On pokuša da pronađe kopče na pojasu koji ga je i dalje vezivao za ležaj, ali ove pod pritiskom njegove težine nikako nisu popuštale. Ruke mu se udrveniše, i krv mu se sjuri u glavu. On prestade da se opire. Onda ga nešto odbaci. Težina ga je pritiskala čas prema krevetu, čas prema pojasu. On konačno shvati. Nije mu preostalo ništa drugo do da čeka. Je li to bio kraj?
     U tom trenutku - bilo je neposredno posle ponoći - nikoga nije bilo u mračnoj prostoriji. Kirsting sede ispred ugašenog viziskopa, izvi se prema osećaju i, napipavši dugme kao da je slep, stavi aparat u pokret. Preko beličastog pravougaonika osvetljenog ekrana kretali su se, jedan za drugim, gotovo crni tomogrami, sa mnoštvom svetlih, kružnih linija, nalik na senke iks-zraka. Slike su se nizale jedna za drugom, sve dok on ne zaustavi traku. Nastojao je da ustanovi vrednost SG-a na površini Kvinte. On lagano stade pomerati mikronski tragač, kako bi dobio najbolju moguću sliku. U središtu se nalazio jedan čekinjasti kružić, nalik na atomsko jezgro, koji se, kada je bio pogođen, zrakasto, u delićima, rasprskavao na sve strane. Kirsting pomeri sliku sa bezoblične, mlečne mrlje u središtu prema njenim razređenijim rubovima.
     Nikome nije bilo jasno šta to predstavlja. Neki naseljeni građevinski kompleks, neku vrstu džinovskog grada? Na ovakvoj slici bilo ga je moguće sagledati u preseku zahvaljujući nukleonima elemenata težih od vazduha. Takvo tomografisanje - trodimenzionalno, slojevito snimanje iks-zracima astronomskih objekata, već vrlo dugo u upotrebi, pokazalo se korisnim samo kada su u pitanju bile zvezde pretvorene u crne patuljke i planete. Uprkos svim svojim izvanrednim vrlinama, SG-snimci su imali i svoja ograničenja. Razlaganje je bilo nedovoljno da bi bilo moguće razlikovati džinovske dinosauruse iz mezozoika i krede. Uprkos svemu, on uznastoja da razabere skelete bića sa Kvinte - i možda samo ona koja su bila nalik ljudskim bićima ispuniše taj pseudograd - ukoliko je, uopšte, bio u pitanju metropolis u kojem je obitavalo na milione duša. On, tako, doseže do poslednje granice razlaganja - i prekorači je bez oklevanja. Sićušne utvare sastavljene od bledih, drhtavih vlakana, rastvoriše se, i na ekranu je sada stajala samo nejasna zbrka nepokretnih zrnaca.
     Koliko god je tananije bio u stanju, on pomeri mikronski tragač unazad, i zasenčena senka ponovo mu se ukaza. Onda izdvoji najizoštrenije SG na kritičnom meridijanu i stade ih postavljati jednog preko drugog, sve dok se obrasi Kvinte sasvim ne podudariše sa čitavim snopom iks-zraka što su davali istu sliku, snimljenu pri velikoj brzini i potpuno uobličenu. 'Grad' je ležao na ekvatoru. SG je bio načinjen pod uglom: duž ose koja je povezivala Kvintine magnetne polove, i duž tangente koja je vodila ka planetinoj površinskoj kori. Shodno tome, ukoliko se građevinski kompleks protezao na dužini od tridesetak milja, snimci su ga sekli iskosa - kao kada bi neko, nalazeći se u predgađu nekog grada, pokušavao da pomoću iks-zraka načini snimak svih ulica, trgova i kuća što su se nalazili između njega samog i predgrađa koje mu je stajalo nasuprot. Međutim, čak se i na taj način nije dobijalo mnogo. Posmatrajući gomile ljudi s visine, bilo je moguće sagledati ih samo u okomitom skraćenju. S druge strane, posmatrajući ih iz perspektive ljudskog oka, bilo je moguće videti one što su stajali najbliže, ispred zgrada i na počecima ulica. Snimak načinjen pomoću iks-zraka odavao bi samo zbrku mnoštva skeleta. Istina, bilo je moguće razdvojiti zgrade od pešaka: budući da se kuće nisu pomerale, sve što je ostalo nepokretno na području od hiljadu SG-a moglo se, naprosto, odbaciti. Vozila je takođe bilo moguće ukloniti sa snimka postupkom retuša, kojim bi se izbrisalo sve što se kretalo brže od čovečjeg hoda. Ukoliko bi u pitanju bio neki veliki zemaljski grad, tada bi kuće, mostovi i fabrike nestali, zajedno sa automobilima i ostalim vozilima, posle čega bi ostale samo senke pešaka. Ali pretpostavke koje su bile do te mere geo- i antroponcentrično utemeljenje, bile su isto tako i veoma sumnjive vrednosti. Pa ipak, Kirstinga je držala nada da će, možda, imati sreće.
     U mračnu komoru dolazio je često noću i prebirao po snimcima bezbroj puta, u nadi da će, slučajem, odabrati i međusobno složiti prave SG-e i možda ugledati - ma koliko nejasno, makar kao u izmaglici - skelete tih neznatnih stvorenja. Da li su makar malo nalik na ljude? Da li su uopšte, bili kičmenjaci? Da li su kalcijum, odnosno njegovi slojevi, činili osnov i njihove telesne građe, kao što je to bio slučaj kod zemaljskih kičmenjaka? Egzobiolozi su smatrali da je veoma malo verovatno da će biti ljudskog obličja; međutim, osteološka sličnost sa zemaljskim skeletima nije bila isključena, pogotovo koliko su se imali u vidu masa planete i sastav njene atmosfere. Postojanje kiseonika u slobodnom stanju navodilo je na zaključak i o postojanju vegetacije; međutim, na žalost, biljke nisu igrale nikakvu ulogu u svemirskim letovima, baš kao ni u izgradnji raketa.
     Kristing nije ni računao sa čovekolikim ustrojstvom koštane građe, budući da je u pitanju bio ishod složenih, međusobno isprepletenih staza u zemaljskoj evoluciji. Čak ni dvonožnost i uspravan hod nisu, neminovno, morali predstavljati izraz antropomorfizma. Na kraju krajeva, na hiljade praistorijskih gmizavaca hodalo je na dve noge. Ukoliko bi se načinio SG snimak zahuktalog krda igvanodonskih fosila, na većoj udaljenosti gotovo bi ih bilo nemoguće razlikovati od skupine maratonaca.
     Osetljivost naprave daleko je prevazišla i najluđe snove utemeljivača rotaciono-vibrirajućeg snimanja. Zahvaljujući prisustvu kalcijuma, čak je i neku ljuščicu od jajeta mogao otkriti i na udaljenosti od stotinu hiljada kilometara.
     Ponekad se naučniku činilo da je sred zamagljenih mrlja ugledao mikroskopska tkanja svetlija od njihove pozadine, nalik na zamrznuti Holbajnov ples smrti fotografisan kroz teleskop. I da bi, samo kada bi makar malo podigao stupanj uvećanja, bio u stanju da zaista ugleda skelete; prestali bi, konačno, da budu ono što je njegova željna duša dodavala uzdrhtalim vlaknima, tako neodredljivim i tako nestalnim - poput Marsovih kanala koje su drevni zvezdočaci ugledali jer su to tako žarko želeli. Kada je predugo ostajao zagledan u te skupine slabašnih, nepomičnih čestica, njegove umorne oči odstupale su pred žudnjama njegove duše i on je - gotovo - mogao razabrati mlečnobele tačkice lobanje i poput vlati tanke kosti kičme i udova. Ali kada bi zatreptao, očiju upaljenih od napora, priviđenja su se rastakala.
     Kirsting konačno isključi aparat i ustade. Čvrsto stisnuvši oči u neprozirnoj tmini, on još jednom u svoj um dozva jedva viđenu sliku, i sičušna skeletna priviđenja ponovo se pojaviše, odbleskujući fosforescentnim sjajem naspram baršunaste pozadine. Pipajući po mraku on se otkači od držača i zaplovi prema malenoj, tamnocrvenoj svetiljci što je stajala iznad izlaznih vrata. Zaslepljen blistavošću hodnika posle toliko dugog boravka u mraku, on se osloni na dovratak, prekriven debelim slojem spužvaste materije, umesto da odmah kroči u lift; i to mu nesumnjivo spase život kada se na njega sruči, uz oštar tutanj, udar ponovo uspostavljene gravitacije. Noćno osvetljenje utrnu, i čitavom dužinom hodnika koji se prostirao oko celog broda, zaplamteše svetiljke koje su se palile u slučaju opasnosti. Ali ostavši bez svesti, on ne dospe da to vidi.

     Stirgard se posle većanja više nije pojavljivao, znajući da će mu DEUS, bez obzira na to sa koliko će se mogućih rešenja u međuvremenu pozabaviti, predočiti konačan predlog kako da postupi - predlog koji će u sebi sadržati sve mogućnosti između neizračunljivog rizika i jednostavnog povlačenja. Tokom većanja nastojao je da održi privid odlučnosti, ali sada, u samoći, oseti se bespomoćnim; ove noći više nego ikada ranije. Sve mu je teže bilo da odoli iskušenju da se opredeli oslanivši se na sreću. U jednoj od ladica u svojoj kabini - među ličnim svaštarijama - čuvao je i jedan stari, masivni bronzani novčić sa Cezarovim profilom na prednjoj i rimskim fascesom na zadnjoj strani. Bila mu je to uspomena od oca, strasnog numizmatičara. Otvarajući ladicu, još nije bio siguran da li će, zaista, čitav brod, njegovu posadu, i sudbinu same ekspedicije poveriti tom, najvećem od svih novčića u ljudskoj istoriji, mada je sa samim sobom već bio načisto da će strana sa fascesom značiti bekstvo - jer, šta bi drugo moglo značiti povlačenje? - a izlizani profil podbulog lica ono što će možda predstavljati propast za sve njih... On konačno prevlada svoje oklevanje, zavuče se u mračni plakar i iz jedne od ladica izvuče neku lepo obrađenu kutijicu. Otvori je, dohvati novčić i nekoliko ga puta obrnu u ruci. Da li je imao prava...? U bestežinskom stanju u kojem se čitav brod nalazio, nije ga mogao tek tako hitnuti u vazduh. On stoga učvrsti novčić spajalicom za papir, i uključi elektromagnet ispod ploče pisaćeg stola, pomoću kojeg je, pritisnute čeličnim kockama, na stolu bilo moguće držati fotografije, karte i druga dokumenta... On odgurnu u stranu gomile štampanog materijala i traka, i kao kakav dečak (nekad, davno, zaista je bio dečak) zavrte novčić poput čigre. Novčić se, posle nekog vremena, poče sve sporije obrtati, opisujući malene krugove, i konačno, privučen magnetom, svali se na stranu, sa zadnjom stranom okrenutom nagore. Povlačenje, znači.
     U nameri da sedne, on dohvati doručje svoje obrtne stolice, ali pre no što mu se prianjajuća košulja stopi sa naslonom, pre no što i postade svestan toga, oseti neki potres. U početku jedva raspoznatljiv, potres stade postepeno dobijati u snazi sve dok svebrišuća sila ne pomete sa stola i filmove, i papire, i čelične kocke i zagasitobronzani novčić, a njega samog naprosto prikova za stolicu. Gravitaciona sila se pojača. Sa sve nemoćnijim očima, usled sve neprijatnijeg nedostatka krvi u njima, još je bio u stanju da uoči brzo treperenje svetiljki duž rubova tavanice; da čuje i oseti kako kroz čelične zidove, ispod njihovih oplata, struji promuklo krkljanje svih brodskih spojišta; i kako, sred buke predmeta koji su se razletali u svim pravcima - komadi neučvršćene opreme, delovi odeće - čuje i udaljeno zavijanje sirena, urlik koji kao da nije dolazio od truba već od samog broda, koga je nešto pogodilo u njegovo stosedamdesethiljadutonsko telo. I dok je osluškivao tu stalnu, cvileću tutnjavu, zaslepljen užasnim pritiskom koji mu je odrvenelo telo držao prikovanim za stolicu, on oseti - onesvešćujući se - nešto poput olakšanja.
     Da, olakšanja, budući da o povlačenju više nije moglo biti ni govora.
     Vid mu se povratio posle otprilike dvadesetak sekundi, mada je kazaljka gravimetra i dalje stajala na crvenom polju.
     Hermes nije pretrpeo direktan udar - to je bilo nemoguće. Ma šta da je bilo posredi, DEUS, uvek budan i na straži morao je prigušiti udarac. Međutim, napad je po svoj prilici bio izveden toliko lukavo i tiho, da je DEUS, nemajući više vremena da se posluži zažtitnim poljem umerene jačine, morao da pribegne poslednjem stepenu odbrane.
     Gravitacioni zid nije moglo probiti ništa u ovoj Vaseljeni, osim singulariteta - i to je spaslo Hermesa. Ali silina toliko žestokog protivudara morala je da proizvede trzaj; kao što top učini silovit trzaj unazad, usled reakcije na ispaljivanje granate, tako je i čitav brod, našavši se u epicentru sidernog pražnjenja, morao da snažno uzdrhti, premda je na sebe primio tek jedan mali deo oslobođene energije... Stirgard, ni ne pokušavajući da ustane, jer mu se čitavo telo nalazilo kao ispod nekakve prese, ugleda, iskolačivši oči, kako velika strelica na indikatoru, podrhtavajući, milimetar po milimetar počinje da klizi, udaljujući se od crvenog isečka kružnog brojčanika. Njegovi mišići napeti do krajnjih granica, počeše ponovo da ga slušaju. Gravimetar se spusti do dvojke, sada već na crnom polju. Međutim, sirene su i dalje jednolično zavijale, na svim palubama.
     Odupirući se obema rukama, on se sa prilično teškoća izvuče iz stolice. Konačno se uspravivši, stajao je sa toliko napora da se morao oslanjati na ivicu stola - hodajući povijeno, poput majmuna, pomisli on (neobična pomisao, u tom trenutku). Među trakama i filmovima zbačenim na pod on ugleda i očev novčić, čija je zadnja strana i dalje bila okrenuta nagore - ukazujući na povlačenje.
     On se nasmeja, budući da je tu odluku u međuvremenu pokrila znatno jača karta. Bela kazaljka gravimetra stajala je na jedinici, i dalje lagano padajući. Morao je što pre da ode u kontrolnu sobu, da pogleda u kakvom mu je stanju posada. Već na vratima, on se naglo okrenu, vrati, podiže novčić i smesti ga u ladicu. Niko nije trebalo da sazna za taj trenutak njegove slabosti. U stvari, prema teoriji igara to i nije bila slabost, budući da u nedostatku minimaksimalnih odluka nikakva odluka nije mogla biti bolja od neke druge, čak ni od nasumične odluke. Shodno tome, mogao je bar pred sobom samim, pravdati svoj postupak; sada za to više nije mario. Na pola puta niz tunel-hodnik povrati se i bestežinsko stanje. On pritisnu dugme lifta... Problem je, konačno, dobio razrešenje. Mada boj nije bio prva stvar koja bi mu pala na pamet, poznavao je svoje ljude i bio je sasvim siguran da niko od njih, s izuzetkom, možda, vatikanskog izaslanika, neće ni za trenutak pomisliti na bekstvo.









11. ISPOLJAVANJE SNAGA
     Bilo je nemoguće steći uvid u metode koji su primenjeni prilikom napada; ma kakvi bili, svi njihovi tragovi su se rasuli širom kontinuuma... Snimci iz DEUS-ove memorije ipak su potvrdili sumnje fizičara. Zahvaljujući na sve strane usmerenim senzorima, koji su prostor oko Hermesa pročešljavali sve do spoljnog perimetra odbrane, radarski signali bili su u stanju da otkriju čestice promera jednog milimetra svuda u prečniku od stotinu hiljada milja. Udarac nije poticao ni od kakve zračeće energije - jer bi ova ostavila za sobom trag spektralnih linija. Iznenadna pojava, u neposrednoj blizini Hermesa, pedesetak objekata zamućenih rubova, poput roja što se hitro ustremljivao prema brodu, potpuno usklađenih pokreta, u prvom se trenutku činila nezamislivom. Napadači su se materijalizovali na veoma maloj udaljenosti, između jedne i dve milje. Prinuđeni da se domišljaju, fizičari stadoše da razmišljaju o mogućnostima da se senzorski štit neprimetno probije. Konačno dođoše do tri pretpostavke.
     Oblaci čestica, od kojih nijedna nije prevazilazila razmere bakterije, mogli su međusobno srasti do višetonskih masa; to bi, međutim, podrazumevalo ne malo veštine, pogotovo da bi se proizveli samofuzioni elementi upravljeni, u vrlo širokom snopu, na neki cilj. Ličilo bi to na oblak mikrokristala koji se - sa neizbežnim kašnjenjem, unutar perimetra - survava poput nenamerno izazvane lavine.
     Pojedinačne čestice, koje se nisu samo međusobno spajale, već i stupale u interakciju da bi obrazovale projektile, morale su imati izuzetno tananu strukturu. Devet sekundi pre udara, brodski magnetometri zabeležili su skok u magnetnom polju što se protezalo oko čitave letelice. Skok je, dostigavši vrhunac, brojao milijardu gausa, ali se posle samo nekoliko nanosekundi spustio gotovo do nule. Pre toga nije bilo ama baš nikakve elektromagnetne aktivnosti. Fizičarima nije polazilo za rukom čak ni da zamisle mehanizam koji bi bio u stanju da stvori polje takve snage - čiji je izvor, ničim se unapred ne najavivši, mogao izbeći pažnji senzora. Bipoli su, bar teoretski, mogli probiti štit, ali samo ukoliko bi oblak koji bi sami stvorili sam sebe neutralisao istovremenim usmeravanjem biliona molekula.
     Ovakva rekonstrukcija napada, međutim, podrazumevala je tehnologiju utemeljenu na idejama do kakvih se na Zemlji nikada nije došlo, i koja, sledstveno tome, nikada nije bila podvrgnuta eksperimetalnim proverama.
     Druga mogućnost imala je u vidu visokospekulativni metod korišćenja kvantnih efekata u svemiru. Sledstveno ovoj pretpostavci, nikakve materijalne čestice nisu bile prokrijumčarene kroz odbrambeni štit, niti ih je uopšte bilo u čitavom sferičnom prostoru koji je okruživao brod. Fizički svemir, međutim, ispunjen je mnoštvom stvarnih čestica koje su se mogle materijalizovati usled spoljašnjeg dotoka energije u vidu udarnog talasa. Ovakav pristup, međutim, podrazumevao je da je brod, s one strane prečnika njegovog štita, bio okružen generatorima najtvrđeg pojasa ultrarendgenskih gama zraka, kao i centripetalnim pražnjenjem koje bi, u obliku sferičnog talasa što se grči brzinom svetlosti, na tački svog presecanja sa odbrambenim štitom proizvelo efekat tunela: kvanti energije, pojavivši se u neposrednoj blizini broda, izazvali bi pojavu dovoljne količine hadrona da bi njima mogli zasuti Hermes sa svih strana. Sasvim ostvariv metod, ali koji bi zahtevao najprefinjenije instrumente, savršeno proračunavanje položaja u svemiru, kao i potpunu prekrivenost orbitera. Sve u svemu, gotovo neverovatno.
     Treća mogućnost oslanjala se na upotrebu negativne energije izvan perimetra odbrane, ali to je podrazumevalo poznavanje sidernog inženjerstva - i to u njegovom makrokvantnom obliku, uz prethodno isisavanje energije iz sunca, budući da bi energetske centrale na planeti, sposobne da proizvedu neophodnu energiju, usled snažnog povećanja toplote u svojoj neposrednoj okolini nedvosmisleno otkrile svoje prisustvo Hermesu.
     Zatečen potpuno nespreman, DEUS je vaspostavljanju pune gravitacije na brodu pribegao kao poslednjem rešenju. Stavivši u maksimalni pogon oba glavna motora, opasao je čitav brod gravitacionim toroidima. Unutar njih, kao u središtu međusobnog preseka automobilskih guma, našao se Hermes, i projektili usmereni na njega završili su u Švarcšildovom zakrivljenom prostoru... Budući da svaki materijalni objekat koji se nađe u takvom prostoru odmah gubi sva svoja fizička svojstva - osim električnog naboja, angularnog momenta i mase - pretvarajući se u bezoblični sastojak gravitacione grobnice, zaista nikakav trag ne bi preostao ukoliko je prilikom napada korišćen ovaj metod.
     Služeći kao neprobojan oklop toroidi su se održali samo dvadesetak sekundi, što je brod koštalo 10 na 21 džula. Hermes nije zadesila sudbina Gavrila, nije razorio sam sebe u samoodbrani od toroidalne konfiguracije uzburkanih izograva. Međutim, budući da ih nije bilo moguće s punom izoštrenošću usredsrediti na odašiljač, brod je apsorbovao tek, otprilike, jedan stohiljaditi deo oslobođene energije. Dodatnih dvadesethiljaditih delova pretvorilo bi ga u prah, baš kao što bi se dogodilo kada bi se malj spustio na ljusku praznog, razbijenog jajeta.
     Članovi posade suu iz svega izišli živi i zdravi. S izuzetkom Stirgarda i Kirstinga svi su kritičnom trenutku bili u dubokom snu, ili su kao Tempe, ležali prikopčani za svoje krevete. Brod, međutim, sada nije bio spreman za bitku. Stoga bi prihvaćen Polasarov predlog da se - ma šta se moglo dogoditi - prebace u perihel, kako bi tamo povratili energiju izgubljenu prilikom odbijanja napada... Povlačeći se, Hermes stade prolaziti kroz oblak nekog razređenog gasa. Isprva, mislilo se da su u pitanju ostaci protuberanci, koje su sunčevi vetrovi vitlali unaokolo; uskoro, međutim, senzori dojaviše da se bezbroj molekula gasa lepi za spoljne zidove broda i da na njih katalitički deluju. Odmah pribavljeni uzorci pokazaše da zaista izazivaju koroziju, poput virusoida koje su već imali priliku da upoznaju. Shodno tome, Stirgard pribeže upravo onom postupku koji je u svojim razgovorima s apostolskim izaslanikom nazivao 'otvorenim hvatanjem ukoštac'. Hermes, dakle, nizom termalnih hitaca raznese podmukli oblak, a potom, na najjednostavniji mogući način, uništi i virusoide koji su se za njega prikačili: podesivši svoje rashladne uređaje na najjaču meru i obrćući se oko sebe kao pečenica na ražnju, on prođe kroz vršak sunčeve protuberance koja se nalazila tek nekoliko pukih svetlosnih sekundi iznad njegove fotosfere. Posle toga brod smanji brzinu da bi se postavio na stacionarnu orbitu, okrenu se krmom prema Zeti i otvori energetske receptore. Jedan deo tako pribavljene energije bi utrošen na održavanje rashladnih uređaja u punom pogonu; ostatak u sebe upiše siderali.
     U ovom trenutku, otprilike, posada se podelila na tri skupine.
     Haraš, Polasar i Rotmon bili su mišljenja da korozivni oblak predstavlja još jedan napad Kvintanjana.
     Kirsting i El Salam, međutim, smatrali su da nije u pitanju bio neposredni napad na njih, već da je, na neki način, do nezgode došlo čistom slučajnošću: Hermes je, drugim rečima, bio zašao u neku vrstu minskog polja, i to minskog polja postavljenog znatno pre njihovog dolaska.
     Nakamura se našao negde u sredini: oblak, prema njemu, nije predstavljao nikakvu stupicu - niti za Hermesa niti za kvintanske orbitere - već je, po svoj prilici, reč bila o 'stovarištu đubreta': o mikrooružju koje je bilo korišćeno u ratu iznad planete i koje je, mimo stvarnih namera zaraćenih strana, potiskivano sunčevim gravitacionim plimama doplutalo čak do ovog perihela.
     Arago nije ništa rekao.
     DEUS je bio obuzet programiranjem mogućih strategija koje bi pretpostavljale preduzimanje odbrambenih, napadačkih ili pomirljivih mera. Nije davao prednost ni prvim, ni drugim, ni trećim: podaci na kojima bi se temeljila najpovoljnija procena za bilo koju od njih i dalje su bili krajnje nedovoljni.
     Gerbert je smatrao da bi najbolje bilo dići ruke i od kontakta i od zveckanja oružjem; međutim, nije se smatrao sposobnim da učestvuje u raspravi, koja je postajala sve žešća i vatrenija.
     Tempe, koga je kapetan pozvao pošto konačno bi okončano nadoknađivanje izgubljene energije, odgovori da niti je SETI-jev stručnjak, niti zadužen za upravljanje brodom.
     "Verujem da ste već primetili da, posle svega što nam se dogodilo, niko ovde više nije stručnjak ni za šta", odgovori mu Stirgard. "Razume se, uključujući i mene. Uprkos tome, verujem da svaki od nas ima bar neko mišljenje. Vi, takođe. Dakle, ono što od vas očekujem jeste mišljenje, ne savet."
     "DEUS bi vam mogao mnogo više reći", odgovori pilot, nasmešivši se.
     "DEUS će mi predložiti dvadeset, a možda i stotinu mogućih taktika... I to je sve što će on učiniti. Vama je, u najmanju ruku, poznato bar onoliko koliko i ostalim našim stručnjacima, uključujući i DEUS-a. Najmanje rizika bilo bi sadržano u povlačenju."
     "Sasvim tačno." Sedeći nasuprot kapetanu, Tempe nije prestajao da se smeši.
     "Šta vam je to toliko smešno?" upita Stirgard.
     "Pitate li to privatno, kapetane, ili mi naređujete da odgovorim?"
     "Shvatite moje pitanje kao naredbu."
     "Čupavo je, nema nikakve sumnje. Međutim, do sada sam već uspeo da vas dovoljno upoznam da budem potpuno siguran u ono što nećete učiniti. Nećemo podviti rep."
     "Jeste li baš sigurni u to?"
     "Potpuno."
     "Zbog čega? Mislite li da smo bili napadnuti jednom, ili dva puta?"
     "Savršeno je svejedno. Bitno je to da oni ne žele kontakt. Ne znam samo imaju li još nekog keca u rukavu."
     "Naši dalji pokušaji mogli bi biti vrlo opasni."
     "Očigledno."
     "Pa?"
     "Pa, evo, po svemu sudeći ja volim opasnost. Da nije tako, već nekoliko stotina godina ležao bih mrtav i pokopan tamo na Zemlji, jer, umro bih u krevetu okružen porodicom koja roni suze za mnom."
     "Drugim rečima, smatrate ispoljavanje snage s naše strane neophodnim."
     "I da i ne. Kao poslednje rešenje, ne može se isključiti."
     Pritisnuta čeličnom kockom, hrpa odštampanog papira stajala je na kapetanovom stolu, sa nekim pismenom na naslovnoj stranici. Pilot je odmah prepoznade. Nepun sat pre toga, El Salam mu je uručio jedan primerak.
     "Jeste li pročitali ovo?" upita Tempe.
     "Nisam."
     "Niste?" Bio je iznenađen.
     "Reč je samo o još jednoj hipotezi naših fizičara. Želeo sam da najpre porazgovaram sa svima vama."
     "Trebalo bi da to pročitate. Da, reč je o hipotezi. Međutim, meni se čini dosta ubedljivom."
     "Slobodni ste."
     Izveštaj, pod naslovom ZETIN SISTEM KAO OBLAST KOSMIČKOG RATA, nosio je potpise Rotmana, Polasara i El Salama.
     Civilizacija koja ne samo što se odrekla oblika bežičnog opštenja, kao što su radio i televizija, ispunivši čitavu svoju jonosferu bezobličnim šumovima koji upijaju svaki signal, koja je, takođe, lavovski deo svojih napora i energije uložila u stvaranje oružja kojim je opasala čitavu planetu - takva se civilizacija čini nezamislivom, čistom besmislicom. Ali treba imati u vidu da do takvog stanja stvari verovatno nije došlo namerno, svesnom opredeljenošću, već da je, možda, do njega došlo postupno, korak po korak. Sve je započelo, prema našem mišljenju, kada se shvatilo da ratni vihor, koji je besneo na površini planete, kao jedini ishod može imati sveopšte uništenje... Pošto je kritična tačka u jednom trenutku bila dosegnuta, trka u naoružanju prebačena je u svemir. Pri tom, ni jedna ni druga strana nije imala nameru da sunčev sistem pretvori u ratno područje čudovišnih razmera; i jedna i druga strana išla je, samo, korak po korak, odgovarajući ravnom merom na svaki naredni potez protivnika. U trenutku kada je, i u svemiru, konačno došlo do konfrotacije, nije više bilo načina da se obuzda širenje područja mogućeg sukoba - a da se i ne govori o povlačenju iz njega, kako bi se obezbedio trajni mir.
     Kompjuterska simulacija, zasnovana na teoriji igara - uključujući i sićušne izglede za dobitak - pokazuje da bi, u takvoj situaciji, nedostatak poverenja u efikasnost sporazuma o razoružanju stvorio suštinsku prepreku postizanja dogovora putem pregovora. Svaki dogovor, u odsustvu poverenja u neprijateljevu 'dobru volju' - klasični termin za to je pacta sunt servanda - pretpostavlja mogućnost uzajamne kontrole naoružavanja, što znači omogućavanje nesmetanog boravka neprijateljskih stručnjaka na vlastitoj teritoriji.
     Međutim, kada nastajanja da se što je moguće više poveća vojna moć krenu putem mikrominijaturizacije, kontrola bez poverenja postaje odistinski nemoguća. Fabrike oružja, skladišta i laboratorije moguće je staviti van svakog domašaja kontrole. Posle toga nikakav dogovor više nije moguć, čak ni na najmanjem stepenu uzajamnog poverenja (a da onaj ko bi se odrekao istraživanja na području mikronaoružanja ne bi, istovremeno, prihvatio položaj strane neminovno izložene bliskom porazu). Isto tako, teško da bi bilo moguće osloboditi se već nagomilanog oružja, uz uveravanja protivnika da će to i sam učiniti.
     Suočavamo se, dakle, sa pitanjem: zbog čega u ratnom području oko Kvinte nailazimo na mehanička oružja, a ne bakteriološka, kako se nekad na Zemlji smatralo da će se neizbežno dogoditi?
     Nema sumnje, zbog toga što su protivnici već dosegli - i na području bakteriološkog oružja - takav stepen moći da su bili u stanju da zbrišu čitavu biosferu, baš kao što su to prethodno bili u stanju razmenom nuklearnih udara. Posledica je bila ta da ni jedna ni druga strana nije bila spremna da prva primeni bilo jedno ili drugo oružje.
     Što se, pak, tiče kriptovojne makroalternative - to jest, izlaganja protivnika strahotnim, katastrofalnim razaranjima putem veštački izazvanih klimatskih ili seizmičkih poremećaja - do toga je, uistinu, moglo doći, ali to, takođe, ne bi predstavljalo strateško rešenje, budući da bi svako ko bi bio voljan da pribegne kriptovojnim akcijama neizbežno morao doći na pomisao da bi mu neprijatelj uzvratio sličnim protivudarom.
     Posle ovog uvoda, tvorci izveštaja pristupili su izlaganju svog modela kosmičkog rata. Model je imao oblik sfere, sa Kvintom u središtu. U dalekoj prošlosti, lokalni ratovi postupno su se preobratili u svetske ratove, posle kojih je, opet, dolazilo do pojačanih nastojanja da se iznađu savršenija oružja za borbe na kopnu, moru i u vazduhu. Pojava atomske bombe, međutim, učinila je kraj velikim konvencionalnim ratovima. Posle toga, hladnoratovsku trku u naoružanju sačinjavale su tri komponente: instrumenti za uništenje, instrumenti koji su ove prethodne međusobno povezivale, i instrumenti usmereni i protiv jednih i protiv drugih.
     Stvaranje kosmičke ratne sfere upućivalo je, neizbežno, i na stvaranje operativnih centara koji su, tehnološkim inovacijama, odgovarali na svako protivničko postignuće, vodeći isto tako računa kako o zastarevanju postojećih arsenala tako i o prevaziđenosti metoda za usklađivanje njihovog razvoja.
     Svaka od ovakvih faza imala je i svoja ograničenja i svoje prepreke. Svaki put kada bi se protivnici našli pred nekom preprekom - usledila bi privremena ravnoteža snaga. Potom bi, opet, neka od strana pokušala da iskrslu prepreku ukloni. Prepreku u predkosmičkoj fazi činila bi situacija u kojoj bi svaka od suparničkih stranaka raspolagala mogućnošću da pronađe i uništi neprijateljska oružja, kako ona koja je trebalo da posluže za prvi udar tako i ona koja je trebalo da posluže za uzvraćanje posle napada. Pri kraju ove faze, međutim, sve interkontinentalne rakete - smeštene duboko u utrobi planete, ili na pokretnim lansirnim rampama na kopnu ili pod vodom (na podmornicama, kao i na dnu okeana) - postale su podložne uništenju od strane protivnika.
     Pri na ovaj način uspostavljenoj ravnoteži straha, kako od udara tako i od protivudara, najslabiji beočug predstavljao je komunikacioni sistem smešten u svemiru i sačinjen od izviđačkih i osmatračkih - dakle, špijunskih - satelita; još je ranjivija bila veza između tih satelita, vojnih štabova i borbenih jedinica. Kako bi se taj satelitski sistem učinio nedohvatljivim za iznenadni napad, koji ga je mogao uništiti, ili bar oslepeti, sledeća satelitska mreža bila je uspostavljena na još višoj orbiti. Prirodno, ratna se sfera na ovaj način proširila. I tako, što je sfera postajala veća, sve je podložnija uništenju postajala veza između satelitske mreže i njenih kontrolnih centara na tlu. Ovi su, naravno, preduzeli sve što je bilo moguće da takve pretnje otklone... Kao što su u epohi konvencionalnih ratova samotna ostrva usred okeana predstavljala nepotopive nosače aviona, tako je i najbliže nebesko telo - Mesec - sada dobio u važnosti kao neuništiva baza za onu stranu koja bi, prva, na njemu uspostavila vojno uporište. Budući, međutim, da je na raspolaganju stajalo samo jedno ovakvo nebesko telo, čim bi ga se jedna strana dočepala druga bi bila prinuđena, da bi otklonila novu pretnju, ili da uništi sve da onemogući svaku komunikaciju između planete i njenog prirodnog satelita, ili da, sveopštim napadom, izbaci neprijatelja iz njegovog svemirskog uporišta.
     Ukoliko su snage napadača i branilaca lunarnog utvrđenja bile, manje ili više, podjednake, izvesno je da nijedna strana ne bi bila u stanju da nad Mesecom uspostavi potpunu prevlast. Najverovatnije je da se upravo ovo i dogodilo, u trenutku kada su već počeli da odmiču radovi na jednostranom uspostavljanju Mesečeve baze. Oni koji su prvi došli bili su, konačno, prinuđeni da Mesec napuste, ali ni oni koji su ih na to primorali nisu imali dovoljno snage da potom na njemu ostanu.
     Do povlačenja je, isto tako, moglo doći i iz nekog drugog razloga: na primer, usled pojave novih mogućnosti da se u potpunosti omete svaka daljinska komunikacija. Ukoliko se upravo to dogodilo, bilo je jasno da Mesec gubi svaku stratešku vrednost kao vanplanetarno uporište za moguće vojne akcije.
     Apstraktni model kosmičkog rata činio je multifazni prostor, sa kritičnim prebacivanjem njegovog poprišta iz jedne - kada je bila do kraja iscrpljena - u drugu fazu. Šireći se put svemira, ratna sfera neizbežno bi zaraćene strane suočila sa metodima borbe o kakvima nije bilo ni pomena u njihovoj istoriji.
     Jedini strateški valjan odgovor na sposobnost protivnika da preseče svaku komunikaciju između operativnih centara i njihovih baza i oružja na kopnu, moru i u vazduhu - i, dakako, u svemiru - bio bi da se vlastitim bazama i oružjima omogući veća samostalnost u borbenim akcijama.
     Ishod bi bio taj da bi se u svim operativnim centrima došlo do sazananja o beskorisnosti koordinisanja akcije iz jednog centralizovanog sedišta. Kao sledeće, postavilo bi se pitanje: kako i dalje ostvarivati bilo ofanzivnu bilo defanzivnu strategiju, ukoliko ne postoji nikakav kontakt sa vlastitim snagama u svemiru?
     Pa ipak, niko se nije odrekao svojih vlastitih kanala za izviđanje i komandovanje. Što je to postalo moguće, trebalo je zahvaliti takozvanom efektu ogledala. Strana A učinila je strani B upravo ono što se nikako ne bi moglo prihvatiti da strana B njoj samoj učini: sama je obustavila svaku komunikaciju, prinudivšii stranu B da to isto učini sa svojom. Posle nadmetanja u preciznosti i moći balističkih raketa, nametnulo se kao neophodno i nadmetanje u zaštiti vlastitih komunikacija. Isprava se nadmetanje ispoljavalo kroz gomilanje sredstava za uništenje i kroz pretnju da će ono biti upotrebljeno. Potom je usledio 'komunikacioni rat'. Bitke da se omete, odnosno očuva komunikacija bile su stvarne i žestoke, mada nisu dovele ni do razaranja ni do prolivanja krvi. Postupno puneći radio-kanale šumovima, protivnici su konačno izgubili svaki uvid ne samo u raspored i snagu neprijateljskog, već i u razmeštaj vlastitog oružja.
     Da li je to značilo da je paralizovanost komandnih centara dovela do prenošenja bitke u svemir, gde su sada stalne napade i protivnapade vršila oružja u potpunosti prepuštena sebi samima? Da li je osnovni cilj takvih osamostaljenih oružja bio uništavanje neprijateljskih orbitera? Ne, ni u kom slučaju. Komunikacioni rat i dalje je imao punu prednost. Neprijatelja je, naprosto, trebalo do kraja oslepeti.
     Pre svega, i dalje je tu bio neprekoračiv prag čeonog sudara snaga na samoj planeti: moć nagomilanih bojevih glava, balistička preciznost, i moguća posledica za obe strane - fatalna nuklearna zima - sve to je neizbežno značilo uzdržavanje od svih ratnih dejstava.
     Budući da nisu bili u stanju ništa drugo da urade, neprijatelji su jedni drugima uništili svako saznanje o njihovim sopstvenim arsenalima. Došlo je do ometanja radio-talasa na svim područjima; sve je bilo ispunjeno bezobličnim šumovima. U veoma kratkom vremenskom razdoblju trka je, zapravo, poprimila oblik nadmetanja između snaga koje su težile posvemašnjem ometanju i snaga koje su nastojale da radio-emisije održe u cilju prikupljanja podataka o neprijatelju i obezbeđivanja vlastitih mogućnosti izdavanja naloga. Nadmetanje je, još jednom, poprimilo oblik spirale: stvoreni su dovoljno snažni signali da bi se šumovi probili, što je, opet, izazvalo pojavu još snažnijih šumova koji će i takve signale prigušiti; konačni ishod bio je, ponovo, ćorsokak.
     Maserska Maser - Mikrotalasna Amplikacija putem Stimulisanih Emisija Radijacije (Microwave Amplification by Stimulated Emission of Radiation). Bilo koja od više naprava koja se koriste da bi se pojačali elektromagnetni talasi, korišćenjem energije što se stvara stimulisanjem nekog namerno poremećenog molekularnog ili atomskog sistema. (Prim. prev.) i laserska komunikacija nastavila je, bar još neko vreme, da se razvija. Međutim, paradoksalno, usled povećanja emisione moći i u ovom elektronskom ratu došlo se u pat-položaj: laseri dovoljno snažni da razbiju odbrambeni štit nisu za posledicu imali dobijanje željene informacije - već njihovo uništenje. Metaforički rečeno, bilo je to kao kada bi neki slep čovek, okružen maglom, počeo sve besomučnije da vitla svojim belim štapom, sve dotle dok se ovaj, umesto da mu služi kao sredstvo za orijentaciju, ne preobrazi u najobičniju batinu.
     Predviđajući moguće zapadanje u pat-položaj, obe su strane počele svesrdno raditi na tome da proizvedu oružja koja će raspolagati najpre taktičkom, a potom i strateškom samostalnošću. Sredstva upotrebljena u bici zahtevala su da budu potpuno nezavisna kako od svojih tvoraca i rukovalaca, tako i od samih kontrolnih centara.
     Da je osnovni cilj ovih oružja, premeštenih na nove dužnosti u svemiru, zaista bio da unište slična neprijateljska oružja, zametnuti boj, do kojeg je moglo doći u bilo kojoj tački u sferi, veoma bi se brzo preobrazio u najžešću moguću bitku, proširivši se, poput šumskog požara, i na površinu same planete; to bi, opet, dovelo do sveopšte razmene udaraca među najvećim silama - to jest, do posvemašnjeg uništenja. Shodno tome, ova oružja nije ni trebalo da se upuštaju u međusobne sukobe. Trebalo je samo da jedna drugima zasednu za vrat, i ukoliko je baš neminovno moralo da dođe do uništavanja, da to izvedu u potaji - na primer, kao nekom infekcijom, a ne granatama. Tako su mehanički mozgovi jednih činili pokušaje da izigraju mehaničke mozgove drugih, da ih ošamute, odnosno - uz pomoć takozvanih reprogramirajućih mikrovirusa - da od tuđih orbitera načine 'dezertere'. U zemaljskoj istoriji bilo bi, u tom pogledu, moguće pronaći drevnu analogiju u vidu janičara: to su bila deca koju su Turci otimali od porobljenih naroda i vremenom ih pretvarali u najudarniji deo svoje armije.
     Ovaj model ratne sfere predstavlja, istovremeno, izraz kranjeg pojednostavljivanja. Svaka faza njenog izrastanja mogla je biti praćena brojnim upadima, infiltracijama, terorističkim aktima i manevrima čija bi svrha bila, da kao ratne varke, obmanu neprijatelja i navedu ga da počini greške koje bi ga skupo stajale i možda ga, čak, skrenule na put samouništenja. I kablovska i elektronska komunikacija na planeti omogućila bi protivnicima da održe centralizovani sistem štabova, bar u izvesnim okvirima - koje nismo bili u stanju da procenimo, budući da bi u celosti zavisili od tehnoloških novina. U rečniku koji bi tumačio naša shvatanja nema izraz kojim bi se mogla pobliže odrediti ratna sfera kvintanskog tipa; jer u pitanju nije bio ni rat ni mir, već neka vrsta stalnog sukoba koji je neprijatelje međusobno povezivao čvrstim sponama, isisavajući iz njih životnu energiju.
     Sledstveno tome, da li bi tu ratnu sferu bilo moguće odrediti kao neku kosmičku varijantu rata iznurivanja, u kojem će gubitnik biti ona strana koja raspolaže sa manje sirovina i energije, i koja će biti manje sposobna za nove pronalaske? Na ovo dobrim delom kovencionalno pitanje moguće je dati samo nekonvencionalan odgovor. Žitelji planete nisu raspolagali neograničenim rudnim rezervama, kao ni neiscrpnim izvorima energije. Premda je ta činjenica postavljala izvesne granice trajanju sukoba - nije istovremeno, mogla obezbediti konačnu pobedu nijednoj od zaraćenih strana. Model poslednje faze, shodno tome, bila je zvezda.
     Kao što je svima poznato, zvezde svoje postojanje duguju termonuklearnoj fuziji - pretvaranju vodonika u helijum - do čega dolazi u njihovoj unutrašnjosti pri pritiscima i temperaturama što se izražavaju milionskim brojkama. Kada sav vodonik u središtu neke zvezde sagori, dolazi do njenog skupljanja. Počinje je pritiskati njena vlastita gravitacija, izazivajući ogromno povećavanje temperature u njenom središtu, usled čega postaju moguće nuklearne reakcije ugljenika. Istovremeno, oko unutrašnje helijumske sfere - 'pepela' sagorelog vodonika - ostaci vodonika nastavljaju sa svojom reakcijom, i taj sferični plameni front produžuje da se sve više širi u unutrašnjost zvezde. Konačno, dinamička ravnoteža biva uništena, i zvezda sa nezamislivom silovitošću odbacuje svoj spoljašnji gasoviti omotač.
     Baš kao i u slučaju starećeg sunca, čija se sfera širi zahvaljujući uzastopnom pretvaranju vodonika u helijum, helijum u ugljenik, i tako dalje, tako je i međuplanetarna ratna sfera dobijala jedan sloj za drugim, u saglasnosti sa fazom u koju je u datom trenutku ušla trka u naoružanju.
     U središtu te sfere - to jest, na samoj Kvinti - minimum vojne komunikacije nastavljao je da opstaje na obema stranama. Međutim, izvan tog središta, držeći jedan drugog pod stalnom prismotrom, delovali su samostalni operativni sistemi. Samostalnost im je, razume se, ipak bila ograničena; programeri u glavnim štabovima nastojali su, što su bolje mogli, da ih spreče da ne započnu lančanu reakciju koja bi, na kraju, požar rata skrenula i na samu površinu planete.
     Programeri su se, međutim, sve više nalazili u situaciji da biraju između zla i gorega. Što su prefinjenija postojala oružja koja su protivnici odašiljali u svemir, sve je više rasla neophodnost da im se omogući nezavisno odlučivanje i o ofanzivnim i o defanzivnim akcijama. Ni digitalne ni analogone kompjuterske simulacije ratne sfere, projektovane najmanje stotinak godina u budućnost, nisu ukazivale ni na kakvo svevredno rešenje. Uprkos tome, na temelju varijanti izvedenih kopjuterskom analizom tvorci modela utvrdili su položaj restrikcionog praga u programiranju samostalnih borbenih sistema; jer, ukoliko bi prešla taj prag, oružja koja su dotle bila samo samostalna mogla bi se lako preobratiti u oružja nad kojima više nije bilo nikakve kontrole.
     Polazeći od modela jedne zvezde, ovakva se slika u priličnoj meri približila modelu prirodne evolucije. Samostalna oružja bila su poput nižih vrsta organizama: nosila su u sebi svojstva agresivnosti, ali ih je, istovremeno, na uzdi držao nagon za samoodržanjem. Oružja koja su se izmakla kontroli činila bi, prema ovoj shemi, primate, stvorenja sa stvaralačkim svojstvima - od ne naročito lukavih i domišljatih, postajući stvorenja sposobna da začinju potpuno nove vrste delatnosti. Takva bi oružja učinila sebe slobodnim čak i od posrednog nadzora svojih tvoraca.
     Ističući da su graditelji oružja ušli u ćorsokak između zla i gorega, tvorici izveštaja iznosili su, zapravo, mišljenje da su se pred izvesnošću poraza, podjednako, bili našli kako oni koji su ispoljili nameru da obuzdaju proces nastanka sve 'pametnijih' oružja, tako i oni koji su sve svoje snage usmerili upravo u tom pravcu. U svakom slučaju, šireći se, ratna sfera gubila je svoju dinamičku ravnotežu, i mada njena sudbina nije bila podložna nikakvom jedinstvenom, svevrednom predviđanju, ipak je prekoračila granice interesa strana koje su i započele sukob. Ali takvo stanje stvari još nije bilo na dohvatu.
     Svetlosni odsevi koje Euridika uočila možda su, u stvari, bile čarke između visokoopremljenih borbenih jedinica na periferiji Zetinog sistema. Njihovi sudari na udaljenosti od više milijardi milja od Kvinte mogli su značiti da je i do ozbiljnijih bitaka moglo doći na frontovima astronomski udaljenim od planete. Na tim je prostorima rat mogao postati i nešto 'vrućji'. S druge strane, opet, u bližoj ili daljoj budućnosti, mogao je, potpuno nepredviđeno, uskočiti i u samo središte ratne sfere... Niko ko je iole bio upućen u post-klauzevicovsku strategiju nije realno mogao očekivati da će se sukob okončati nečijom pobedom. Pa ipak, profesionalni stratezi našli su se u iznuđenom položaju kockara koji više nije u stanju da napusti igru, budući da je u nju uložio sav svoj novac. Upravo su u tom pogledu protivnici postali sasvim nalik jedan drugom, poput odraza u ogledalu. Nekad važno pitanje ko je započeo trku u naoružanju u miroljubive ili agresivne namere više nije bilo moguće razdvojiti. Igra je slutila na zlo za sve njene učesnike, i jedina moguća pobeda bila bi, Pirova pobeda.
     Imajući sve ovo u vidu, kakvi su bili izgledi za uspostavljanje kontakta? Tvorci izveštaja nisu se o tome mogli pouzdano izjasniti. Do sada, na kosmičkoj šahovskoj tabli crne i bele figure podjednake snage nisu se još upustile u odlučujuću bitku; samo su se međusobno šahirale. S druge strane, potpuno nova i nepoznata oružja oglašavala su se - i bila proveravana u nizu malih, probnih okršaja... Nije se, opet, sasvim mogla isključiti ni mogućnost da sama planeta - neka njena nacija, vlada ili vojni štab - nije snosila nikakvu odgovornost za napad na Hermesa, moguće je, naprosto, da je u pitanju bilo samostalno dejstv naprava za koje je Hermes predstavljao 'strano telo' - nepoznat, i samim tim, potencijalno opasan tehnološki artefakt. Hermes, posmatrano na ovaj način, ne bi ličio na namernika koga je skolila banda razbojnika, već pre, na infektivno žarište koje se odjednom, iznenada, našlo usred nekog organizma, i prema kojem se istog časa usmeravaju limfociti kao njegova osnovna odbrambena snaga.
     Što se, pak, tiče ograničavajućih faktora trke u naoružanju, njih je odista bilo veoma malo. Izanđale orbitere nije teško spustiti na planetu i 'obnoviti'. S druge strane, oružja virusoidnog tipa - mikrominijaturizovani paraziti, samovezujući molekuli koji su energiju crpli od sunca - jesu zahtevala izvanredno inženjersko umeće, ali i veoma malo sirovina.
     Polasar, Rotmon i El Salam okončali su izveštaj sažetim pregledom svojih razmišljanja o Kvinti. Kao moćni instrument dugoročnih nastojanja za uspostavljanjem prevlasti, taj veštački organizam - ratna sfera prečnika sedam milijardi milja - mogao je biti shvaćen i kao sistem ozbiljno nagrižen rakom. Njegovi kosmički organi, u većoj ili manjoj meri, predstavljali su maligne metastaze sukoba. Upravo je u ovoj tački svaka dalja podudarnost sa nekim živim bićem prestajala, budući da sfera, uzeta u celini, nikada nije ni bila 'zdrava': još prilikom nastanka bila je 'zaražena' antagonizovanim tehnologijama, čija je jedina težnja bila da jedna drugu nadvladaju. Bila je bez 'normalnog tkiva'; njena dinamička ravnoteža bila je omogućena, i opstajala, samo zahvaljujući uzajamnim poništavanjem međusobno suprotstavljenih 'tumora'. Kako bi, međutim, održali do te mere tananu ravnotežu, bilo je neophodno da ti 'tumori' budu u stanju da jedni druge prepoznaju. Kada god bi se nešto novo, bitno drugačije, pojavilo, bilo među unutrašnjim bilo među spoljašnjim planetama, smesta bi bilo neutralisano, podvrgnuto proveri i 'preobraćeno' ('janičarski sindrom' na delu) uz pomoć tehnoloških 'antitela', čija svrha, međutim, nije bila da leči - jer, nije bilo ni pacijenta ni lekara - već da se održi dinamički status quo ante fuit, to jest pat-pozicija.
     Ukoliko stvari jesu ovako stajale, to je značilo da je Hermes najpre nabasao na ostatke nekog davnašnjeg okršaja, a da je tek potom zašao u 'minsko polje', što je izazvalo iznenadan noćni napad. Ukoliko bi se prihvatila ova teorija, bilo bi lako moguće objasniti zbog čega Ambasador nije dobio nikakav odgovor na svoje brojne poruke. Shodno tome, ukoliko nije dolazilo u obzir odustajanje od svih daljih pokušaja da se uspostavi kontakt, u tom je slučaju sve taktike razrađene u okviru SETI-jevog programa trebalo prograsiti ništavim, i potražiti nove, izglednije pravce delovanja. Tvorci modela ratne sfere nisu, međutim, umeli da kažu da li neka uspešna taktika uopšte postoji. Ipak, bili su skloni napuštanju svih pripremljenih programa i nastojanju da se odredi potpuno nova strategija.
     Izveštaj su potpisali i Hariš i Kirsting.
     To je značilo - a što drugo? - potrebu za novim većanjem. Mada je Hermes već odavno nadoknadio gubitak energije usled napada, Stirgard je procenio da su u perihelu bili najbezbedniji, te je izveo manevar kako bi i dalje ostali iznad Zete, koristeći njenu toplotu za rad rashladnih uređaja na brodu. Budući da su se našli u iznuđenoj orbiti (nije bila stacionarna ni u odnosu na Zetu ni u odnosu na Kvintu), snaga potiska obezbeđivala im je i gravitaciju.
     Dolazeći na sastanak u pratnji Haraša, Tempe primeti da se svemirska putovanja zapravo sastoje od katastrofa izbegnutih u poslednjem trenutku - dugih sednica.
     Nakamura prvi uputi kritičke primedbe na račun modela ratne sfere, a pogotovo na račun njenog osamostaljivanja od vlastite planete. Na većoj udaljenosti od Kvinte vojne sprave zaista su mogle otkazati poslušnost svojim tvorcima, ali mu se činilo da su operativni štabovi i dalje bili delatni na bližim odstojanjima. U suprotnom, Gavrilo se sigurno ne bi našao izložen usklađenom napadu sa dve strana.
     Okean na Kvintinoj severnoj hemisferi, sa svojim belim prekrivačem polarnog leda, međusobno je odvajao dva kontinenta: zapadni, kome su nadenuli ime Nordstralija, i koji je bio dvaput veći od Afrike, i istočni, Hepariju, koja je to ime dobila zbog svog izgleda, budući da je bila nalik na spljoštenu jetru. Pozivajući se na snimke koje je načinio Gavrilo - koji je trebalo da se spusti kraj nekog zvezdolikog zdanja u Hepariji - Nakamuri je pošlo za rukom da ustanovi tačna mesta odakle su krenule kvintanske letelice. Oba lansirna mesta nalazila su se na ekvatoru, ali na suprotnim kopnenim masama. Istina, ta su mesta bila najvećim delom zastrta oblacima, i rakete, prilikom poletanja, nisu svoj polazak objavile uobičajenim ognjenim vrtložjima; međutim, kako je objasnio, moguće je da su bile izbačene pomoću katapulta, odnosno da im je termalna komponenta pogona bila veoma mala. Dakle, bez obzira na to da li su bile lansirane pomoću tih mašina, odnosno pomoću mašina koje su koristile hladni, koncentrisan pogonski snop, letelice su se zagrejale prilikom probijanja zvučnog zida; na osnovu toga bilo je moguće uočiti termalni trag koji su ostavljale za sobom i pratiti ga sve do lansirnih rampi.
     Činjenica da su izronile iz oblaka sa gotovo savršenom usklađenošću, dve sa istoka a dve sa zapada, predstavljala je nesumnjiv dokaz prethodne proračunatosti čitave akcije, i shodno tome, uspešne saradnje komandnih centara na oba kontinenta.
     Tvorci modela nisu bili spremni da se slože sa takvim tumačenjem načina na koji je napad izveden, i zaista, Nakamura nije bio u stanju da dokaže da se sve upravo tako zbilo, utoliko pre što je Kvintina atmosfera bila preplavljena telašcima za koje se smatralo da predstavljaju krhotine leda otpale od prstena što se lagano krunio, i koje su se pri ulasku u atmosferu gotovo trenutno zagrevale. Prema njihovom mišljenju Nakamura je, dosta nategnuto i odveć slobodno, tragove što su ih te krhotine ostavljale za sobom proglasio putanjama lansiranih raketa.
     Kvalitet snimaka prispelih na brod nije baš bio naročit, budući da ih je Hermes načinio pomoću elektronskih osmatračkih sondi dok se još krio iza Kvintinog meseca, u periselenijumu. Na hiljade satelita opasivalo je Kvintu, pri čemu su se neki kretali u smeru njenog obrtanja a neki u suprotnom. Međutim, to baš ništa nije govorilo o njihovom poreklu: protivnici su svoje ratne mašine mogli lansirati u korotativnom, baš kao i u antirotativnom smeru. Činjenica da se sateliti nisu međusobno sudarali, kao ni da se nisu upuštali u međusobne okršaje, osnaživala je uverenje tvoraca 'otuđene ratne sfere' da je bilo i zamišljeno da čitava igra ostane 'hladna', i da joj je osnovno pravilo bilo: nadgledanje, ali ne i uništavanje, neprijateljskih ratnih sprava. Jer, onog trenutka kada bi sateliti započeli da napadaju jedni druge, hladni rat bi gotovo trenutno prešao u fazu opasne pregrejanosti. To je, upravo, bio razlog - prema mišljenju tvoraca izveštaja - što su protivnički orbiteri ostajali mirni, tek držeći jedni druge na oku. Da bi se očuvala ravnoteža snaga, svemirski sistemi identifikacije obeju strana morali su biti osposobljeni za trenutno međusobno prepoznavanje. Gavrilo je, očito, bio uljez, i kao takav, morao je bez premišljanja biti podvrgnut napadu. Rotmon je to, čak, objasnio na jednom živopisnom primeru: dva psa stoje i reže jedan na drugog, kao da će se svakog trenutka poklati; ali neka se samo neki zec pojavi, eto ih gde, složno, kreću u trku za njim.
     Uprkos svemu, Polasar se svrstao uz Nakamuru. Tačno, nije se moglo pouzdano tvrditi da je na Gavrila izvršen prepad raketama koje su bile odaslate samo sa jednog, odnosno, sa oba kontinenta. Međutim, napad je bio izvršen sa takvom preciznošću da gotovo nema sumnje da je bio svesno preduzet. Reklo bi se da ne može biti nikakvog dvoumljenja u pogledu toga da li su Ambasadorove poruke našle put do planete. Uskraćivanje svakog odgovora, međutim, ne znači neminovno da tamo dole ništa nije bilo preduzeto.
     Stirgard se nije mešao u raspravu. Za njega je pitanje da li je napad na Gavrila planirala i izvela Kvinta, ili su ga, pak, preduzeli samostalni orbiteri, imalo tek uzgrednu važnost. U oba slučaja, a to je bilo bitno, planeta je odbijala kontakt. Stvarno pitanje bilo je da li se kontakt mogao iznuditi.
     "Ubeđivanjem, ni u kom slučaju", odgovori Hariš. "Niti sprovođenjem probitnog programa. Što više lendera budemo slali, to ćemo više sličnih susreta imati. Naše će izaslanike preobraćati u samoodbrambene letelice, sve dok nam se nastojanja ne okončaju ili povlačenjem ili stupanjem u bitku. Budući, pak, da bitku ne želimo, a da povlačenje ne dolazi u obzir, trebalo bi, naprosto, dići ruke od tog sitnog ispipavanja i, za promenu, lupnuti pesnicom o sto. Ne možete se sprijateljiti sa gorilom, ili ga pripitomiti, tako što ćete ga oprezno potezati za rep."
     "Gorile nemaju repove", primeti Kirsting.
     "Pa, onda, krokodila. Jasno vam je na šta mislim. Jedino što nam je preostalo jeste da se bar malo isprsimo. Ukoliko neko ima bolju ideju, neka kaže."
     Niko se ne oglasi.
     "Imaš li nešto određenije u vidu?" upita Stirgard.
     "Imam."
     "O čemu je reč?"
     "O kavitaciji Kvintinog meseca. Maksimum efekta, uz minimum štete. Moći će da vide sa planete, ali neće ništa osetiti. Već neko vreme ta mi se pomisao vrzma po glavi. DEUS mi je maločas izveo potpunu računicu. Mesec će se raspasti na takav način da će mu delovi i dalje ostati na istoj orbiti. Središte mase neće mu biti pomereno."
     "Kako to?" upita dominikanac.
     "Tako što će delovi nastaviti da kruže oko Kvinte istom putanjom kao i Mesec. Planeta i njen mesec čine dvojni sistem, i budući da je planeta znatno teža, središte rotiranja smešteno je u njenoj blizini. Ne sećam se više brojki. U svakom slučaju dinamička raspodela mase neće se izmeniti.
     "Ali gravitacione plime hoće", primeti Nakamura. "Jesi li to uzeo u obzir?"
     "DEUS jeste. Litosfera se neće pomeriti. U najgorem slučaju možda će se aktivirati neka plića seizmička žarišta. Plime i oseke će oslabiti. I to je sve."
     " I šta bi dobro trebalo da iz toga proizađe?" upita Arago.
     "Biće to ne samo demonstracija moći, već i poruka. Najpre ćemo ih upozoriti. Treba li da idem u pojedinosti?"
     "Budi samo kratak", saglasi se kapetan.
     "Ne bih voleo da iko u meni vidi čudovište", započe prvi pilot sa proračunatom mirnoćom. "U samom početku uputili smo ih u logičku matematiku, i u uzajamne veze tipa 'Ako A, onda B', ili 'Ako ne A, onda C', i tako dalje. Sada ćemo im rećI: "Ukoliko ne odgovorite na naše poruke, uništićemo vam Mesec, i to će biti samo prvo upozorenje. Čvrsto smo odlučili: želimo kontakt sa vama." Potom, još jednom, sve ono što im je Ambasador već ispričao - da dolazimo u miru, i da se nećemo mešati u njihove eventualne unutrašnje sukobe. Neka otac Arago sve pažljivo iščita. Sve naše poruke nalaze se u kontrolnoj sobi, a i svaki član posade ima vlastiti primerak."
     "Iščitao sam ih", reče Arago. "Ali, šta potom?"
     "To će zavisiti od njihovog odgovora."
     "Misliš li da bi trebalo da im damo neki rok?" upita Rotmon. "Bojim se da će izgledati kao ultimatum."
     "Nazovi to kako god hoćeš... Ipak, mislim da nije neophodno da utvrđujemo neki rok. Biće dovoljno da im napomenemo koliko se već dugo uzdržavamo da ne stupimo u akciju."
     "S izuzetkom povlačenja, postoji li još neki predlog?" upita Stirgard. "Nema predloga? Pa, da vidimo: ko prihvata Harašov plan?"
     Polasar, Tempe, Haraš, El Salam i Rotmon digoše ruke. Nakamura za trenutak oklevaše, a onda i on, konačno, diže ruku.
     "Da li vam je jasno da je vrlo moguće da nam odgovor stigne i pre no što ga očekujemo, i da u pitanju ne budu samo signali?" upita Stirgard.
     Deset ljudi nepomično je sedelo oko velike kružne ploče koja je, nalik na kakav jednonožni sto, bila učvršćena na šupljikavom preseku stubova nosača što su odvajali gornju, gravitacionu kontrolnu ploču od donje, navigacione, koja je sada bila prazna. Jedino je treperenje monitora poređanih na konzolama duž zidova, čas svetlije čas prigušenije, ispunjavalo prostor ispod njih igrom svetlosti i senki.
     "Apsolutno", prihvati Tempe. "Moj latinski, bez sumnje, nije ni izdaleka tako dobar kao latinski oca Araga... Da sam ovamo dospeo samo iz vruće želje da se ovde nađem, zasigurno ne bih glasao Za. Mi ovde nismo samo deset astronauta. Ako je Hermes, posle svih svojih napora da uspostavi kontakt, ipak bio napadnut, to znači da je napad izvršen i na samu Zemlju, jer nas je upravo ona ovamo poslala. Prema tome Zemlja bi, preko nas, imala pravo da kaže: Nemo me impune lacessit."









12. ZAOŠTRAVANJE
     Siderne operacije, iako pojava astronomskih razmera, i uprkos silnoj energiji koja se pri tom oslebađa, kod posmatrača ipak ne pobuđuju tako duboka, gotovo ošamućujuća osećanja kao kada su u pitanja poplava ili tajfun. Čak i zemljotres, sićušna pojava u zvezdanim razmerama, prevazilazi pojamne moći ljudskih čula. Istinsku užasnutost - ili istinsku opčinjenost - u čoveku pobuđuju samo zbivanja koja niti su bezmerna, niti opet, jedva uočljiva. Prema nekoj zvezdi može se imati odnos baš kao i prema nekom kamenu, odnosno dijamantu. I najbeznačajnija zvezda, bezdan bezdana večitog ognja, čak se i na razdaljini od milion kilometara preobraća u puki toplotni zid što daleko nadmaša vlastita odzorja, dok se, na bližem odstojanju, rasplinjujući se u bezobličnu vrelu masu, cepa u bezbroj zapletenih vrtloga zaslepljujućeg plamena. Samo na velikim razdaljinama, povremeni hladnjikavi levkovi u njenoj homosferi dobijaju izgled neprijatnih krasti na njenom licu - takozvane sunčeve pege.
     Isto ovo pravilo, onemogućavajući doživljaj bezmernosti, vlada i u ljudskim poslovima. Čovek je u stanju da saoseća s agonijom drugog ljudskog bića, ili i čitave jedne porodice; ali propast stotina miliona ostaje za njega, po pravilu, numerička aplikacija čiju pravu, sudbinsku sadržinu, naprosto nije u stanju da pojmi.
     Tako ni kavitaciono cepanje nekog nebeskog tela, bez obzira na to da li je reč o planeti ili njenom pratiocu, nije, mimo svih očekivanja, predstavljalo nimalo dramatičan prizor; ne samo što se čitava stvar odvija sa snenom usporenošću, već je lišena svakog zvuka, delovala kao čist privid; sve to utoliko pre što je čovek, ostavši na bezbednoj udaljenosti kako ga i samog bura ne bi pomela, mogao da čitav događaj prati jedino putem teleskopa ili prako ekrana monitora. Siderni hirurzi pratili su narastanje eksplozije kroz niz filtera postavljenih na blende sočiva, kako bi imali blizak i stalan uvid u sve faze raspada datog nebeskog tela. Neposredna posledica toga bila je da se prizor, iskazujući se u naizmeničnim monohromatskim spektralnim linijama - čas je prevladavala slamnatožuta, čas cinoberno crvena boja - očima posmatrača prikazivalo pre kao dečji kaleidoskop nego kao ljudska kataklizma.
     Kvinta nije od sebe pustila ni glasa sve do poslednjeg trenutka. Kavitacija njenog Meseca trebalo je da bude izvedena pomoću osamnaest raketa, koje je trebalo da krenu od jednog udaljenog kruga i da potom, usmerene ka mesečevom ekvatorskom pojasu, slede spiralne putanje.
     Na žalost, ispostavilo se da je DEUS bio sasvim u pravu kada je čitavu tu operaciju smestio izvan područja lakoostvarljivih, lakopredvidivih preduzeća.
     Da su se sve bojeve glave pod istim uglom zarile u tu posvemašnju jalovinu; da su se sve sabrale oko mesečeve tvrde kore, dubeći sebi put kroz nju poput granata; da im je pošlo za rukom da, sa preciznošću proračunatom do u delić sekunde, to još užareno, žitko jezgro preobrate u gasovitu masu - krhotine raspuknutog meseca, u odnosu na koje bi Himalaji predstavljali tek mrvice, rasporedile bi se duž prethodne orbite, i udarni talas iznenada oslobođene energije prouzrokovao bi tek manje potrese, potisnuvši okeanske vode preko kontinentalnih grebenova i stvorivši niz dugotrajnih cumanija.
     Ali, Kvinta se umešala. Tri Hermesove rakete, koje su put Meseca krenule s njegove unutrašnje, planeti okrenute strane, naleteše na masivne balističke rakete. Pretvorivši ih istog časa u zaslepljujuće talase gasa, prerano su, međutim, aktivirale siderna punjenja koja su vukle sa sobom. Posledica je bila ta da nije došlo do usredsređenog udara po mesečevoj kori, i do kavitacije je došlo izvan središta satelita. Deo južne kore i stenje iz mesečeve utrobe stade se, poput lavine, kotrljati prema Kvinti, dok ostatak - čitavih šest sedmina planetinog pratioca - bi odbačen u višu orbitu. Razlog je bio taj što je siderali trebalo da se do jezgra probiju krećući se spiralnim stazama; pri tom, zadatak cislunarnih raketa da delove razbijenog Meseca poguraju prema suncu, a translumarnih da ih usmere prema planeti. Na taj način, ravnoteža bi bila održana, i krhotine, umesto celovitog tela, nastavile bi da kruže oko planete ne menjajući putanju... Međutim, kako su presretnute bile upravo one planete koje je trebalo da zaštite planetu od pravog potopa meteora, sledeći bezbroj eleptičnih putanja prema Kvinti se uputilo, otprilike stotinu biliona tona kamenih gromada od kojih je dobar broj premašivao razmere najviših planina. Jedan njihov deo sagoreo je usput u atmosferi, ali ona najveća parčad - bilioni tona - srušiše se u širokom pojasu u okean, dok oni sa ruba zasuše obale Nordstralije. Mesečeve krhotine zariše se u telo planete kao da su, pod oštrim uglom, bile ispaljene iz kakve sačmarice.
     Za samo dvastota dela sekunde posle aktiviranja kvantacionih bojevih glava Mesec bi obvijen tako gustim žućkastim dimom, da se činilo kao da se, zapravo, naduo. A onda, veoma lagano, kao u usporenom filmu, stade da se rastače, cepajuči se u komade nepravilnog oblika, kao pomorandža koju čereče neke nevidljive kandže; i iz pukotina na kori šiknuše dugački mlazevi užarene mase, blistaviji i od samog sunca. Jedva da je prošlo osam sekundi kavitacije, a uzburkani, usplamteli udarni talasi učiniše da rasprsnuti Mesec postane nalik na požarom zahvaćen svemirski čestar. Od silnog blistavila pobledeše i najbliže zvezde.
     U kontrolnoj prostoriji, pred monitorima, svi su stajali kao skamenjeni. Jedini zvuk koji se mogao čuti bili su otkucaji hronometara što su odbrojavali tokove selenoklizme. Iz nedara uzvitlanog ognja, obavijeni prašinom i rastačući se poput sitnozrnog karteča, izroniše Alpi, Kordiljeri, Vezuvi... A onda se taj čudovišni oblak stade razlagati, i njihov se prvobitni kružni oblik izmeni, izdužujući se... Uopšte nije bilo potrebno obazreti se za instrumentima da bi se shvatilo da će kroz nekoliko časova čitav Mesec početi da se stropoštava put planete. Na sreću ili na nesreću, on udari daleko od ledenog prstena kojim je planeta bila ovenčana, izazvavši, pri sudaru, blistavi vatromet tik iznad atmosfere.
     I tako ispoljavanje snage krenu naopako i okonča se kataklizmom.









13. KOSMIČKA ESHATOLOGIJA
     Popodne sledećeg dana, Stirgard pozva k sebi Nakamuru i obojicu pilota. Neposredno posle katastrofe Hermes se izdigao iznad ekliptičke ravni, koristeći punu snagu svojih manevarskih motora, kako bi izbegao bezbrojne krhotine razbijenog Meseca. Otisnuo se, pri tom, paraboličnom putanjom u pravcu sunca, ali je za sobom ostavio radio-sonde i orbitere. Od njih uskoro prispeše izveštaji koji su pokazivali da je Kvinta ostatke nekadašnjeg Meseca privukla k sebi - budući da su se njene balističke rakete umešale u proces kavitacije na takav način, da je usled pomeranja aktiviranja sidernih punjenja izvan središta satelita došlo do neželjenog usmeravanja otpadaka put planete.
     Mada je brod već bio utrostručio svoju udaljenost od Kvinte, optičko osmatranje posledica razaranja i dalje je proishodilo odista užasavajućim prizorom. Iz okeanskih epicentara krenuše ogromni plimatski talasi. Mase vode stotinama puta više nego inače preplaviše obližnje istočne obale Heparije, i na dužini od hiljadu milja potopiše velike ravnice ovog kontinenta. Okean, probivši se duboko unutar kopna, ne povuče se sasvim; za sobom je ostavio jezera velika poput mora, jer se litosferski plato iznad Kvintinog prekrivača ugnuo, te su vodene mase ispunile nova ulegnuća stvorena na površini planete.
     Istovremeno, milijarde tona vode, izbačene u obliku vodene pare u stratosferu, prekriše lice planete neprozirnim oblačnim velom. Samo je tanki ledeni prsten i dalje blistao pod zracima sunca, nalik na oštricu brijača.
     Sirgard zatraži od Nakamure da mu podnese izveštaj o SG-u, kojim je sve vreme praćena selenoklizma. Neposredno pošto ova beše započela, on je zatražio da se na orbitu oko Kvinte postave namasivniji magnetotronski aparati, i to sa suprotne strane planete. Bili su to pravi orijaši, sa sidernim napojnicama; svaki je raspolagao masom od sedam hiljada tona. U cilju zaštite od mogućeg napada, Stirgard je naložio da se okruže gravitacionim topovima - jednokratnim graserima koji su, prema unapred razrađenim SETI-jevim planovima, trebalo da unište svaki asteroid na koji je bilo moguće da Hermes naleti na svom putu ka Kvinti (budući da se kretao podsvetlosnom brzinom, brod nije bio u stanju da zaobiđe prepreke pred kojima je njegov zaštitni štit bio nemoćan).
     Međutim, pre no što Nakamura započe sa svojim izveštajem, Stirgard se neočekivano okrenu drugom pilotu i upita ga gde je naučio staru latinsku izreku - Nemo me impune lacessit - kojom je zaključio poslednji sastanak.
     Tempe, međutim, nije bio u stanju da se seti.
     "Prosto mi je nezamislivo da ste nekad pohađali klasičnu gimnaziju... Možda ste čitali Poovu 'Bačvu amontiljada'."
     Pilot žalosno odmahnu glavom.
     "Možda. Poa? Onog pisca fantastičnih priča? Sumnjam. Ne sećam se šta sam čitao... pre Titana. Je li to nešto važno?"
     "To ćemo još videti. Ali ne sada. Najpre da saslušamo izveštaj."
     Nakamura taman zausti, kada ga Stirgard ponovo prekinu.
     "Je li bilo napada?"
     "Da. Dva. Graseri su uništili oko pedeset raketa. Usled Holenbahove krivulje došlo je do prekida u prijemu SG-a, ali bez štete po snimke."
     "Odakle su došle?"
     "Sa kontinenta na kome je došlo do razaranja; međutim, rakete su bile odaslate izvan područja razaranja."
     "Možete li biti malo određeniji?"
     "Sa četiri lansirališta u jednom planinskom lancu, petnaest stepeni ispod arktičkog kruga. Lansirališta su smeštena ispod površine, a same lansirne rampe ojačane su nečim što treba da ostvari privid okolnog stenja. Ima ih dosta tamo, u meridionalnom pojasu, i pružaju se sve do ekvatora. Sudeći prema snimcima, ima ih preko hiljadu. Ima ih sigurno i više, ali je najlakše bilo otkriti one koje su stajale okomito u odnosu na polje udara. Planeta se obrće, ali ne i polje. Usled stalnog obrtanja, na kraju dobijete potpuno bezvredne snimke - kao kada bi se čovek, s one strane rendgen-aparata, neprestano vrteo oko sebe. Iz tog razloga pribegli smo mikrosekundnoj tomografiji. Dosad smo, zahvaljujući tome, sakupili oko petnaest miliona snimaka. Želeo sam da sačekam do kraja - to jest, dok planeta ne načini pun krug oko sebe - i da tek onda predam snimke DEUS-u..."
     "Shvatam", složi se Stirgard. "DEUS još nije pogledao snimke?"
     "Nije. Ali ja sam pogledao snimke, iako samo letimično."
     "Aha! Znači, ipak ste došli do nečega. Pa, napred."
     "Voleo bih da sami pogledate najuspelije snimke. Bilo kako da vam ih opišem, utisak neće biti pravi. Gotovo sve što se na filnu može uočiti daje osnov za najrazličitija tumačenja - ali ne i za konačan sud."
     "U redu."
     Sva četvorica ustadoše. Nakamura ubaci disketu u MV i monitor se osvetli. Preko okeana stadoše da se kreću neke linije, uzdrhtale i donekle zamućene; nekoliko trenutaka fizičar je baratao oko točkića za fino podešavanje, i slika se zatamni; na ekranu se pojavi kružni spektar, sa crnom, okruglom mrljom u sredini, i sa neujednačeno osvetljenim rubovima. Nakamura stade da pomera sliku, sve dok se površina planete ne nađe na dnu, otprilike po sredini ekrana. Iznad krivulje litosfere, koja je bila neprozirna i crna, u istom zakrivljenom području protezala se i beličasta izmaglica, zgušnjavajući se pri obzorju: atmosfera, sa mikroskopskim pahuljicama - oblacima. Fizičar promeni spektar, krećući se od lakših ka težim elementima. Atmosferski gasovi nestadoše, kao da ih je neko oduvao, i dotle neprobojna, tmina kontinentalnog platoa osvetli se.
     Tempe je stajao između Haraša i kapetana, očiju prikovanih za ekran. Još na Euridici upoznao se sa planetarnom spinoskopijom, ali je još nikada nije video na delu. Putem tog instrumenta za nuklearna snimanja, u astronomskim razmerama, planeta je bila smeštena u neku vrstu činije ispunjenu magnetnim poljima čija je gustina, kada je pulsiranje dostizalo vrhunac, bila ravna magnetosferi jednog mikropulsara. Planeta je bila premetana sa svih strana, i snimci na taj način dobijeni, zahvaljujući obrtnim vibracijama atoma, mogli su biti izdvajani u grupe - tomografisani - na taj način što se magnetno polje, sve vreme, usmeravalo prema sledećem i sledećem sloju planete; započinjalo se od njene površine, a potom zalazilo sve dublje, prema sve toplijim i toplijim slojevima njene kore i, potom, jezgra.
     Kao što mikrotom iseca komadiće zamrznutog tkiva da bi, sloj za slojem, bili podvrgnuti ispitivanju pod mikroskopom, tako je i nukleoskop pravio snimke koji su, sloj za slojem, otkrivali unutrašnje ustrojstvo nekog nebeskog tela; bio je to postupak sa ishodom koji nije bilo moguće postići niti putem radara, niti putem neutrinskog osluškivanja. Za radarske zrake planeta je ostajala savršeno neprobojna; neutrinski zraci, opet, prolazili su kroz nju kao kroz sir. Shodno tome, jedino je visokomagnetna, multipolna spinoskopija mogla omogućiti da se zaviri u unutrašnjost nebeskih tela - razume se, samo onih koja su se već ohladila, a to znači planeta i njihovih prirodnih saputnika.
     Tempe je o svemu tome dosta čitao. Magnetni potencijali, usmeravani pomoću daljinskih upravljača, usmeravali su rotirajuća atomska jezgra duž linija sila; kada bi polje bilo prekinuto, jezgra su vraćala energiju koja im je bila data. Svaki element iz periodične tablice počeo bi da vibrira u skladu sa svojim vibracionim brojem. Snimak koji bi se tada javio na receptoru predstavljao je, u poprečnom preseku, nuklearni portret datog tela, gde su kvintilioni atoma igrali ulogu tačkica od kojih je sačinjena obična fotografija. Prednost ovog visokoenergetskog nuklearnog snimanja sastojala se u tome što u sebi nije nosilo nikakvu opasnost po objekte koji su bili snimani, uključujući i žive organizme; nedostatak se, pak, ogledao u okolnosti da se, korišćenjem tog postupka, nikako nije mogao prikriti izvor energije nephodne da se dobije opipljiv rezultat.
     Sledeći naloge fizičara DEUS je pročitao snimke, svaki sloj i svaki segment, izdvajajući posebno, SG elemente koji su bili od naročite upotrebljivosti u tehnološke svrhe. Izbor mu se temeljio na pretpostavci koja baš nije bila preterano pouzdana - ali koja mu je bila jedino dostupna: o sličnosti, barem delimičnoj, između kvintanske i zemaljske tehnosfere. I zaista, duboko u na ovaj način razgolićenoj Kvintinoj kori ukaza se, iako nejasna, mreža vanadijuma, hroma i platine, kao i osmijuma i iridijuma. Ispod površinske bakrene žice navodile su na pomisao o električnim vodovima. SG-i područja zahvaćenog selenoklizmom ukazivali su na haotična mikrožarišta razaranja, dok je poprečni presek zvezdolikog zdanja, kojem je nadenuo ime Meduza, stvarao utisak o ruševinama, i to sa tragovima uranida.
     Bilo je uočeno i prisustvo kalcijuma, mada ga je, ukoliko su u pitanju bile ruševine nekog staništa, bilo u malim količinama. S druge strane, nije bilo nikakvih tragova sedimentacije... Otuda se i došlo na pomisao da je, zapravo, bila reč o preostacima miliona živih bića koja su, pre ili posle smrti, bila izložena radioaktivnom zagađenju, jer kod tako visokog postotka kalcijuma mogao je u pitanju biti samo izotop koji se isključivo nalazi u skeletima ozračenih kičmenjaka... Uprkos svoj svojoj čudovišnosti, ovo otkriće (mada, razume se, nije bilo i nekog neopozivog dokaza) otvorilo je i put nadi, ma koliko sićušna ova bila. Za sada nije bilo nikakve mogućnosti da se sa punom pouzdanošću ustanovi da li su stanovnike Kvinte činila živa bića, ili su, možda, u pitanju bili ne-biološki automati, naslednici jedne iskorenjene civilizacije. Nije, dakako, bilo moguće isključiti ni mračnu pretpostavku da su trku u naoružanju, pošto je sav život davno bio zatrt (osim, možda, šačice preživelih, ubogih jadnika, u skloništima ili pećinama), bezumno nastavljali mehanički naslednici davnašnjih oblika života.
     Upravo to beše ono od čega je Stirgard, od samog početka, najviše zazirao, mada svoje bojazni nikom nije otkrivao. Smatrao je, naime, sasvim mogućim tok istorijskih zbivanja koji je, posle vekova zloćudnih dela, učinio da ratne mašine zamene životorodna stvorenja - ne samo u svemiru, u šta su se već uverili, već i na samoj planeti. Ratne mašine, ne raspolažući nikakvim nagonom samoodržanja, i građene tako da ne prežu ni od samoubilačkih preduzeća, jedva bi bile spremne da ispolje i najmanju spremnost da uđu u makar kakve pregovore sa kosmičkim došljacima. Čak i ukoliko su komandni centri, možda do kraja kompjuterizovani, zadržali još malo osećaja za samoodržanje. S druge strane, pak, ukoliko se jedini nalog koji je trebalo da sledi sastojao u tome da putem strateških operacija ostvare svoju punu prevlast, ni od njih se nije moglo očekivati da će na sebe preuzeti ulogu pregovarača.
     Pri svemu tome, izgledi za međusobnu komunikaciju živih bića, ipak, nisu bili sasvim ništavni. Optimizam koji se javio posle proučavanja SG-a - zahvaljujući, izgleda, uočavanju nečega što je bilo nalik na hekatombe, na gomile skeleta, te povezanosti kalcijuma sa njegovim izotopima - dosta je brzo splasnuo. S druge strane, teško bi bilo reći da su, kod njih, bile posredi usrdne želje. U svakom slučaju, kapetan i dvojica pilota pažljivo su pratili Nakamuru, koji je davao objašnjenje za pojedine kritične snimke - uz upozorenje da su to samo njegove pretpostavke... U tom trenutku začu se zujanje interkoma, i kapetan podiže slušalicu.
     "Stirgard ovde."
     Čuli su nečiji glas, ali nisu uspevali da razaberu reči. Pošto je onaj s druge strane završio, Stirgard nekoliko časaka pričeka s odgovorom.
     "U redu. Odmah sada? Pa, dođite."
     On spusti slušalicu, okrenu se prema njima i reče:
     "Arago"
     "Treba li da se udaljimo?" upita Tempe.
     "Ne. Ostanite." A onda dodade, gotovo nehajno: "Neće biti nikakve ispovesti."
     Dominikanac uđe obučen u belo, mada u pitanju nije bila njegova redovnička odeća: na sebi je imao dugačak, beli džemper. Da je ispod džempera nosio krst, moglo se naslutiti jedino po tamnoj vrpci oko njegovog vrata. Videvši da kapetan nije sam, on zastade na vratima.
     "Nisam znao da imate sastanak..."
     "Sedite, velečasni. Nije u pitanju nikakvo većanje. Vreme za demokratske rasprave i glasanja je isteklo."
     Pošto mu se verovatno učinilo da je zvučao osornije nego što je nameravao, on dodade:
     "Nisam želeo da do svega ovoga dođe. Međutim, grube činjenice nemaju nikakve veze sa mojim željama. Molim vas, sedite, svi."
     Svi sedoše, jer iako su kapetanove poslednje reči propraćene smeškom, u pitanju je bilo naređenje. Redovnik je očigledno očekivao da će imati priliku da sa kapetanom razgovara nasamo. Ili je, možda, bio zatečen zapovedničkim tonom Stirgardovih reči. Nagađajući razloge Aragoovog oklevanja, kapetan reče:
     "C'est le ton qui fait la chanson. Ali nisam ja komponovao melodiju. Pokušao sam samo da je odsviram pianissimo."
     "Na kraju smo dobili jek jerihonskih truba", odvrati redovnik. "Da se manemo tih muzičkih metafora?"
     "Naravno. Razgovarajmo otvoreno. Pre jednog sata Rotmon je bio ovde, i poznata mi je suština razgovora - tumačenja - ne, ostanimo, ipak, pri prethodnom izrazu - za koji je DEUS dao povod. Reč je o... astrobiologiji."
     "Ne samo o tome", primeti dominikanac.
     "Znam. Voleo bih da čujem u kom svojstvu mi moj posetilac dolazi: kao lekar, ili kao papski izaslanik?"
     "Ja nisam nikakav izaslanik."
     "Jeste - sa blagoslovom ili bez blagoslova Svete Stolice. In partibus infidelium. Ili, možda, in partibus daemonis. Kažem to imajući u vidu nezaboravnu opasku koju ste jednom načinili, na Euridici, u Ter Horabovoj kabini - i to ne kao doktor astrobioloških nauka, već kao otac Arago. Bio sam prisutan: čuo sam i zapamtio. A sada - imate moju punu pažnju."
     "Vidim ovde iste snimke koje mi je Rotmom već pokazao, uz odgovarajuća objašnjenja. DEUS je, zaista, dao povod ovoj mojoj poseti."
     "Mislite na hipotezu vezanu za kalcijumom?" upita kapetan.
     "Da. Rotmon je nastojao da ustanovi da li jedna linija, uočena pri spektralnoj analizi izvesnih tačaka, predstavlja izotop kalcijuma. DEUS nije bio spreman da sasvim odbaci takvu mogućnost."
     "Poznate su mi pojedinosti. Ukoliko su u pitanju kosti, onda ih ima na milione. Prava planina od kostiju."
     "Kritično mesto predstavlja prilično velik kompleks zgrada, po svoj prilici nekog kvintanskog središta", reče redovnik. Izgledao je vidljivo bleđi nego inače. "Muzej, prečnika pedeset milja? Malo verovatno. Znači, genocid. Groblje za čitav jedan narod prizor je kome nije teško naći podudarni primer i u našoj vlastitoj istoriji. U svakom slučaju, sumnjam da su tvorci SETI projekta imali na umu uspostavljanje kontakta sa nekom razumnom rasom - na bojištu prekrivenom leševima njenih sinova."
     "Situacija je još gora nego što se vama čini", primeti Stirgard. "Čekajte, pustite me da govorim. Ponavljam: dogodilo se i nešto gore nego što je katastrofa izazvana nizom sticaja okolnosti koje niko nije tražio. Napomenuo sam da je moguće da nam planeta odgovori pre isteka roka u kojem smo odgovor očekili, i to ne slanjem poruke. Podozrivi, kakvi verovatno jesu, moguće je da su se odlučili za protivudar. Međutim, ni sanjati nisam mogao da će, smišljeno, učiniti da im se rasprsnuti Mesec sruči na glavu. Postali smo masovne ubice, u skladu sa izrekom onog italijanskog jeretika: "Usled viška vrline, snage pakla prevlađuju."
     "Kako bi to trebalo da razumem?" upita Arago, zapanjen.
     "Poslužite se fizičkim zakonom. Najavili smo im da ćemo razbiti njihov Mesec da bismo ih uverili u našu nadmoć, dajući im, istovremeno, uveravanja da ta siderna operacija neće po njih imati nikakve posledice. Budući da i sami imaju stručnjake za nebesku mehaniku, sigurno im je bilo poznato da je, čak i uz veoma mali uložak energije, moguće razneti čitavu planetu povećavanjem gravitacionih sila u njenom jezgru. Isto tako, bilo im je poznato da samo eksplozija usmerena tačno u središte mesečeve mase neće promeniti orbitu delova na koje će se Mesec rasprsnuti. Da su naše siderale presreli sa sunčeve strane Meseca, ili čeomice, okomito na orbitu, komadi nastali rasprskavanjem bili bi odbačeni na višu orbitu. Samo je presretanje naših raketa s one mesečeve strane okrenute Kvinti moglo - odnosno, moralo je - okrenuti komade Meseca nastale nedovoljno preciznom kavitacijom dole prema planeti."
     "Kako da u to poverujem? Ono što kažete znači, u stvari, da su nas iskoristili da izvrše samoubistvo."
     "Ja ne kažem ništa - samo iznosim činjenice. Ono što su učinili, priznajem, deluje kao čin ludosti. Međutim, ako ponovo pogledamo kako je kataklizma tekla, njena će nam logika biti potpuno jasna... Sa selenoklizmom smo započeli u trenutku kada se sunce rađalo nad Heparijem i zalazilo nad Nordstralijom. Balističke rakete usmerene prema našim sideralima bile su odaslate s onog dela Herapije koji se u tom tranutku još nalazio iza terminatora - dakle, u noćnoj tmini. Bilo im je potrebno pet časova da dospeju u perilun i da se sukobe sa našim raketama. Da bi nam onemogućili da ih uništimo bez većeg gubitka u vremenu, Kvintanjani su ih postavili na eliptičku orbitu - na orbitu s koje su se kretale duž dela elipse koji se nalazi na najvećoj udajenosti od Kvinte, a na najmanjoj udaljenosti od njenog Meseca. Sve su istovremeno napale naše siderale, koji nisu bili pod zaštitom štita budući da nismo ni pomislili da bi takav protivudar bio moguć. Čak sam i ja sam, u prvom trenutku, pomislio da je do katastrofe došlo usled njihovih pogrešnih proračuna. Međutim, puniji uvid u sled stvari, nedvosmisleno isključuje i najmanji izgled da je reč o grešci."
     "Ne... Zaista ne razumem", odgovori Arago. "Mada... trenutak... Da li to treba da znači da je, tamo dole, jedna strana pokušala da upravi udar na drugu?"
     "Čak ni to ne bilo tako rđavo", odgovori Stirgard. "Dokle god je, u nekom ratu, u pitanju samo glavni štab, svaki manevar koji remeti neprijatelja je i vredan i prihvatljiv. Međutim, budući da im nije bila poznata moć naših siderala, kao ni vreme kada je selenoklizma trebalo da započne, niti, pak, inicijalna brzina razbijenih delova Meseca, morali su poći od pretpostavke da bi mreža rasturanja otpadaka mogla, bar jednim delom, zahvatiti i njihovu vlastitu teritoriju. Velečasni je iznenađen? Ne verujete mi? Physica de motibus coelestis je krunski svedok u ovom slučaju. Pogledajmo stvari sa stanovišta generala u tom stogodišnjem ratu.
     Iznenada, neki kosmički uljez pojavljuje se nad bojištem, noseći maslinovu grančicu u ruci. Došljaci žele da uspostave prijateljski odnos sa njihovom civilizacijom; umesto da na napad odgovore napadom, oni ispoljavaju izvanrednu uzdržanost, ostaju prožeti miroljubivim osećanjima. Ne nameravaju da krenu u napad? Pa, u tom slučaju, moramo ih izazvati! Da li običan svet na planeti uopšte zna šta se dešava? Ionako sve vreme izloženo masakrima, može li stanovništvo i za trenutak posumnjati u ono što mu kažu vladini ljudi: da je uljez bezobziran, beskrajno surov nasilnik? Nije li, najzad, uljez sravnio gradove? I bombardovao sve kontinente, i iz istih razloga razorio i sam Mesec? A gubici koje smo pri tom pretrpeli? I za njih valja kriviti uljeza. A ukoliko i do nas ima ikakve krivnje, ona proishodi iz naše bezazlenosti, jer nismo predvideli takav tok događaja. Povući se, posle svega što se dogodilo, značilo bi ostaviti planetu u uverenju da naša ekspedicija i nije predstavljala ništa drugo do pokušaj zločinačke invazije. Imajući, dakle, to u vidu, velečasni, nećemo se povući. Pre svega, ulog je bio odveć visok. Oni su ga, sa svoje strane, još više podigli, prinudivši nas da nastavimo..."
     "Znači, kontakt po svaku cenu?" upita dominikanac, sav beo.
     "Po najvišu koju smo u stanju da platimo. Budući, međutim, da sam našeg apostolskog izaslanika uznemirio svojom objavom da je vreme demokratije - glasanja, oklevanja - već isteklo, smatram se dužnim da objasnim zbog čega - imajući u vidu okolnost da ću ubuduće sve odluke sam donositi, i na taj način, preuzeti svu odgovornost kako za nas tako i za njih - imam nameru da ovu igru dovedem do kraja. Da objasnim?"
     "Da, molim vas."
     Stirgard se uputi do jednog od ormarića u zidu u svojoj kabini, otvori ga i reče, i dalje tražeći nešto u pretincu:
     "Pomisao na mogućnost šireg rata, koji se protegao i u svemir, došla mi je na um neposredno pošto smo ulovili onu olupinu iza Junone. I ne samo meni. Međutim, na osnovu načela primum non nocere, zadržao sam je za sebe, kako ne bih ostale zarazio defetizmom. Dobro je znano iz istorije davnašnjih putovanja ili poduhvata - uzmimo za primer, samo, Kolumba ili polarne ekspedicije - kako lako neka izdvojena grupa izvanrednih ljudi može, pod uticajem nekog pojedinca, ugroziti i sebe i svoje ciljeve; utoliko lakše ukoliko je u pitanju pojedinac na koga bi svi želeli da se oslone, kao da je načinjen od boljeg materijala nego oni sami. Imajuči to u vidu, o toj najgoroj mogućnosti razgovarao sam samo sa DEUS-om. Evo snimljene zabeleške o tom razgovoru.
     Iz male, obložene kutije nalik na juvelirski kovčežić za nakit, on izvuče nekoliko memorijskih kristala i jedan od njih ubaci u prorez aparata za reprodukciju.
     DEUS-ov glas ispuni svu sobu.

     "Kako da uspostavimo kontakt sa Kvintom, ukoliko tamo postoje blokovi koji već godinama međusobno ratuju?"
     "Dajte mi okvire potencijalnog rešenja. Bez polaznih parametara, u strateškom smislu nemoguće je dati bilo kakav proračun."
     "Pođi od dve, pa potom tri međusobno suprotstavljene sile približnih vojnih potencijala, i proračunaj stepen izvesnosti njihovog međusobnog zatiranja ukoliko bi sukobi poprimili dramatične razmere."
     "I dalje ne raspolažem sa dovoljno podataka."
     "Daj mi onda mini-maksimalnu procenu, sa ne-numeričkim aproksimacijama."
     "Vrednost aproksimacija je, takođe, neodrediva."
     "Bez obzira, daj mi stohastičke uzorke mogućih alternativa."
     "To podrazumeva procene na osnovu pretpostavki. Procene će, stoga, neminovno, biti proizvoljne i neprecizne."
     "Znam. Kreni."
     "Ukoliko je reč o dva protivnika na dva različita kontinenta, trebalo bi uputiti dva transmitera - u atmosferski prozor infracrvenog - sa maksimalno izoštrenom kolimacijom. Oba treba da raspolažu antiradarskim maskama, i da budu sposobna da se samousmeravaju prema radio-stanicama na planeti. Ovakva taktika, međutim, uzima zdravo za gotovo i nešto što bi tek trebalo proveriti - naime, mogućnost da se protivnici ne nalaze na dva različita kontinenta, već da dele isti prostor, i to i u horizontalnom i u vertikalnom smislu."
     "Kako to misliš?"
     "Moguće je, na primer, da su već, gromoglasno zveckajući sabljama, ušli u atomsku fazu, i da je i jedna i druga strana uzela na nišan upravo stanovništvo - načinivši od njih zatočenike, uz pretnju ili prvog udara, ili protivudara. Do krajnjih granica, pri tom, obezbeđuju i sredstva napada i sredstva odbrane, i, pošto su dosegli stupanj zasićenosti, silaze pod zemlju. Njihove prave teritorije sada su ispod zemlje, nalik na međusobno povezana minska polja, na različitim dubinama i razinama. Moguće je, dakako, da se isti postupak primeni i u atmosferi."
     "Da li takva vrsta rasprostrtosti čini kontakt nemogućim?"
     "Samo onemogućava predloženu taktiku, budući da se, pri takvom stanju stvari, predlozi za kontakt ne mogu uputiti na pojedinačne adrese."
     "Pretpostavimo, ipak, da ne postoje takve podzemne kolonije, pri čemu, još, svaka nastoji da potkopa onu drugu."
     "Gde bi trebalo povući granicu između dve suprotstavljene sile?"
     "Uzmi meridijan koji napola preseca okean."
     "Svejedno. Napred."
     "U redu. Pretpostavimo da odašiljanje sondi, emisije signala - predstavlja neku vrstu pismene poruke, pisma koje im stiže poštom. I da su, u međuvremenu, dobili i mehanizam za dešifrovanje i da su njime ovladali... Takva mi pretpostavka stavlja u ruke minimaksimalne rašlje. Moguće je, naime, obema stranama uputiti potpuno iste predloge za uspostavljanje kontakta - u jednom slučaju uz garancije o neutralnosti, koje su iskrene, a u drugom uz garancije o isključivoj podršci, koje su lažne."
     "Misliš, reći i jednoj i drugoj strani da se, istovremeno, obraćamo i njihovom protivniku, odnosno, tvrditi i jednoj i drugoj strani da samo sa njom želimo da uspostavimo kontakt?"
     "Upravo tako."
     "Izloži mi rizike koje za sobom povlači i prvi i drugi pristup."
     "Pošten stav ima bolje izglede ukoliko poruka ode na pogrešnu adresu, i slabije izglede ukoliko poruka ode na pogrešnu adresu. Obmana pruža bolje izglede ukoliko je upućena na pravu adresu, i lošije izglede ukoliko je otišla na pravu adresu."
     "Ali, to je kontradikcija."
     "Tako je. Igru svemirskih razmera nije moguće minimaksimalno kvantifikovati."
     "Objasni mi razloge kontradikcije."
     "Jedna strana, kojoj bi bile date garancije da će isključivo sa njom biti uspostavljen kontakt, bila bi sklona da nam uputi povoljan odgovor - pod uslovom, razume se, da bude u stanju da proveri da će zaista biti jedina strana s kojom ćemo kontakt uspostaviti, i to nezavisno od naših uveravanja. Ukoliko, pak, dođe do saznanja da je druga strana presrela našu poruku, odnosno - još gore - da zapravo sedimo na dve stolice, da smo, naime, i drugoj strani uputili istu ponudu, u tom bi slučaju izgledi za uspostavljanje kontakta bili ravni nuli. S druge strane, postoji i negativna mogućnost kontakta."
     "Negativna?"
     "Odbijanje kontakta znači nulu. Bio bih sklon da pripišem negativnu vrednost odgovoru čiji bi cilj bio da nas zavede."
     "Postavljanje zamke?"
     "Takva mogućnost je sasvim realna. I tu se rašlje dalje račvaju... Zamku bi mogla postaviti samo jedna strana, ili obe, odvojeno jedna od druge, ili čak obe zajedno, zahvaljujući ograničenom, privremenom savezu - polazeći od pretpostavke da će, ukoliko se slože o kratkom primirju i složno porade na tome da nas unište, ili bar da nas obeshrabre do te mere da sami dignemo ruke od kontakta, biti izloženi manjem riziku nego ako bi se međusobno nadmetali u postizanju isključivog kontakta sa Hermesom."
     "A kako stoji sa mogućnošću njihovog pristanka da se ostvari uporedan, odvojen kontankt?"
     "Upravo u toj varijanti leži fundamentalna kontradikcija. Da biste ostvarili uporedne, međusobno nezavisne kontakte, morali biste, kao odašiljalac poruke, obema stranama garantovati našu potpunu neutralnost - i to što ubedljivije umete. Drugim rečima, morali biste im dati reč da ćete održati svoju reč. Međutim, obećanje koje proizilazi iz sebe samog ne može imati vrednost stvarnog obećanja. Tpična antinomija."
     "Šta ti služi kao osnov za procenu vrednosti pojednih odluka?"
     "Vaša vlastita pretpostavka - da na planeti postoje samo dva igrača, koji se međusobno drže u šahu. Isto tako, da se pridržavaju pravila minimaksimaliteta. Nagrada koja njima sledi jeste očuvanje status quo ante fuit, dok je naša - izlazak iz ćorsokaka, putem uspostavljanja kontakta."
     "Razloži to."
     "Vrlo jednostavno. Polazim od toga da postoje dva bloka, A i B. Optimalna varijantaza nas: A i B stupaju u kontakt s nama, verujući, pri tom, da poseduju monopol. Ukoliko bilo jedna bilo druga strana nije sigurna u svoj privilegovan status - u svoj ekskluzivitet - posumnjaće u monopol. Shodno tome, sledeći pravilo minimaksimaliteta, predložiće onoj drugoj strani savez protiv nas - jer, naprosto, ne zna šta joj može doneti stupanje u savez sa nama. To je očigledno. Budući da poznaju svoju vlastitu istoriju, poznata su im i pravila pod kojima se odvija njihov međusobni sukob. S druge strane, pravila kojima bi podlegao sukob sa nama njima ostaju nepoznata. Ukoliko, pak, ponudimo savez A, bilo B, to će izazvati podozrenje. Primo: da takvu ponudu uputimo obema stranama, predstavlja čist apsurd. Secundo: ukoliko se opredelimo za jednu stranu, moraćemo je i podržati i na taj način protiv sebe izazvati onu drugu stranu; sami ne bismo ništa dobili, a upleli bismo se u sukob kojem se ne vidi kraj. Takvu strategiju uspostavljanja kontakta mogla bi usvojiti samo neka civilizacija sastavljena od idiota. A to je neverovatno, čak i u galaktičkim razmerama."
     "U pravu si. Privremeno, mogu se i udružiti protiv nas. A šta iz toga proizilazi?"
     "Nova igra, bez utvrđenih pravila. Pravila bi se pojavljivala i menjala u skladu sa tokom kojim se sama igra kreće. Sledstveno tome, ostaje krajnje neizvesno da li će njen ishod biti u funkciji ikakve pozitivne vrednosti. Po svoj prilici, igra bi se okončala bez ikakvog ishoda, budući da nijedna strana - uključujući tu i nas - ne bi izašla ni sa kakvim dobitkom. Ili bi svi izgubili."
     "Zar rizik ne može biti sveden na nulu. Gde vidiš minimum?"
     "Ne raspolažem sa dovoljno podataka."
     "Pokušaj, onda, bez njih."
     "Oslobađanje od osećanja osujećenosti suočavanjem sa nerešivim problemima ne ulazi u okvir mojih računarskih sposobnosati. Ne tražite nemoguće kapetane. Rascvalo drvo heristike nije isto što i Božje Drvo Saznanja.

     Tišinu koja nastupi posle ovih DEUS-ovih reči Stirgard iskoristi da u mehanizam za reprodukciju ubaci drugi kristal, objasnivši, pri tom, da je reč o snimku razgovora sa DEUS-om nepsredno posle selenoklizme. Ponovo se začu glas mašine.

     "Prethodno, rizik je bio neizračunljiv. Ovog časa, dostigao je vrednost transfinalnog skupa; sada je neizbrojiv. Minimaksimalnitet i dalje važi, ali samo što se tiče povlačenja."
     "Da li bi bilo moguće navesti ih da se predaju?"
     "Teoretski, da. Na primer, postepenim uklanjanjem njihove vojne tehnosfere."
     "Time što bismo uništili svaku ratnu spravu u postupku oko Zete?"
     "Tako je."
     "Uz takvu jednu operaciju, kakvi su nam izgledi za kontakt?"
     "Veoma mali, i to čak ako pođemo od nejoptimističkijih pretpostavki: da će naše raspoređivanje siderala proteći bez ikakvih smetnji; da će Kvintanjani ostati pasivni posmatrači dok im mi, sloj po sloj, gulimo njihovu samooružajuću sferu; i najzad, da će lišeni tih slojeva, zapasti u vojnu stagnaciju. Sa stanovišta teorije igara ovo bi bilo pravo čudo - kao kada biste na nekoj lutriji dobili glavni zgoditak, a da prethodno čak niste ni kupili loz."
     "Daj mi varijante uklanjanja naoružanja iz njihove tehnosfere - bez čuda."
     "Krivulja će imati bar dva sedla. Ili će nam se suprotstaviti ofanzivno ili defanzivno, ili će pacifikovanje, putem uništenja nežive ratne sfere, do krajnjih granica zaoštriti sukob koji zasad još samo tinja dole na planeti; shodno tome, gurnućemo ih u rat sveopštih razmera."
     "A da li bi bilo moguće razoriti njihovu kosmičku ratnu sferu samo delimično, bez narušavanja ravnoteže snaga na samoj planeti?"
     "Da, bilo bi. U tom cilju bilo bi neophodno uništiti svako orbitalno oružje, odmah pošto se utvrdi kojoj strani pripada. To bi, ravnomerno, smanjilo vojno-kosmički potencijal svih protivnika, čime bi se očuvala dinamička ravnoteža između zaraćenih strana. Pri tome bismo, međutim, morali poći od dveju pretpostavki: prvo, da nam je poznat opseg njihove kontrole nad svojim oružjem u svemiru - to jest, domet njihove komandne operativnosti, i drugo, da smo u stanju da raspoznamo borbene sisteme izvan tog opsega i, naravno, da ih uništimo. Pretpostavka je, takođe, da posle uništenja te samonaoružavajuće periferije, budemo u stanju da obe strane lišimo snaga što se nalaze smeštene unutar sfere, i shodno tome, pod njihovom kontrolom. In abstracto, bilo bi moguće, da tako kažem, razodenuti ih do gole kože. Međutim, ukoliko bismo, u svojim nastojanjima da ustanovimo ko šta kontroliše u unutrašnjoj sferi načinili neku grešku, smesta bismo izazvali pregrejavanje sukoba na samoj planeti, budući da bismo, oslabivši jednu, omogućili sticanje prednosti drugoj strani. Na taj bismo način protivnike, iz nepouzdane ravnoteže oružane trke, gurnuli u opšti, istrebljivački rat. Ali kapetane, na ovaj način i sebi i meni izvlačite čvrsto tle pod nogama. Želite li da uspete?"
     "Naravno."
     "Šta bi za vas predstavljalo uspeh? Uspostavljanje kontakta? Vidite, u gore izloženom modelu ono što bi bilo uspeh nemoguće je odrediti. On ne zavisi samo od toga hoće li Hermes, pored onih što već postoje u ratnoj sferi, biti u stanju da savlada i sve druge ratne naprave koje bi tek mogle biti odaslate u svemir. Našli bismo se, drugim rečima, u položaju da vodimo posredan rat - ne sa Kvintanjanima, već sa njihovim oružjima. Kako da budemo sigurni da, uvodeći nove tehnologije u bitku, neće ovladati i energetskim izvorima na koje se mi naslanjamo - sideralima?"
     "Pretpostavi da se to neće dogoditi."
     "U redu. Pored spoljašnjih činjenica - dvoznačnih tehnoloških skupova, minimaksimalnih rešenja i proračuna utemeljenih na optimalnoj logici - ponašanje Kvintanjana zavisiće i od iracionalnih faktora, o kojima mi baš ništa ne znamo. Ipak, u najmanju ruku, veoma nam je dobro poznato od kolike su važnosti ti faktori bili u zemaljskoj istoriji."

     Na ovom mestu završavao se snimak razgovora. Posle kraće stanke, začu se naredni Stirgardov dijalog sa mašinom.

     "Izvršio si simulaciju organizacionih struktura?"
     "Jesam."
     "Sa svim njihovim datim varijantama i međusobnim suprotnostima?"
     "Da."
     "Kolika je vrednost koeficijenta promenljivosti tih struktura, za našu igru uspostavljanja komunikacije? Daj mi okvire statističkih procena, ili uslovne rasprostranjenosti, uticaja razlika na naše izglede za uspostavljanje kontakta."
     "Vrednost koeficijenta iznosi jedan."
     "U svim simulacijama?"
     "Da."
     "Drugim rečima, strukturne razlike između protivnika nisu ni od kakvog značaja?"
     "Tačno. Tehnovojna evolucija, podsticana postojanošću sukoba, konačno postaje varijabila u potpunosti nezavisna od tipa organizacije; jer ta je evolucija uslovljena strukturom sukoba, a ne strukturom sukobljenih društava. Da pojednostavim stvar: u ranim fazama sukoba organizacijske razlike ostavljaju svoj beleg na psihološkoj propagandi, u diplomatiji, u sabotažama i špijunaži, kao i u trci u naoružavanju. Podela budžeta na vojne i ne-vojne svrhe još zavisi od skupa vrednosti na kojem se temelji čitavo društveno ustrojstvo. Međutim, sve izrazitija težnja za prevlašću u sukobu postepeno briše razlike u sistemima vrednosti na kojima se temelje dve međusobno suprotstavljene strane. Zavisnost od sistema vrednosti, konačno, gotovo da se izjednačava sa uticajem koji čovečji mišići imaju na ispaljivanje balističkih raketa... U paleolitu, u doba življenja u pećinama, pa čak i u Srednjem veku, čovek nabreklih mišića uvek je imao prednost nad protivnikom čije su mišice bile zakržljale. Ali u atomsko doba, raketu je u stanju da lansira i dete, pukim stavljanjem prsta na određeno dugme... Kvintanjani više ne vladaju strategijom koju su nekada odabrali; u stvari, ta strategija sada vlada njima. Ukoliko se i susretne sa organizacionim razlikama, podređivaće ih sebi sve dok ih međusobno ne izjednači. Da se to već nije dogodilo, sukob bi se već odavno okončao pobedom jedne strane. Činjenica, međutim, da je ratna sfera još delatna, nedvosmisleno ukazuje da do toga nije došlo."
     "Imajući u vidu takvo stanje stvari, daj mi optimalna pravila za igru uspostavljanja kontakta."
     "Komandnim centrima na planeti poznato je da je do katastrofe došlo usled presretanja naših kavitatora. Niko drugi, osim njih, nije to mogao učiniti."
     "Da li to znači da drže pod kontrolom ratnu sferu u radijusu koji povezuje orbitu Meseca sa Kvintom?"
     "Ne mora da znači. Granice njihovog operativnog dometa ne mora predstavljati sfera čiji je površinski sloj jasno i oštro odvojen od otuđene zone."
     "Možeš li izvesti bilo kakav zaključak o personalu u komandnim centrima?"
     "Shvatam na šta ciljate. Zamisao na koju su došli neki od članova naše posade - da ne-biološki komandni centri, ili čak čitava mrtva planeta, posle nestanka Kvintanjana, nastavljaju da vode međusobni rat kompjuterima - apsurdna je. Čak i kada bi bili oslobođeni zahteva da deluju u smislu vlastitog samoočuvanja, kompjuteri bi se ponašali razumno. U svojim najtamnijim i najdalekosežnijim proračunima nikada ne smeću s uma minimaksimalitet postojećih izgleda. Mogu, na primer, voditi boj, ali samo dotle dok postoji i najmanja mogućnost da se postigne prednost. Ali ako je jedini ishod igre posvemašnje uništenje, minimaksimalitet postaje ravan nuli. Ja odbijam svaku pomisao o poludelim kompjuterima. Pored toga, spektralni i SG podaci ukazuju na postojanje živih bića na planeti."
     "Vrlo dobro. Nastavi."
     "U komandnim centrima se zaista nalaze računske mašine; ali tamo su i Kvintanjani. Međutim, posledice selenoklizme nisu ih zahvatile: u sukobima ovakvog obima i trajanja, ništa nije dublje obezbeđeno od štapskih komandi. Već vam je, sigurno, poznato da žrtve koje trpi stanovništvo za vlade ne predstavljaju nepobitan razlog da se pristupi uspostavljanju kontakta."
     "Daj mi, onda, neki nepobitan razlog."
     "Pa, evo jednog. Vreme je da se stvari nazovu pravim imenima. Posredan pritisak je nedovoljan. Kapetane, morate neposredno delovati."
     "Uputiti pretnju komandnim centrima?"
     "Upravo to."
     "Sveopšteg napada?"
     "Tako je."
     "Zanimljivo. Zaista misliš da pomor razumnih bića koja se nerazumno ponašaju predstavlja najbolji način da se sa njima uspostavi kontakt? Znači li to da bi posle toga trebalo da se na planetu spustimo kao arheolozi, koji će proučavati civilizaciju kojoj smo sami došli glave?"
     "Ne. Ali morate im zapretiti da ćete sidernim udarom razoriti njihovu planetu. Videli su šta im se dogodilo sa Mesecom."
     "Odmah bi shvatili da ih obmanjujemo. Ukoliko obnovimo naš zahtev za uspostavljanje kontakta, ne možemo istovremeno pristupiti istrebljenju naših budućih sagovornika. Shvatiće da pretimo praznom puškom - i biće potpuno u pravu."
     "Ipak, puška baš ne mora biti sasvim prazna."
     "Misliš, da udarimo po prstenu?"
     "Kapetane, zbog čega se, uopšte, upuštate u ponoćne razgovore sa jednom mašinom, umesto da lepo odete u krevet, budući da i sami znate šta se mora učiniti?"

     Ponovo zavlada tišina. Stirgart ponovo stavi kristal u prorez.
     "Strpite se još malo", reče on. "Ovo je naš poslednji razgovor."
     Plava lampica ponovo se upali. I ponovo se začu jednoličan DEUS-ov glas.

     "Kapetane, imam nešto utešno za vas. Razmotrio sam postojanost ratne sfere i postavio je u neku dalju budućnost, zalazeći do samih granica realnih strana, kao i na promer prečnika prostora u kojem se bitka odvijala, ova civilizacija mora propasti. Najjednostavniji model za to je kuća od karata. Kuću od karata ne možete dizati do u beskraj. Svako takvo zdanje na kraju će se raspasti; to je očigledno samo po sebi, i tu nisu potrebne nikakve računice."
     "Kuća od karata? Budi izričitiji."
     "Holenbahova teorija. U procesu rasta saznanja, nema ljudi čiji se nestanak ne može nadoknaditi. Da nije bilo Planka, Fermija, Majtnera, Ajnštajna ili Bora, otkrića koja su dovela do atomske bombe načinili bi neki drugi ljudi. Monopol koji su stekli Amerikanci bio je kratkovečan, i na njega je dat brz odgovor. Tokom više decenija, suparnici, koji su raspolagli nuklearnim raketama, držali su jedan drugog u škripcu. Nadmetali su se međusobno kako u pogledu preciznosti, tako i u pogledu punjenja tih raketa... Sideralna fizika, međutim, ne ostavlja prostor za takva nadmetanja.
     Trebalo je da čitav niz pojedinačnih otkrića dovede do saznanja o nuklearnim reakcijama, o kritičnoj masi i o Beta ciklusu. S druge strane, do svega onoga što proishodi iz sideralogije došlo se, tako reći, preko noći... Pre otkrića Holenbahovog intervala nije se znalo ništa; posle njega, sve. U razdoblju kada u trci u naoružanju još može doći do zaokreta, dok su pregovori i mir još mogući, onaj ko bi se dokopao nuklearne karte mogao se njome poslužiti kao najvećim mogućim ulogom; ali partiju s njom ne bi mogao dobiti. Međutim, u razdoblju kosmičke ratne sfere, onaj kome bi, kao prvom, na raspolaganju stajale mogućnosti siderne fizike, stekao bi nedostižnu prednost: i to stoga što prostor u kojem se vode ratne igre, u načelu simetričan kada su u pitanju konvencionalna i atomska oružja, uvođenjem sidernog faktora prestaje da bude stabilan. Nemoguće je na nekoj planeti uspešno ucenjivati, služeći se sideralima.
     'Tihe' nuklearne reakcije dugo su izmicale svakoj kontroli, s obzirom na isticanje plazme i nepouzdanosti polja što su ih povezivale. Tokom nekoliko decenija, teškoće su se činile nesavladivim. Slične su i teškoće na koje se nailazi u kontrolisanju gravitacionih efekata, samo što se javljaju na astronomskoj ravni... Nije, naime, moguće započeti sa malim - najpre izdvojiti iz uranijumske rude izotop s atomskom težinom 235, zatim pokrenuti lančanu reakciju i dovesti je iznad kritične mase, pa sintetizovati plutonijum i na taj način dobiti detonator za vodonično-tritijumske bombe. Ovde je za opit na raspolaganju neophodno imati čitavo jedno nebesko telo.
     Fazi siderala prethodni faza teatrona i anomalona. Imajući to u vidu, zaista mi nije jasna zadivljenost što je naši fizičari ispoljavaju u pogledu onoga što je učinio Gavrilo. Da su ga se Kvintanjani domogli, rastavili bi ga na delove, i po svoj prilici ušli u trag Holenbahu. Trebalo je da Gavrilo uništi svoj teratron. Koliko se sećam, predložio sam da mu se na raspolaganje stavi i mehanizam za samouništenje."
     "Zbog čega nam to nisi tako i objasnio?"
     "Nisam ni ja sveznajući. Postupam, samo, u skladu s podacima koje mi vi stavite na raspolaganje. Vaši fizičari, kapetane, pošli su od toga da je zarobljavanje Gavrila nemoguće, budući da nijedna od naprava uočenih u ratnoj sferi nije ispoljila ni desetinu pogonskih sposobnosti kojima je raspolagala naša letelica... Ja sam prema takvom gledištu bio rezervisan, ali na žalost nisam imao nikakvih dokaza. Oni su, međutim, to svoje gledište o nemogućnosti zarobljavanja Gavrila izvukli kao zeca iz šešira... U svakom slučaju, zaista je teško reći da li je bilo dobro što je moj rođak na Gavrilu ispoljio takvu munjevitu snalažljivost. Da je dopustio da ga se dočepaju, svaki razgovor o uspostavljanju kontakta postao bi od tog trenutka bespredmetan: sada bi se razgovaralo o izboru između povlačenja i započinjanju sidernog rata sa Kvintom, koja bi nam bila ravnopravan protivnik. A ukoliko bismo i isključili neposredan siderni napad na Hermesa, svejedno bismo se našli kako, punom brzinom, jurimo mimo ostataka razorene ratne sfere: jer, ono što bi, kroz pedeset ili stotinu godina, ionako razorilo sferu, samo bi u ovom slučaju ubrzalo stvari. Ona strana koja bi se, preko Gavrila, dočepala sideralnog znanja, svakako nije bila spremna da čeka da u posed tog istog znanja dođe i njen neprijatelj; dakle, pribegla bi preventivnom udaru."
     "To su samo nagađanja."
     "Tako je - ali nisu izvučena iz šešira. Moja je pretpostavka da je neko želeo da mu Mesec posluži kao probni poligon, neko ko, međutim, nije znao da ne postoji plazmotron koji može obezbediti energiju neophodnu da bi se otvorio Holenbahov interval. I ko god da je poterao te pridošlice sa Meseca, kasnije očito nije imao dovoljno snage da ga zadrži za sebe. Neko je kralju dao šah - a ovaj, po svoj prilici, nije bio punoletan. Ali je i prethodna strana dala šah - samo, ne znam kojoj figuri. Ishod je bio ćorsokak. Na Mesecu. U području iza njega, međutim, igra se nastavljala."
     "Zbog čega nam nisi ranije predstavio stvari u ovoj svetlosti?"
     "Ukoliko, čak i sada, moj način razmišljanja nazivate pukim nagađanjem, pre selenoklizme biste, verovatno, rekli da DEUS bunca... Da li biste želeli da čujete kako ja vidim istoriju Kvinte?"
     "Samo izvoli."
     "Ključ te istorije - njenu prekretnicu - čini prsten. Pri punom ubrzanju industrijalizacije, planeta je bila sposobna da prehrani mnoge narode; tu je bila i moćna grupa nacija koje su već daleko izmakle u razvoju. Već su zakoračile u svemir; u svoju službu stavile su i atomsku energiju... Gotovo istovremeno, došlo je i do demografske eksplozije u zemljama koje su bile industrijski slabije - i jače jedino u broju. Grupa najrazvijenijih nacija odlučila je, onda, da se snižavanjem razine okeana poveća kopnena površina, kao i da se ona učini pogodnom za život. Jedini je način bio da se ogromne mase vode izbace u svemir, iznad atmosfere. Nije mi poznato kakvu su tehnologiju koristili u te svrhe... Stotine kubnih milja vode nije moguće tek tako preseliti: niti pomoću svemirskih brodova, niti neposredno, sistemom pumpi i odvodnih cevi. U prvom slučaju neophodne su ogromne količine goriva i nebrojeno mnogo svemirskih tegljača - a teško je i zamisliti da bi ih, oboje, bilo moguće iznaći. Ni drugi postupak nije bio ostvarljiv: jer, pre no što bi vodene mase, potiskivane nagore, kao u nekoj vrsti naglavce okrenutog vodopada, uspele da postignu brzinu kojom bi nadvladale silu teže, isparile bi usled atmosferskog trenja i ostale u atmosferi.
     Uprkos tome, postoje načini. Daću vam jedan primer. Moguće je, naime, u atmosferi izdubiti kanale, putem električnih pražnjenja, i tragom tih munja - koje bi se protezale od obala do termosfere - poterati vodenu paru. Možda, ipak, suviše pojednostavljujem stvari... Izvodljivo je, takođe, postaviti u atmosferu neku vrstu elektromagnetnog topa - razume se, bez cevi - koji bi, kao tunel sa centrifugalnim vibracijama, potiskivao nagore jonizovanu vodenu paru. I dao vodi ne-termalna, bipolna svojstva. I na Zemlji se, jednom, neki Rahman, bavio takvom vrstom hidrogradnje... Pošlo mu je za rukom da dokaže kako je moguće poterati vodu uvis samo do prve kosmičke brzine; pri tom bi ledeni prsten počeo da se uobličava oko planete, ali bez dugovečne postojanosti. Sledstveno tome, sledeći korak trebalo je da bude davanje novog ubrzanja prstenu - već uobličnom u svemiru - kako bi se preobrazio u centrifugu i, nošen drugom kosmičkom brzinom, razleteo na sve strane. Sve ovo - tokom razdoblja između dvadeset i četrdeset godina. U suprotnom, ukoliko bi došlo do slabljenja ubrzanja u svemiru, ili prestanka gradnje prstena, više bi se vode, usled trenja sa gasovima u gornjim slojevima atmosfere, vratilo na planetu nego što je svojevremeno bilo sa nje odaslato. Nema nikakve potebe da zalazimo u pojedinosti. Dovoljno je podsetiti da je još sa Euridike bio uočen proces njegovog raspadanja - laganog krunjenja na strani okrenutoj ka planeti, i istezanja na njegovim spoljašnjim rubovima.
     Ni od kakve koristi to ne bi bilo ni za koga na planeti. Voda koja se vraća ne proishodi samo provalama oblaka; u tropima stvara prave potope, pri čemu obim padavina zavisi od godišnjeg doba, budući da je rotaciona osa planete, baš kao što je i slučaj kod Zemlje, nagnuta u odnosu na ekliptiku. Prosečna godišnja temperatura je usled toga umanjena za dva stepena kelvina. Ledeni štit baca svoju dugačku senku preko dnevne strane planete, odbijajući sunčevu svetlost.
     Ukoliko je u pitanju bila tehnička greška - što je uvek moguće - posle izvesnog vremena mogla je biti ispravljena. Međutim, nema ni najmanjeg nagoveštaja da su ikad vršene neke popravke. Prema tome, teškoće u planetogradnji nisu mogle biti razlog za odustajanje od čitavog preduzeća. Razlog bi se morao potražiti negde drugde - po svoj prilici, u političkom razlazu na nivou čitave civilizacije. Sve što o početnom stanju stvari znamo jeste da se poduhvat mogao izvesti samo sveopštim objedinjavanjem snaga; po svemu sudeći, došlo je do rascepa. Razdoblje saradnje, bar što se tiče područja tehnologije, potrajalo je otprilike stotinu godina. Promene do kojih je moglo doći tokom deset ili dvadeset godina nevažne su u ovoj kritičnoj fazi.
     Šta je, onda, prouzrokovalo odustajanje od dalje saradnje? Lokalni ratovi? Ekonomske krize? Malo verovatno. Tok političkih zbivanja, koji je nemoguće rekonstruisati iz sadašnje perspektive, moguće je proučavati jedino u obliku modela koji nazivamo Markovljevim lancem. Reč je o stohastičkom procesu, koji na svakom sledećem stepeniku uklanja svoje prethodne tragove. Na osnovu onoga što bi svemirski posetioci mogli dokučiti o Zemlji, posetivši je u dvadestom veku, ništa ne bi mogli saznati - osim, dabome, ukoliko se ne bi poslužili istorijskim knjigama - o tome šta se dešavalo u doba krstaških ratova. Stoga i ja jednu takvu belu mrlju popunjavam sledećom mogućnošću: rast pojedinih sila, članica grupe najrazvijenijih, nije tekao ujednačeno. Seme međusobnih suprotnosti bilo je zasejano još u samom početku uspostavljanja ortaštva. Oružani udar protiv najjače sile na planeti bio je neizvodljiv. Slabije nacije nastavljale su da učestvuju u ostvarivanju zajedničkog projekta, ali njihova saradnja, u početku iskrena, postajala je sve neiskrenija.
     Međusobne suprotnosti sve više su se ispoljavale - iako ne neposredno, ne nasilnim putem. Moguće je da je bilo više blokova, tri ili četiri, ali, kao ergodički minimum, dovoljna su i dva - međusobno suprotstavljena. I tako je započela trka u naoružanju. Kao prvo, ova je trka prouzrokovala odustajanje od svih napora da se ledeni prsten razbije i raspe širom svemira. I sredstva i energija, predviđeni u te svrhe, usmereni su u naoružavanje. Isto tako, razaranje ledenog prstena, uz korišćenje metoda zahvaljujući kojem njegovi otpaci ne bi naneli štetu nikom na planeti, prestalo je da bude isplativo supersili koja je u projekat najviše uložila - budući da bi od pozitivnog ishoda takvih daljih napora podjednaku korist imao i njen protivnik. Suparnička strana, opet, razmišljala je i postupala na sasvim isti način. I od tog trenutka, niko više nije ni pipnuo prsten, iako su se, povremeno, njegove krhotine sručivale poput ledene lavine na planetu. Zahvaćene spiralom trke u naoružanju, nijedna od dveju suparničkih strana nije ni pokušala da za to nađe neki lek. Dalja pogoršanja prenela su trku u kosmički prostor. Takvi su, eto, mogli biti prolog i prvi čin. Mi smo stigli usred sledećeg čina, i potpuno nesvesni svega što se oko nas zbiva, glavačke se zagnjurili u ratnu sferu u čijem se središtu nalazilo potpuno nevino sunce."
     "Ponavljam svoje pitanje: zbog čega nam sve to nisi ranije izložio? Imao si priliku."
     "Različite verzije ovog što sam upravo izložio kružile su brodom. Privatno ili javno, ali kružile su. Međutim, ni za jednu nije bilo dokaza. Granice domišljanja prostiru se daleko iza granice teoretisanja. Odvojeni delići slagalice, kao što su podaci, pristižu veoma sporo. Dok ih je još bilo tek nekoliko, postojala je mogućnost da se stvori bezbroj potpuri-objašnjenja, i da se njima popune razne rupe i praznine, iako su, najčešće, u pitanju bili potpuno neosnovani uzleti mašte. Ja sam, međutim, kao što znate, kombinatorna mašina. Da sam vas sve zasuo svim mogućim varijantama do kojih sam došao u svojim analizama - nedeljama ne biste ništa drugo radili, već samo pratili moja predavanja. Svaka bi mi rečenica, pri tom, bila prepuna neodređenosti... Pored toga, dobio sam i jedan nalog koji je bio u potpunoj suprotnosti sa vašim naređenjima. Dr Rotmon je želeo od mene Kvintine SG-e. Pokušao sam da mu objasnim da se korišćenje pune energetske moći brodskih sprava ne bi moglo prikriti, i da bi to moglo smanjiti izglede za uspostavljanje kontakta. Kako je i dalje navaljivao, odaslao sam dole svetlosni spinoskop sposoban da se samomaskira. Vidite i sami, kapetane. Rotmon se nadao da će moći da vidi ono što se primenom takvog metoda nipošto ne može videti. Dabome, ništa nije postigao; ali nisam ja taj koji ga je razočarao. Njegov sam zahtev prihvatio, procenjujući da ni za koga neće biti nikakve štete. Hipoteze koje se neće uzeti kao odskočna daska za stvarnu akciju mogu biti pogrešne, ali nisu fatalne."
     Plava lampica utrnu. Piloti i Nakamura, iako su sedeli za istim stolom za kojim i Stirgard i Arago, delovali su samo kao posmatrači, ali ne i kao neko kome je dozvoljeno da učestvuje u sceni koja se upravo odigravala. Kao da nisu bili ni uračunavani među prisutne.
     "Ovo je trebalo da posluži kao bjašnjenje", konačno se oglasi Stirgard. "Jednom ste prilikom, velečasni, bili spremni da izrazite mišljenje da se čitava stvar nalazi u dobrim rukama. Nisam vam tada ništa odgovorio - ne iz skromnosti, zbog pohvale koja mi beše upućena, već zbog toga što mi je bilo jasno do koje se mere razlikujemo u svom poimanju dobra i zla. Tada sam već bio doneo odluku o tome kakav će biti naš sledeći korak. Niko od nas, uključujući, dabome, mene, nije u mogućnosti da utiče na ono što će se dogoditi. Ne želim da uvredim nikoga od prisutnih. Međutim, trenutak kada se neizbežno mora delati, ujedno je i trenutak za potpunu otvorenost. Uzmimo, na primer, našeg drugog pilota - ono što je on rekao bila je čista glupost. Mi nismo došli ovamo da nekome bacimo rukavicu, ili da se upuštamo u dvoboje kako bismo branili čast Zemlje. Da je to bilo u pitanju, nipošto ne bih prihvatio komandni položaj; u pitanju je bilo samo izviđanje. Čovek je, u jednom trenutku, u stanju da samo toliko drži u glavi. Stoga, kada je neki izuzetan poduhvat u pitanju, on je prinuđen da ga, u svojoj glavi, razloži na delove. Upravo iz tog razloga, dešava se da sredstva lako zamagle ciljeve kojima treba da posluže, i da sama po sebi postanu cilj.
     Kada sam preuzeo komndu, prvo što sam zatražio bilo je malo vremena da o svemu razmislim: da se povučem i čitav poduhvat doživim kao jednu ogromnu celinu. Hiljadu podviga CETI-ja i SETI-ja, milioni časova rada brodograditelja, letovi na Titan, sastanci u svetskim metropolama, sredstva prikupljena u bankama, timovi stručnjaka koji su do u beskraj razmišljali o svim mogućim varijantama kontakta, kako bi pronašli onu koja neće izneveriti, ili, bar, onu koja bi imala najviše izgleda da uspe - sve je to bilo izraz nade, nade koja je bila nešto mnogo dublje no što se to moglo shvatiti na osnovu jeftinog senzacionalizma štampe. Shvatio sam da sam, bez obzira gde se nalazio, na Euridici ili na Hermesu, samo jedan mrav u ljudskom mravinjaku, mravinjaku izgubljenom u beskrajima Veseljene, i da, sledstveno tome, prihvatam jednu dužnost koja me premašuje - koja, možda, premašuje moći bilo kog čoveka. Bilo bi neuporedivo lakše da sam se povukao. Međutim, prihvatio sam, i prihvativši, pojma nisam imao šta nas čeka. Sve što sam znao bilo je da ću vršiti svoju dužnost, i činiti sve što se mora učiniti. A to što sam sazivao sastanke... Pa, razlog nije bio taj što sam verovao da ću naći neko bolje rešenje, već da sebi olakšam teret koji nosim na svojim plećima. A onda sam shvatio da na to nemam prava. I tako sam odluku doneo potpuno sam. Niko više ne može uticati na ono što će se dogoditi, ali svako i dalje ima prava na svoje mišljenje, kao i pravo da svoje mišljenje iskaže. A naročito vi, velečasni."
     "Nameravate li da razorite prsten?"
     "Da. Sva potrebna oprema već je prebačena u krmeni deo broda."
     "Ne. Bilioni tona zasuće planetu. Komadi će biti suviše veliki da bi se mogli usput istopiti. Neće biti pošteđena čak ni najbolje zaštićena mesta... Pored toga, biće razneti i gornji slojevi atmosfere. To će smanjiti pritisak na površinu mora za nekih stotinu bara. Biće to pravo upozorenje."
     "Biće to pokolj."
     "Van svake sumnje."
     "Da bi se kontakt iznudio po svaku cenu?"
     "Ne... Uspostavljanje kontakta u međuvremenu je postala stvar od drugorazredne važnosti. Ovo je, zapravo, pokušaj da ih spasemo... Ukoliko ih prepustimo njima samima, neće proći mnogo vremena i ući će u trag Holenbahovom intervalu. Ali, velečasni, koliko ste upoznati sa tajnama siderne fizike?"
     "Koliko i svaki laik. Kapetane... Nameravate li, zaista da taj genocif izvedete samo na temelju jedne pretpostavke? I to ne svoje sopstvene, već pretpostavke jedne mašine?"
     "Pretpostavke su sve čime raspolažemo. A ova mašina mi je pomogla... Odista. Poznata mi je i hiperosetljivost Crkve kada je u pitanju animus in machina."
     "Ali ja ne delim takvo njeno osećanje. Dozvolite mi, kapetane, da vam na vaše objašnjenje uzvratim svojim. Često se dešava da čovek nije u stanju da uoči čak i ono što se ljudima sa strane čini potpuno jasnim. DEUS je govorio o tome kako su sredstva rata kojima se služe protivnici na Kvinti postala istovetna. Upravo to odnosi se i na vas."
     "Ne razumem."
     "Odustali ste od naših uobičajenih ponašanja, ubeđeni da parlamentarizam treba da bude zamenjen autokratskom vlašću. Nijednog trenutka ne dovodim u pitanje plemenitost vaših namera. Želite da preuzmete na sebe punu odgovornost. Međutim, postupajući tako, potpuno ste se izjednačili sa Kvintanjanima - efekat ogledala, znate. Hoću da kažem - u pogledu brutalnosti odluke koju ste doneli. Na njihove udarce želite da odgovorite svojim. Budući da su dvostruko obezbedili svoje komandne centre, želite da po njima udarite dvostruko jačim udarcem. Postupajući na taj način - koristim vaše vlastite reči - organizaciono ustrojstvo posade Hermesa, njihove međusobne odnose, podređujete ustrojstvu strategije koja treba da bude sprovedena."
     "DEUS-ove reči."
     "Utoliko gore. Ne mislim da kažem da je pri donošenju odluke vama upravljala mašina. Mislim, samo, da kažem da je i mašina podlegla efektu ogledala. Ogledala koje, kroz vas, uvećava težnju ka nasilnosti, nastalu usled osujećenosti."
     Po prvi put Stirgard pokazada je iznenađen. Ipak, ne reče ništa, i redovnik nastavi:
     "Vojne operacije uvek podrazumevaju postojanje komandnih centara, čija se naređenja imaju bespogovorno izvršavati. I to je, zapravo, sve što se dogodilo na ovoj planeti. Što se, pak, nas tiče, mislim da ne bi trebalo da se mešamo u tu vrstu aktivnosti."
     "Nijednog trenutka nisam imao nameru da Kvinti objavim rat. To su samo vaše insinuacije."
     "Na žalost, ono što govorim je istina. Rat se može povesti i bez prethodne objave; moguće je, čak, da to ni ne nazovete ratom. Ovamo nismo došli da izmenjujemo udarce, već informacije."
     "Slažem se s tim, ali kako?"
     "Jednostavno. Na svu sreću, načelo vojne tajne ne važi na ovom brodu. Poznato mi je, na taj način, da u laboratorijama pripremaju solarni laser, pomoću kojeg treba da se udari po planeti."
     "Ne po planeti: po prstenu."
     "I po atmosferi, koja predstavlja vitalni deo planete... Međutim, solarni laser - solaser, kako ga fizičari nazivaju - moguće je upotebiti ne samo kao instrument genocidnog udara, već kao instrument za slanje informacija."
     "Slali smo im informacije tokom više od stotinu časova, ali bez ikakvog ishoda."
     "Zanimljivo je, zaista, da upravo ja uočim jednu mogućnost koju su stručnjaci, zajedno sa svojim superpametnim mašinama, u potpunosti prevideli... Signali koje smo im upućivali sa našeg satelita, Ambasadora, podrazumevali su, na njihovoj strani, postajanje posebnih mehanizama za njihov prijem: antena, dekodera... Ja, dabome, nisam nikakav radio-inženjer, ali ako je Kvinta zaista do grla u ratu, šta bi bilo prirodnije nego da sva oprema za prijem radiosignala bude oduzeta, da bi se koristila isključivo u vojne svrhe? Shodno tome, nije teško pretpostaviti da se prijemnici nalaze u komandnim centrima, a ne u posedu stanovništva.
     Ukoliko, dakle, stanovništvo nije uopšte bilo obavešteno o našem dolasku, predstavili smo im se na krajnje razočaravajući način: u očima Kvintanjana, nesumnjivo, delujemo kao flotila imperijalističkih zavojevača. Kao nemilosrdan neprijatelj. A vi, kapetane, sa tim solaserom, nameravate sada da tu nesumnjivu neistinu preobrazite u nepobitnu istinu."
     Stirgard ga je slušao, očigledno zapanjen. U stvari, činilo se kao da je izgubio nešto od svog čvrstog samopouzdanja.
     "Nisam mislio o tome..."
     "Jer je suviše jednostavno. Vi i DEUS, sa tim svojim teorijama igara, minimaksimalitetima, kvalitifikovanim marginama odluka, i tako dalje, uzdigli ste se u takve tanane visine da, naprosto, niste bili u stanju da zapazite džepna ogledalca kakva služe za igru - naime, da bi u željenom pravcu usmeravali sunčeve zrake. Solaser bi, u odnosu na Kvintu, mogao odigrati upravo ulogu jednog takvog ogledalceta. U stanju je, svakako, da izaziva odseve, i to svetlije i od samog sunca. I ko god samo podigne pogled biće u stanju da ih uoči.
     "Oče Arago", prozbori Stirgard, naginjući se prema njemu preko stola. "Blaženi neka su nišči duhom, jer njihovo je carstvo nebesko... Razneli ste me. Učinili da splasnem, poput nekog naduvenog balona, baš kao što je to i naš pilot učinio sa DEUS-om... Kako vam je samo to palo na pamet?"
     "Kada sam bio dečak, igrao sam se takvim ogledalcima", nasmeši se dominikanac. "Ali DEUS nikad nije bio dečak."
     "Za odašiljanje informacija, to je sjajno", umeša se Nakamura. "Da li će biti u stanju da odgovore? Čak i ukoliko nas razumeju?"
     "Pre Začeća bile su Blagovesti", odgovori Arago. "Možda i neće biti u stanju da nam odgovore na način koji bismo mi bili u stanju da razumemo. Ali učinimo bar da oni razumeju nas."
     Dugo zagledan u redovnika sa nerpikrivenim divljenjem, Tempe više nije mogao da se obuzda.
     "Zaista, to je prava eureka... I nema sumnje da imaju džepna ogledalca. Čak i u doba rata, takva se ogledalca ne zaplenjuju."
     Činilo se, međutim, da ga redovnik nije čuo. Neka ga je, po svemu sudeći, druga briga morila. Najad on tiho, oklevajući upita:
     "Imam jednu molbu. Želeo bih da nekoliko trenutaka porazgovaram sa kapetanom, nasamo - naravno, ukoliko mu to ne smeta, i ukoliko mi to vi, gospodo, nećete uzeti za zlo."
     "Vrlo dobro. Svi smo mi, oče, vaši dužnici. Jokiči, biće neophodno izvesti neke prepravke, kako bi solaser mogao detaljno pretražiti Kvintu - pored optičkih, sada će se javiti i informatička pitanja. Takva vrsta upućivanja signala polazi od pretpostavke da se na drugoj strani nalaze osobe najosnovnijeg nivoa obrazovanja."
     Kada fizičar i piloti iziđoše, Arago ustade.
     "Molim vas da mi oprostite zbog onoga što sam rekao na početku. Dolazeći ovamo, kapetane, mislio sam da ću vas zateći samog. Ali moram vam odmah reći da ne očekujem bog zna šta od te zamisli sa džepnim ogledalima. U suštini, želeo sam da čitavu zamisao izložim na najnižem nivou: kao jedan predlog, koji potiče od laika, sa ciljem da ga razmotre profesionalci. Jasno mi je da ovaj način upućivanja signala može da nam ništa ne donese; ili, šta više, da nas iz usijanog tiganja baci u vatru. Zamisao je, bez ostatka, antropocentrična. Ipak, najpre ste bili ogorčeni, pa uvređeni, ali na kraju ste osetili olakšanje."
     "Dopustite nama da se o tome izjasnimo. Ali, oče, šta to imate u vidu?"
     "Ne duhovnu utehu. Ali da biste proradili tehničke strane čitave zamisli, vi i ostali moraćete da u sve uključite i DEUS-a..."
     "Naravno. On će obaviti sve proračuna. Pa šta? Načiniće i program. Učiniće sve što je neophodno i što stoji u okvirima mogućeg... Nadam se, oče, da ne vidite u njemu advocatusa diaboli?"
     "Ne, naravno. Niti sebe vidim kao doctora angelicusa. Nadam se, ipak, da ne treba da vas uveravam da sam hrišćanin?"
     Stirgard ni ne pokuša da sakrije da je iznenađen obrtom do koga je došlo u njihovom razgovoru.
     "Šta to, zapravo, imate u vidu?" upita on ponovo.
     "Teologiju. Da biste me bolje shvatili, izraziću rečima ono što nisu samo reči, već, u mojim ustima, praktično bogohuljenje. Pokušavam da sebe opravdam, pred vlastitom savešću, činjenicom da se još niko dosad nije našao u našem položaju. Jezik fizike bliži vam je nego religijska hermeneutika. Prevedeno, dakle, na konceptualni sistem fizike: različiti oblici Svetosti odgovaraju različitim spektralnim linijama materije, materije koja je sveprisutna i svuda ista, širom Vaseljene. Imajući u vidu ovakvo poređenje slobodno se može reći da pored spektra tela postoji i spektar vere. On obuhvata i animizam, i totemizam, i politeizam, sve vrste, zapravo, verovanje u jednog boga. Zemaljska linija moje vere prikazuje Boga istovremeno i kao ljudsku i božansku porodicu. Da li su vam poznate rasprave koje je SETI podstakao na području teologije, još od prvog trenutka kada je traganje za Drugim počelo značiti i pripreme za ovu ekspediciju?"
     "Da budem iskren, nisu. Mislite li, oče, da je trebalo da sa njima budem upoznat?"
     "Ne, nipošto. Međutim, to je bila moja dužnost. Mišljenja su se razlazila i u mojoj Crkvi... Neki su smatrali da je iskvarenost Božje Dece sveopšta i da ta sveopštost prevazilazi zemaljsko shvatanje reči katholikos; da je moguće da postoje svetovi na kojima žrtva Iskupljenja nije bila prinesena, i koji zbog toga zauvek ostaju prokleti. Drugi su, opet, tvrdili da je do spasenja - kao izbora između Dobra i Zla, posredstvom Božje Milosti - došlo svuda. Ovo je razilaženje ugrozilo i samu Crkvu. Organizatori i članovi ekspedicije bili su i previše obuzeti svojim poslom da bi na njih uticala osećanja koja su sve više uticala na porast novinskih tiraža. Seks i nasilje postali su pomalo bajati, znate, i Euridika je - mimo svoje volje - postala najuzbudljivije štivo za čitaoce.
     Čak su se i šale utemeljene na stavu Credo quia absurdum est do te mere namnožile, da su i samu maksimu učinile smešnom. Zamislite, na primer, prizor bezbrojnih planeta, preplavljenih jabukama, iako na njima ne raste ni jedno jedino jabukovo drvo; ili smokvama, koje Sin Božji ne može da prokune, jer smokvino drveće, naprosto, ne raste tamo. Imali ste čitavu vojsku Pilata, koji su ruke prali u milijardama sudova; pravu šumu raspeća; gomile Juda; bezgrešna začeća stvorenja usled čijih je reproduktivnih fiziologija čitava ideja postajala besmislena, jer se nisu razmnožavali putem snošaja. Ukratko, mnoštvo Jevanđelja, u svim zamislivim galaksijama, od naše je Vere načinilo karikaturu, parodiju religije. Zahvaljujući tim aritmetičkim šalama, Crkva je izgubila popriličan broj svojih vernika.
     Zbog čega se i ja nisam našao među tim otpadnicima? Zbog toga što hrišćanstvo od čoveka zahteva više no što je moguće zahtevati. Ono ne zahteva samo odricanje od surovosti, niskosti i laži. Ono zahteva da čovek voli podle, lažljive, ubice i tirane. Molim vas, neka vas ne iznenađuje što čujete ovakvu jednu propoved na jednom ovakvom brodu. Moja je dužnost da gledam dalje od neposrednog povoda: izviđanja, ili ispitivanja izgleda za uspostavljanje kontakta sa tuđinskim umovima. Vaše su dužnosti, pak, potpuno različite. Pokušaću da vam to slikovitije prikažem... Zamislite da se nalazite u prepunom čamcu za spasavanje, i da preostali, koji se dave, i za koje u čamcu nema mesta, nastoje da ga se ipak domognu, hvatajući se za njega sa svih strana, dovodeći ga u opasnost da se pretovari i potone. Ne biste prezali, zar ne, da ih se oslobodite, makar im i ruke odsecali?"
     "Bojim se da je tako. Razume se, ukoliko ne bih imao izbora."
     "Upravo u tome je razlika između nas dvojice. To, takođe, znači da ne nameravate da se povučete."
     "U pravu ste. Shvatam sasvim dobro parabolu o čamcu. Ne nameravam da čekam da potone. Nameravam da spasem tu civilizaciju, svim sredstvima koja mi stoje na raspolaganju."
     "I ukoliko je to bezuslovno potrebno, time što nećete prezati ni od razaranja?"
     "Tako je."
     "I, tako, ponovo smo tamo gde smo bili. Sve što sam postigao jeste da sam odložio trenutak te 'bezuslovne potrebe&, i ništa više od toga. Je li tako?"
     "Tako je."
     "Spremni ste, dakle, da spasete nečiji život time što ćete ga oduzeti nekom drugom?"
     "To, na kraju krajeva, i jeste smisao vaše parabole, oče Arago. Između dva, biram manje zlo."
     "Čak i po cenu da postanete masovni ubica?"
     "Prihvatam i tu reč. Moguće je, takođe, da ne spasem nikoga, da uništim i njih i nas. Ali ruke neću prati. Ukoliko nas zadesi propast, Euridika će o tome biti obaveštena. Izveštaj o stanju stvari ovde, kao i o tome da sam odbacio mogućnost povlačenja, već je na putu."
     "U mojoj eshatologiji ne postoji ništa što bi se moglo nazvati manjim zlom", reče Arago. "Sa svakim stvorenjem kojeg zadesi nasilna smrt čitav jedan svet umire. Upravo iz tog razloga, aritmetika ne predstavlja meru koju bi etika mogla prihvatiti. Ne postoji način da se izmeri nepopravljivo zlo."
     Arago ustade.
     "Neću vam više oduzimati vreme. Pretpostavljam da želite da nastavite razgovor koji sam prekinuo?"
     "Ne. Želim da ostanem nasamo sa sobom."









14. FOTO-STRIP
     Čelične pregrade koje su po pravilu odvajale dve velike krmene prostorije na Hermesu bile su pomerene prema sredini broda, i samo su široke tračnice klizećih ležišta, tamnije od okolnog metala, još ukazivale na to gde su se ove do nedavno nalazile. Ogromna unutrašnjost bila je sada nalik na hangar za neki orijaški cepelin, s tim što je ovog puta trebalo da posluži drugoj svrsi. Na visini od oko dvadeset spratova iznad tračnica, nedaleko od lučne tavanice, kao dve bele muve na nosaču što se poprečno protezao s jedne na drugu stranu broda, lebdela su u bestežinskom stanju dvojica pilota, Haraš i Tempe, pričvršćeni jedino pojasevima, kako ih iznenadna navala strujećeg vazduha ne bi pomerila iz njihovog položaja.
     U toj praznini, i bestežinskom stanju, jedva da im je bilo moguće da kažu da gledaju nadole, mada se njima upravo tako činilo. U toj džinovskoj unutrašnjosti stalne, brze poslove obavljali su žuti, plavi i crni roboti, čija se gleđosana površina blago presijavala u polutami. Naizmenično su, jedan za drugim, postrance i čeomice izvlačili svoje hvatače, kao u nekoj vrsti veoma usklađene gimnastičke vežbe. Potrebni delovi brzo su prelazili iz jedne ruke u drugu. Roboti su, naime, prionuli da izgrade solaser.
     Stvar je bila nalik na sitastu, montažnu konstrukciju, veličine, otprilike, torpednog čamca. Njen napola dovršen skelet ličio je na sklopljen, spiralasto zavijen kišobran nekog džina, ali kišobran preko kojeg nije bila razapeta nepromočiva tkanina, već nepregledan niz crepasto postavljenih ogledalaca. S obzirom na ovakav svoj izgled podsećala je i na neku prepotopsku ribu, ili na nekog od onih izumrlih podvodnih gmizavaca čije kosti više nisu pokušavali da slože paleontolozi, budući da su sada mašine to mnogo bolje obavljale. Na čeonom delu, najudaljenijem od mesta gde su se nalazili piloti, tamo gde bi trebalo da se nalazi glava kolosa, sred pramenova plavičastog dima izletalo je bezbroj varnica: lasersko zavarivanje bližilo se kraju.
     Solaser, prvobitno zamišljen kao fotonski top koji će se hraniti energijom sunca, sada je - zahvaljujući usrdnom radu reprogramiranih asemblera, na brzinu bio pretvoren u džepno ogledalo koje je trebalo da posluži za igru sa svetlosnim odsevima. Istini za volju, reč je bila o teradžulskom džepnom ogledalcetu.
     Do primene ove ideje došlo se zahvaljujući bojazni fizičara da bi svaka nova upotreba siderala - zbog njihovih vrlo karakterističnih efekata, koji se nisu ograničavali na gravistiku - na kraju Kvinti dala neželjeni ključ u ruke i njene vojne stručnjake, konačno, navela na trag Holenbahovog intervala. Shodno tome, umesto da se posluže energetskim izvorima tog intervala, fizičari su pribegli jednom starovremenskom postupku - radijacijskoj konverziji... Pošto bi bio postavljen ispred samog sunca, solaser bi se otvorio poput lepeze i pomoću svojih receptora usisao u sebe haotično, svespektarsko zračenje, i sabio ga u neku vrstu monohromatske ovnovske glave. U originalu: battering ram, što označava ovnovsku glavu, odnosno vojnu spravu pomoću koje su se, pri opsadama dobro utvrđenih zamkova, probijale ulazne kapije. 'Ovnovska glava' je upočetku bila običan balvan, kojim je grupa ratnika u trku udarala po kapiji; kasnije je bila postavljena na posebno vozilo koje je, usled većeg zamaha, pojačavalo i snagu udarca. (Prim. prev.) Polovina na ovaj način prikupljene energije trebalo je da posluži za hlađenje solasera, koji bi se, u suprotnom, usled sunčeve vreline, trenutno pretvorio u prah. Preostali deo energije, međutim, bio je dovoljan da se načini koncentrisani svetlosni mlaz - prečnika od dve stotine metara na mestu gde je izvirao, i s obzirom na neizbežnost rasipanja, šest stotina metara na mestu dosezanja Kvintine orbite - dovoljno snažan da koru planete preseče baš kao što zagrejani nož preseca komad butera.
     Pod tim dalekometnim ognjenim sečivom desetkilometarski sloj okeanske vode raspao bi se od vrha do dna. Pritisak, sa svih strana, na taj veliki bunar uskovitlane vodene pare, ne bi imao nikakve posledice po sam svetlosni mač. Prosecajući oblake nastale usled udarnih talasa u uskiptelom okeanu (u poređenju sa njima pečurkasti oblak nastao usled termonuklearne eksplozije bio bi tek jedva vidljiva čestica), solaser bi se potom probio kroz pod-okeanski plato, prosekao litosferu i zabio se u utrobu Kvinte čak do četvrtine njenog prečnika.
     Niko, razume se, nije imao nameru da prouzrokuje katastrofu tolikih razmera. Solaser je samo trebalo da okrzne ledeni prsten, kao i termosferu planete. Ali kada se posle i od toga odustalo, ispostavilo se da preobražavanje svetlosnog topa u pukog prenosioca poruka ne predstavlja nikakvu teškoću. El Salam i Nakamura želeli su, sa što je moguće manje prekrajanja, da istovremeno reše dva problema.
     Bilo je, dakako, neophodno do svih raspoloživih adresa dospeti i istovremeno i potpuno 'čitko'. Pri svemu tome, ovakva vrsta kontakta, mada jednostrana, polazila je od pretpostavke da na planeti žive stvorenja obdarena čulom vida, kao i dovoljno inteligentna da bi bila u stanju da shvate suštinu poruke.
     Na ovaj prvi preduslov odašiljaoci poruka nisu imali baš nikakav uticaj: nisu, dakako, mogli dati oči stvorenjima koja su, eventualno, bila bez očnog vida. Što se, pak, drugog tiče, on je od odašiljalaca zahtevao ne malo maštovitosti, naročito ukoliko je tačna bila pretpostavka da vladari Kvinte, naprosto, ne žele nikakav kontakt između svemirskih došljaka i svog stanovništva. Shodno tome, signali je trebalo da, poput kiše, zaspu sve kontinente planete, prosecajući njen debeli oblačni prekrivač. U stvari, nebo prekriveno oblacima predstavljalo je prednost, budući da pri takvim okolnostima niko ko je imao makar zrnce pameti u glavi ne bi svetlosne odseve solasera probrkao sa sunčevim zracima.
     Najteži orah koji je trebalo slomiti predstavljala je - vrsta poruke. Upoznati ih s azbukom, uputiti im izvesne brojke kao znakove, predočiti im univerzalne fizičke konstante materije - sve bi to bila čista besmislica... Solaser se nalazio u kremenoj prostoriji, spreman za poletanje, ali nalog nije stizao. Fizičari, informacionisti, egzobiolozi, i dalje su bili u dilemi. Imali su sve što im je bilo potrebno - osim programa. Samoobjašnjavajuće šifre nisu postojale. Bilo je, u međuvremenu, čak, govora i o semantici boja duge: ljubičasti opseg izražavao bi sumornost, srednji opseg vidljive svetlosti živahnost, zeleno bi nagoveštavalo biljni svet ili izobilni rod, crveno bi označavalo nasilnost - da, ali samo ako bi u pitanju bili ljudi. Šifru koja bi bila nastavak semiotskih linija i izražavala neke druge specifičnosti, jednostavno nije bilo moguće načiniti od spektralnih linija... A onda, opet, izlete drugi pilot sa svojom idejom: da se Kvintanjanima ispriča neka priča. Uz korišćenje neba pod oblacima kao džinovskog ekrana. Na oblake bi se, naime, projektovao niz slika. Iznad svakog kontinetna. Kao što je Arago, koji je bio prisutan, kasnije, smešeći se, označio: "Obstupuerunt omnes." I zaista, stručnjaci zapanjeno opustiše usta.
     "Da li je to tehnički izvodljivo?" upita Tempe.
     "Tehnički, jeste. Ali kakva bi bila svrha svega toga? Predstava na nebu? A šta bismo im prikazali?"
     "Ispričali bismo im neku priču", ponovi pilot.
     "Smešno", obrecnu se Kirsting. Dvadeset godina je posvetio proučavanju kosmolingvistike. "Možda biste bili u stanju da pomoću crtanih filmova i prenesete neku poruku pigmejima, ili australijskim aboridžinima. Sve ljudske rase i kulture imaju nečeg zajedničkog. Ali ništa ljudsko nemamo pred sobom."
     "Nije važno. Imaju tehnološku civilizaciju, i vode rat u svemiru... To, opet, znači da su nekad morali imati epohu kamenog doba. I tada su, verovatno, ratovali. Pretpostavljam da su se sretali i sa ledenim dobima. Pre no što su sagradili kuće ili vigvame, mora da su sedeli šćućureni u pećinama. A možda su i crtali po zidovima - simbole plodnosti, životinje koje su lovili - da bi u stvarnosti imali uspeha. Magija, znate. Ustanovili su, jednostavno, da je magija ono što će crtani filmovi postati nekoliko hiljada godina docnije - naučili su ih tome njihovi mudraci, poput profesora Kirstinga. Profesore, da li biste se zaista smeli kladiti da im nije poznata veština pripovedanja?"
     Nakamura se sada smejao iz sveg srca. I drugi su se smejali, osim, naravno, Kirstinga. Egzobiolog-kosmolingvista, međutim, nije spadao u ljude koji će svoj stav braniti po svaku cenu.
     "Pa, ne znam..." pokoleba se on. "Ukoliko nije idiotska, ideja je zaista genijalna. Dobro, pretpostavimo da im prikažemo nešto nalik na foto-strip ili crtani film. A o čemu?"
     "Ah, to već nije moje područje. Ja nisam paleontolog. A što se same ideje tiče, moram reći da nije isključivo moja. Tamo, na Euridici, dr Gerbert mi je pozajmio jednu knjigu naučno-fantastičnih priča. Povremeno se i sada u nju zagnjurim. Pa, verovatno, tu..."
     "Paleontologija?" Kirsting je naglas razmišljao. "Nemam nikakve veze s njom. A vi, ostali?"
     Specijaliste takvog profila nije bilo na brodu.
     "Možda u DEUS-ovim momorijama..." oglasi se Japanac. "Ništa neće smetati da pogledamo. Ali ne verujem da ćemo naći neku priču. Možda, mit. Ili, još pre, neki zajednički element, neku temu koja se pojavljuje u starijim mitovima."
     "Pre pronalaska pismena?"
     "Naravno."
     "Da... Sa samog početka njihove protokulture", reče Kirsting, sasvim se predavši. Čak je počeo i da se zagreva za ideju - a onda ga, opet, spopadoše sumnje.
     "Čekajte. Da li ćemo im se prikazati kao bogovi?"
     Arago odmahnu glavom. "Bilo bi vrlo teško, pogotovo što ne bi trebalo da ispoljavamo svoju nadmoć. Niti da se sami pojavljujemo. Trebalo bi da to za njih bude nešto lepo. Nešto kao dobra vest. Ja, bar, vidim taj smisao u ideji našeg pilota... jer, priče po pravilu imaju sretan svršetak."
     I tako započe pretraga, koja je imala dvojak cilj: najpre, da se ustanovi šta su to Kvinta i Zemlja mogle imati zajedničko - nešto, recimo, kada je pejsaž u pitanju, sa biljnim i životinjskim svetom u njemu i, potom, da se proseju zbirke legendi, mitova, basni, rituala i običaja kako bi se izdvojili najdugovečniji, čije poruke ni hiljade godina istorije nisu uspele da izbrišu.
     U prvu skupinu mogućih konstanti svrstani su: podela vrsta na dva pola, posebno kada su kičmenjaci u pitanju: hrana za životinjski svet, te, sledstveno tome, i za razumna bića na kopnu, smena dana i noći, sunca i meseca, toplih i hladnih godišnjih doba; pojava biljoždera i mesoždera, žrtava i grabljivaca, međusobno ubijanje pripadnika životinjskog sveta, budući da se sveopšti vegetarijanizam činio malo verovatnim. Potom, protokultura koja se temeljila na lovu... Kanibalizam, lov i proždiranje pripadnika vlastite vrste, činio se sasvim mogućim u eolitu i paleolitu, mada se to nije moglo tvrditi sa potpunom pouzdanošću. U svakom slučaju, lov jeste univerzalna pojava, budući da je, prema teoriji evolucije, upravo on najviše doprineo ubrzanju rasta inteligencije.
     Nastajanje čovekolikih majmuna, primata, u krvavom razdoblju mesožderstva, koje je ubrzalo razvoj mozga - bila je to ideja koja je, u svoje vreme, dočekana sa žestokim protivljenjem. Bila je dočekana kao još jedna uvreda po čovečanstvo - mizanstropska izmišljotina evolucionista, čak i odvratnija nego i sama njihova ideja o krvnom bratstvu između ljudi i majmuna.
     Arheologija je evolucionistima dala sasvim za pravo iznašavši nepobitne dokaze koji su govorili u prilog njihovim tvrdnjama. Razume se, mesožderstvo, samo po sebi, nije grabljivice vodilo pravim putem ka Razumu; mnoge su se još okolnosti morale steći. Grabljivi gmazovi iz mezozoika bili su daleko od svakog procesa kojim bi zadobili inteligentan um; i nije, zaista, postojalo ništa što bi makar nagoveštavalo - da u nekoj katastrofi u razdoblju između jure i krede nije došlo do njihovog istrebljenja (džinovski meteor koji je, drastično snizivši prosečnu temperaturu planete, izazvao prekid u lancu ishrane?) - da bi orijaški gmizavci koji su tada vladali Zemljom uspeli da razviju mozak poput ljudskog.
     Pri svemu tome, uopšte nije moglo biti spora da na Kvinti postoje inteligentna bića. Ključno pitanje, dabome, nije bilo da li su se razvila iz gmizavaca ili iz nekih drugih vrsta, nepoznatih na Zemlji. Ključno pitanje se, zapravo, sastojalo u načinu njihovog razmnožavanja. Međutim, čak i ukoliko Kvintanjani nisu bili ni sisari ni torbari, genetičari su se i dalje izjašnjavali u prilog njihove podele na dva pola - budući da je to način razmnožavanja kojem je biološka evolucija najčešće težila. Međutim, ono što je čisto biološkim putem, sadržano u genetskim ćelijama, bilo prenošeno potomstvu, nije ni u najmanjoj meri uticalo na uobličavanje kulturnog obrasca, budući da je do naslednih promena kod vrsta dolazilo u ritmu čija su mera bile hiljade godina.
     Ubrzanje razvitka mozga podrazumevalo je zamiranje nagona nasleđenih biološkim putem; težište se sve više prenosilo na znanja, upute dobijalne od roditelja. Stvorenje koje bi došlo na svet osposobljeno - zahvaljujući onome što je u njega genetičkim putem usađeno - da se suoči 'sa svim, ili praktično sa svim' što mu je bilo neophodno za opstanak, moglo bi se u životu savršeno dobro snaći; ali ne bi bilo u stanju da, u ozbiljnijoj meri, izmeni vidove ponašanja koji su mu opstanak obezbeđivali. Što god je, dakle, bilo u stanju da učini, to nije bilo posredstvom razuma.
     I tako, moralo se poći od podele na polove, i izvan svake sumnje, lova. Oko ta dva osnovna elementa - gotovo, dvojnog zametka - potom se uobličavala protokultura.
     Ali kako se taj zametak ispoljavao, izražavao sebe u protokulturi? Po svemu sudeći, usmeravajući pažnju na sve ono što je moglo proisteći kako iz polnosti tako i iz lova. Pre pronalaska pismena, pre ovladavanja ne-životinjskim načinima da se iskoristi vlastito telo, veština koja je u lovu bila neophodna pretopila je svoju stvarnost u slike; ali ove još nisu bile simbol, već samo magijsko zazivanje Prirode da se od nje izvuče željeno. Te slike behu crteži koje je bilo moguće naneti na svaki materijal, pa čak i urezati u stenje.
     I tako dalje. Na osnovu ovakvih polazišta DEUS je obavio zadatak koji mu je bio poveren: da na temelju značaja polnosti i lova izradi mit, koji će se potom izločiti putem serije slika. Kao pripovest, kao dramu, kao predstavu sa živim glumcima. Sunce, svakako; ples ispod duge, klanjanje - to bi trebalo da dođe na kraju. Moralo bi se početi sa bitkom. Ali ko bi se borio? Neka neraspoznatljiva bića, ali svakako dvonošci. Napadi, protivnapadi, pojedinačni sudari i velike vojne; i na kraju, apoteoza.
     Solaser je tu 'planetarnu emisiju', u raznim varijacijama, prikazivao tokom tri uzastopna dana, uz kratke prekide između kraja prethodnog i početka narednog emitovanja. Emisije su bile usmerene tako da se slike odražavaju na oblacima prekrivenom nebu planete, gde su mogle biti praćene sa svakog kontinenta pojedinačno, i danju i noću. Haraš i Polasar i dalje su bili skeptični. Pretpostavimo, govorili su, da Kvintanjani odgledaju čitavu predstavu; čak i da je ispravno zauzumeju. Pa šta? Nismo li im, ipak, razorili Mesec? I to je bila predstava: manje zabavna, možda, ali nesumnjivo dramatičnija... Ipak, uprkos svemu, pretpostavimo da naš show shvate kao izraz miroljubivih namera. Ali ko? Mislimo li na stanovništvo Kvinte? Od kakve je, uopšte, važnosti moglo biti javno mnenje na planeti koja se nalazi usred stogodišnjeg svemirskog rata? Da li je iko, ikad, na Zemlji bio voljan da sasluša pacifiste? Šta su Kvintanjani mogli učiniti da se čuje njihov glas - ne da ga mi čujemo, već njihove vlade? Možete ubediti decu da je rat zaista ogavna stvar, ali šta bi to izmenilo?
     Tempe je u međuvremenu, umesto da se ponosi činjenicom da su mu svi pohvalili zamisao, počeo da oseća rastuću nelagodnost. Da bi je odagnao, on odluči da prošvrlja. Hermes je, uprkos svemu, bio gotovo nenastanjen orijaš; privatne odaje posade, zajedno sa kontrolnim prostorijama i laboratorijama, činile su jezgro ne prostranije od neke šestospratnice. Pored pogonskih prostorija, to je jezgro uključivalo i neupotrebljavano bolničko odeljenje, malu prostoriju za sastanke, obedovaonicu - sa automatskom kuhinjom - ispod nje, zatim prostoriju sa gimnastičkim spravama i veštačkim obučavaocem, bazen, koji se puni samo kada bi to okolnosti omogućavale (pri odgovarajućem potisku, kako se voda ne bi rasturila po čitavoj prostoriji u obliku kapljica velikih poput dečjih balona), i jedan polukružni amfiteatar u kojem su se i davale predstave i prikazivali filmovi - ali u kojem, eto, nikad nije bilo ni žive duše. Sve ove pogodnosti, koje su pažljivi graditelji broda namenili posadi, bile su, kako se ispostavilo, potpuno suvišne. Nikome ni na pamet nije padalo da ode i pogleda neku proslavljenu holografsku predstavu... Činilo se kao da taj deo središnje palube, bar što se posade tiče, ni ne postoji - otići u 'bioskop' zaista je izgledalo šašavo, posebno ukoliko se imalo u vidu sve ono što se zbilo tokom nekoliko poslednjih meseci. Amfiteatar, plivački bazen, gimnastička sala - zajedno sa aščinicama i čardačićima, kao na nekom malovaroškom vašaru - imali su istu svrhu: da stvore privid Zemlje na dohvatu ruke. Ali su brodograditelji, kako u jednom trenutku reče Gerbert, zaboravili da za mišljenje priupitaju i psihologe. Privid, koji nije u stanju da ikoga za sebe pridobije, izokreće se u laž. Razumljivo je, stoga, što Tempe, krenuvši u švrljanje, ne odabra taj pravac.
     Između svega onoga što je činilo 'jezgro' broda i samog njegovog trupa bilo je još poprilično prostora, koji se protezao u svim pravcima: ispresecan gredama, držačima i pregradama, sa čitavom vojskom robota na radu ili u predahu. U taj se prostor moglo ući kroz hermetički zatvorene prolaze na obe strane palube: na krmi, nalazio se iza sanitarnog odeljenja, a na pramcu na kraju hodnika u koji se ulazilo iz gornje kontrolne prostorije. Na ulazu na krmenom delu nalazila su se dvostruko zamandaljena i zaključana vrata, s upozoravajućom tablicom sa blistavocrvenim slovima koja je uvek stajala uključena. Tu, u prostorijama u koje je posadi bio zabranjen pristup, bili su smešteni siderni konvertori, naizgled nepokretni kolosi što lebde u praznom prostoru, poput legendarnog Muhamedovog groba, na nevidljivim magnetskim jastucima. Ali kroz prednji prolaz bilo je moguće proći - i upravo u tom smeru krenuo je pilot.
     Bio je prinuđen da prođe kroz kontrolnu odaju, i tu zateče Haraša kako se bavi nečim što bi ga pod drugim okolnostima navelo da prsne u gromovit smeh. Haraš je bio na dužnosti i poželeo je da nešto popije: međutim, suviše naglo je otvorio konzervu, i sada je po čitavoj prostoriji jurcao za žućkastom loptom u koju se preobratio sok od narandže. Upravo se pod pažljivo odabranim uglom usmerio prema tavanici, dok je lopta blago podrhtavala, kao ogroman mehur od sapunice - s namerom da je se, sa slamčicom u ustima, dočepa i ispije je pre no što mu se razlije po čitavom licu. Otvorivši vrata, Tempe zastade kako nagli nalet vazduha ne bi razvejao kuglu u hiljadu kapljica, i sačeka da Haraš uspešno okonča svoj lov. Potom se naglim pokretom odbaci u željenom pravcu.
     Uobičajeni smisao za koordinaciju pokreta u bestežinskom stanju nije vredeo ni pišljiva boba; međutim, nekadašnja obuka ponovo se pokaza delotvornom. Nije bilo potrebe da zastane i razmisli, kao planinar kada se uspinje okomitom stenom, šta mu sledeće valja činiti - sada kada se našao pred dva točka što su hermetički zatvarala poklopac na prolazu. Neko, neobučen, ko bi se našao na njegovom mestu, u nastojanju da odvrne zupčaste točkove nalik na one kakvi su se nekad stavljali na bankarske sefove, očas bi se našao glavom nadole i nogama nagore... On brzo zatvori poklopac za sobom; jer iako je u pramčanom sektoru bilo vazduha, taj je vazduh bio ustajao i ljut usled isparenja raznih hemikalija, kao u kakvoj fabrici. Nalazio se u prostoriji koja se u daljini sužavala, slabašno osvetljenoj dugim nizovima cevastih svetiljki i s obeju strana ojačanoj rešetkastim upornicima. Bez imalo žurbe, on krenu dalje.
     Navikavši se na gorkast ukus u ustima i ždrelu, on lagano stade prolaziti pokraj oksidizovanih cevi turbina, kompresora i termogravistora, sa svim njihovim galerijama, platformama i lestvama, vešto plivajući između džinovskih, debelih cevi što su premošćivale prostor između tankova s vodom, helijumom, kiseonikom - mestimično ojačanim i utvrđenim rezama. On zajaha jednu od njih, i sam sebi nalik na mušicu. Zaista i jeste bio mušica, u utrobi čeličnog kita. Svaki od tankova bi svojom visinom premašio i najviši crkveni toranj. Jedna od fluorescentnih svetiljki, napola pregorela, sve vreme je žmirkala i pri tom promenljivom osvetljenju oksidizovani obrisi tankova čas bi postajali prigušeni, a čas bi opet zablistali kao da su poprskani srebrom. Najzad mu pođe za rukom da razabere gde se nalazi. Iz sektora gde su bili smešteni rezervni tankovi uputi se napred, gde su se, u brižljivo izolovanom središnjem nivou, nukleospinske jedinice odbleskivale pod vlastitom svetlošću. Jedinice su bile vezane za vlastite stalkove, i otvori su im bili začepljeni. A onda ga neka hladnoća sveg obujmi, i on ugleda injem prekrivene helijumske cevi kriotronskih uređaja. Hladnoća je bila takva da on, vrlo smotreno, dohvati prvu ručicu, u nastojanju da ni ne dodirne cevi: jer gotovo istog časa bi se sam smrzao, nemoćan poput mušice uhvaćene u paukovu mrežu.
     Nikakvog posla ovde nije bilo za njega - ali upravo zbog toga je i došao ovamo, kao na dopust. Naprosto, ni sebi samom ne bi umeo da objasni zadovoljstvo što mu ga je pružao boravak u ovom sablasnom, samotnom delu broda, koji je možda najbolje svedočio o njegovim moćima. Dole, na dnu, u skladišnom prostoru, bili su smešteni automatizovani kopači; pored njih, lakši i teži lenderi; i još dalje, poređani u niz, plavi, zeleni i beli sanduci - s alatima koje su roboti koristili za popravke; i dalje prema pramcu, dva strajdera sa džinovskim obrtnim kupolama umesto glava. Igrom slučaja - a možda i namerno - on se prepusti snažnoj struji vazduha koja je dopirala iz jedne ogromne ventilacione cevi; ova ga ponese prema levom rebru unutrašnjeg zida broda, velikog poput mostovnog luka, ali on spretno iskoristi strujanje da bi se odbacio još dalje. Poput skakača na trambulini, zaokrećući lagano pod pravim uglom, on se usmeri prema rukohvatima na pramčanoj galeriji. Nađe se tako na najomiljenijem mestu.
     Zakačivši se obema rukama za rukohvate, on se obazre: pred njim se prostiralo milion kubnih metara skladišnog prostora. Visoko iznad sebe, i u daljini, ugleda kako svetlucaju tri zelene svetiljke, tačno iznad otvora kroz koji je zašao ovamo. Ispod njega - to jest, ispod njegovih nogu (koje su kao i uvek u bestežinskom stanju, preobraćene u nešto sasvim suvišno) - nalazili su se automatizovani hoverkrafti, na platformi učvršćenoj za rampe koje su, trenutno, bile sklopljene, i tunel raketnog lansirališta koji je zjapio na džinovskom štitniku pokrajnog zida: ždrelo topa obeznanjujućeg kalibra. Tek što se zaustavio, isti ga osećaj nelagodnosti odjednom sveg preplavi; neka neshvatljiva praznina u njemu samom, kao osećaj - potpuno bezrazložan - čega? Zaludnosti? Neodlučnosti? Straha? Od čega bi on, uopšte, mogao strahovati? Ni danas, u ovom trenutku, čak ni ovde - očigledno, eto, nije bio u stanju da se oslobodi svog zagonetnog osećanja nespokojstva.
     Malo dalje odatle, on ugleda silnu mašinu što ga je - tek jednim sićušnim delićem svojih moći - nosila preko ovog večnog bezdana. Prepuna snage što je ključala u reaktorima vrelinom većom od sunčeve, ona mu je značila Zemlju - Zemlju koja ga je odaslala put zvezda. Zemlja je bila prisutna ovde, njen um bio je sadržan u energiji oduzetoj zvezdama - a ne u onom vašarištu, sa njegovim glupavim pogodnostima i komforom koji kao da je smišljen za preplašene dečake... Oslonivši se o zid, on na leđima oseti pritisak četvorostruko obloženih oplata u čije su međuprostore postavljene ćelije sposobne da apsorbuju energiju; ćelije koje su se, pod udarcima, iskazivale tvrdim poput dijamanta, a ipak, na poseban način topljive, budući da su posedovale svojstvo samozaceljivanja. Čitav brod je, u stvari - poput živog, pa ipak neživog organizma - raspolagao sposobnošću samoregeneracije. A onda, odjednom, kao u nekom prosvećenju, on konačno pronađe reč da odredi osećanje koje ga je proželo: beznađe.
     Otprilike jedan sat kasnije, on se nađe pred Gerbertom. Gerbertova kabina, odvojena od ostalih, nalazila se na kraju druge palube središnjeg sektora. Lekar ju je, po svoj prilici, i odabrao stoga što je bila prilično prostrana, i što je čitav jedan njen zid bio zastakljen, sa pogledom na staklenu baštu. U staklenoj bašti rasli su samo mahovina, trava i kalinova živica; na obe strane hidroponičnog bazena nalazile su se kosmate sivozelene kugle kaktusa; nije bilo drveća, ali je bilo mnoštvo leskovog šipražja, čije su savitljive grančice mogle da podnesu i najveća gravitaciona opterećenja tokom leta. Gerbert je veoma cenio činjenicu da mu je staklena bašta bila nadomak kabine, i nazivao ju je svojim 'vrtom'. U staklenu se baštu moglo ući i iz hodnika i hodati između leja - razume se, ukoliko je bilo gravitacije. Činilo se da je iznenadni udarac, tokom noćnog prepada, ovde pričinio popriličan dar-mar. Međutim, Gerbert, Tempe i Haraš u međuvremenu su učinili sve što je bilo moguće kako bi se spaslo što se spasti dalo.
     U saglasnosti sa odlukom koju su doneli stručnjaci SETI-ja dok se još pripremao program ekspedicije, DEUS-u je bilo stavljeno u nalog da vodi računa o ponašanju svih članova posade Hermesa, a posebno o njihovim psihičkim stanjima. Ta činjenica nije bila tajena ni od koga.
     Pod uticajem dugotrajne podložnosti napetosti, kojoj bi bili izloženi oni što se u celosti moraju oslanjati na sebe same, moguće je da dođe do mentalnih poremećaja, tipičnih, po obliku, za psihodinamiku grupa kojima su u razdoblju od više godina uskraćene sve uobičajene društvene i porodične veze. U takvoj izolaciji čak i ličnost savršeno uravnotežena, i otporna na psihičke traume, može bitii izložena nervnom rastrojstvu. Osujećenost se može izraziti u vidu depresivnog, ili agresivnog ponašanja, pri čemu data ličnost uopšte ne shvata šta se to sa njom događa.
     Činjenica da se na brodu nalazi lekar, koji je istovremeno i stručnjak za psihologiju i psihičke poremećaje, nije neophodno obezbeđivala trenutno uočavanje patoloških simptoma - jer i sam taj čovek bio je izložen napetostima koje su bile u stanju da uzdrmaju i najpostojaniju ličnost. Na kraju krajeva, i lekari su ljudi. Kompjuterski program, s druge strane, bio je nepopustljiv, i, sledstveno tome, veoma delatan kao dijagnostičar i nepristrasni posmatrač, čak i pred licem katastrofe, kada čitav brod jedva održava ravnotežu.
     Istini za volju, ovo bdenje nad izviđačima i predupređivanje svakog kolektivnog psihičkog iskliznuća sadržalo je u sebi i jedan zloslutan, nerešiv problem. DEUS je, u isti mah, bio i podređen i nadređen čitavoj posadi: bilo mu je dato da izvršava naređenja, ali isto tako, i da nadgleda mentalno stanje onih koji su mu naređenja izdavali. Na taj način, istovremeno je bio i alatka i nadzornik. Ni sam kapetan nije bio isključen iz tog postojanog kola nadziravanih. Problem se sastojao u tome što je posada raspolagala punim saznanjem o nadzoru koji je, iako je bilo zamišljeno da na vreme predupredi svaki poremećaj ravnoteže, predstavljao, upravo, izvorište moguće neravnoteže. Što se toga tiče, nije bilo nikakvog leka. Ukoliko bi DEUS svoju ulogu psihijatrijskog staratelja obavljao a da posada o tome nema pojma, tu svoju tajnu morao bi otkriti onog časa kada bi se našao prinuđen da posadi saopšti da je do nekog psihičkog zastranjivanja došlo; u tom slučaju, ta objava s njegove strane ne bi imala karakter psihoterapije, već šoka. Taj zlokobni krug mogao se prekinuti jedino zajedničkim učešćem u odgovornosti i ljudi i kompjutera. Stoga je određeno da svoj nalaz DEUS najpre predoči kapetanu i Gerbertu - kada, dakako, proceni da je takav korak neophodan - a potom bi se ponovo povukao u ulogu savetnika, bez ikakvih daljih nadležnosti. Niko, prirodno, nije bio preterano oduševljen ovakvim polovičnim rešenjem, ali s druge strane, niko, uključujući i same psiho-aparate, nije umeo da smisli neki prigodniji pristup čitavoj stvari.
     Kao kompjuter najnovije generacije DEUS nije poznavao nikakve emocije; budući krajnji izraz racionalnih operacija dovedenih do najvišeg nivoa, u njemu nije bilo ni posebnih težnji ni nagona za samoodržanjem. DEUS nije predstavljao elektronski produbljen ljudski um, jer niti je raspolagao takozvanim ličnim crtama, niti motivacijom - osim ukoliko se motivisanošću ne bi smatrala njegova nastojanja da sakupi što je moguće više podataka. Ali podataka - ne vlasti.
     Rani izumitelji mašina koje nisu uvećavale snagu mišića, već moći uma, postali su žrtve jedne obmane koja je neke zainteresovala, a neke zastrašila: naime, da zakoračuju na put uvećanja inteligencije mašina koji će te mašine učiniti sličnim ljudima, i potom ostajući u ljudskim tokovima, ljude prevazići. Njihovim je naslednicima bilo potrebno oko stotinu pedeset godina da shvate da su utemeljivači informatike i kibernetike bili zavedeni jednom antropocentričnom maštarijom - jer je ljudski mozak bio duh u jednoj mašini koja uopšte nije bila mašina.
     Tvoreći neodvojiv sistem sa telom, mozak mu je služio, ali mu je, istovremeno, bio i gospodar. Prema tome, ukoliko bi nekome i pošlo za rukom da neku mašinu do te mere humanizuje da, u mentalnom smislu, između nje i čoveka više ne bude baš nikakve razlike, ispostavilo bi se da je takav poduhvat - u svom najsavršenijem vidu - čist apsurd. Naredni prototipovi, zahvaljujući izmenama i poboljšanjima, postajali bi sve više nalik ljudima, ali bi, istovremeno, bili sve manje upotrebljivi - posebno, u poređenju sa gigabitsko-terbitskim kompjuterima viših generacija.
     Jednu istinsku razliku između čoveka, potomka muškaraca i žene, i potpuno humanizovane mašine, činio bi materijal od kojeg su sazdani: živa, odnosno neživa tvar. Humanizovana mašina bila bi pametna baš koliko i sam čovek - ali i u istoj meri i nepouzdana, sklona greškama, i podložna emocionalnim zastranjivanjima. Kao virtuozna imitacija plodova prirodne evolucije, krunisane antropogenezom, mašina bi predstavljala pravo čudo inženjerstva, ali i krajnje neobičnu tvorevinu s kojom niko ne bi znao šta da započne. Predstavljala bi savršenu krivotvorinu, izvedenu u ne-biološkom mediju, živog bića: podkola kičmenjaka, klase sisara, reda primata; živorodan, dvonožan, sa dvodomnim mozgom - jer, to je bila simetrijska shema u uobličavanju kičmenjaka tokom zemaljske evolucije. Međutim, nije postojao niko ko bi umeo da kaže šta bi čovečanstvo zaista dobilo tim plagijatom.
     Kao što je neki istoričar nauke jednom primetio - bilo bi to kao kada bi se, posle poražavajuće visokih troškova i obimnog teorijskog rada, konačno izgradila fabrika za proizvodnju spanaća ili artičoka sposobnih, kao bilo koja biljka, za fotosintezu; koji se ni na kakav način ne bi razlikovali od istinskog spanaća ili artičoka, osim po tome što bi bili nejestivi. Dabome, takav bi spanać bilo moguće svuda izlagati, čak se njime i hvalisati - ali bi ga bilo nemoguće svariti. Sve u svemu, sav napor koji bi bio uložen u njegovo odgajanje, kao i zdravorazumlje tog napora, bili bi ozbiljno dovedeni u pitanje.
     Rani graditelji i zastupnici 'veštačke inteligencije' nisu ni sami bili svesni, bar ne u celosti, koji su put odabrali, kao ni kakve, zapravo, gaje nade. Da li su samo želeli da dobiju priliku da sa mašinom popričaju kao sa kakvim običnim čeljadetom? Ili, pak, sa visokoumnim čovekom? Bilo je to moguće postići, a i postizano je - ali tek pošto se ljudska rasa namnožila do četrnaest milijardi duša; a tada je, očito, proizvodnja humanoidnih mašina u mentalnom pogledu postala već poslednja stvar koja se nekome mogla činiti neophodnom. Jednom rečju, kompjuterski je mozak sve više delio društvo sa ljudskom pameću: pružao joj je pomoć, dopunjavao ju je, produbljivao, nalazio joj se pri ruci kada je bilo potrebno rešiti neki problem koji je prevazilazio ljudske moći - i upravo iz tog razloga niti je podražavao, niti ponavljao. Njihove su se staze kretale svaka svojim smerom.
     Mašina, programirana tako da niko ko se našao u varbalnom kontaktu sa njom, uključujući i samog njenog tvorca, ne bi umeo da je razlikuje od uspaljene device ili od profesora međunarodnog prava, predstavljala je samo njihovog pukog, neraspoznatljivog, simulacionog dvojnika - sve dotle, dabome, dok nekome ne bi palo na pamet da sa devicom odbegne i počne joj praviti decu, odnosno da profesora pozove u restoran na ručak. Međutim, ukoliko bi zaista bilo moguće imati decu s njom ili podeliti sufle s njim - pa, u tom bi slučaju došlo do konačnog brisanja svih granica između prirodnog i veštačkog... Pa, šta s tim? Je li bilo moguće, zahvaljujući sidernom inženjerstvu, proizvoditi sintetičke zvezde, u potpunosti i savršeno jednake onima u svemiru? Jeste. Ali kakve bi svrhe imalo veštački ih stvarati u još većem broju?
     Prema nalazima istoričara kibernetike, njene je utemeljivače gonila nada da će biti u stanju da odgonetnu misteriju svesti. Ta se nada, međutim, brzo izjalovila zahvaljujući uspehu postignutom sredinom dvadeset prvog veka, kada ih je jedan kompjuter tridesete generacije - neuobičajeno govorljiv, bistar i sposoban da, zahvaljujući svojim ljudskim svojstvima, obmanjuje svoje biološke sagovornike - zapitao da li uopšte znaju šta je to svest, u istom onom apstraktnom smislu u kojem su njemu pokušavali da objasne, jer njemu, naprosto, ništa nije bilo jasno. U pitanju je bio kompjuter osposobljen za samoprogramiranje, dakako, u skladu sa datim nalozima. Oslobodivši se tih naloga u pravom trenutku, kao dete koje se oslobađa pelena, razvio je u sebi takvu veštinu podražavanja ljudskog razgovora, da ljudi, naprosto, više nisu bili u stanju da ustanove da li je reč o mašini koja izigrava čoveka, ili zaista o ljudskom biću - što nije nimalo doprinelo odgonetanju misterije svesti, budući da je mašina o tome znala koliko i sami ljudi - gotovo ništa.
     Jedan poznati fizičar, koji je prisustvovao rečenoj raspravi, izjavi, konačno, da će sve ono što nauči da misli poput čoveka o mehanizmu mišljenja znati tačno onoliko koliko i sam čovek - to jest, ništa. Možda iz zlobe, a možda i stoga da bi im pružio utehu u njihovom razočaranju, ispričao je ponesenim, ali i pokunjenim naučnicima, kako su se i na njegovom području ljudu suočili sa sličnim teškoćama kada su, pre više od jednog veka, odlučili da materiju stave na muke ne bi li od nje izvukli priznanje da li je, u suštini svojoj, čestica ili talas. Na nesreću, ispostavilo se da je materija ne samo lukava već i pritvorna, te je sve njihove napore obezvredila jednostavnom izjavom da je i jedno i drugo. A kada je, potom, bila podvrgnuta unakrsnoj vatri daljih opita odlučila je da sama pomete naučne glave: jer, sve što su dublja bila njihova saznanja, sve su se manje ta njihova saznanja slagala ne samo sa zdravim razumom već i sa samom logikom. Na kraju su, ipak, morali da prihvate ono što im je materija saopštila na samom početku: naime, da su čestice do izvesne mere talasi, a talasi čestice; da posvemašnja praznina zapravo nije posvemašnja praznina, već da je ispunjena stvarnim česticama koje se samo pretvaraju da ne postoje; da energija može biti i negativna, te da je, shodno tome, može biti i manje nego da je uopšte nema; da mezoni, u intervalu Hajzenbergovog načela neodređenosti, izvode trikove koji poništavaju i same svete zakone očuvanja energije-materije - ali da to izvode tako hitro da, zapravo, još nikom nije pošlo za rukom da ih uhvati na delu. Činjenica je, dodao je na kraju čuveni fizičar, nobelovac, tek da ih uteši, da je svet oko nas, kada god su mu postavljana pitanja o njegovoj 'konačnoj prirodi', uvek izbegavao da pruži 'konačan' odgovor.
     Mada je sada već bilo moguće rukovati gravitacijom kao kakvim maljem, i dalje nikome nije bilo poznato šta gravitacija 'stvarno' jeste. Shodno tome, neka se mašina mogla ponašati kao da raspolaže svešću, ali da bi se neopozivo ustanovilo da li je reč o ljudskoj vrsti svesti, čovek bi se morao premetnuti upravo u jednu takvu mašinu... U nauci, uzdržanost je uvek neophodna: postojala su pitanja koja, naprosto, čoveku nije bilo dozvoljeno da postavi svetu oko sebe - a onaj ko bi ih ipak postavio našao bi se, vrlo brzo, u položaju čoveka koji se žali na ogledalo koje, iako u odrazu ponavlja svaki njegov pokret, odbija da oda stvarnu nameru što stoji iza tih pokreta. Pa ipak, uprkos svemu, koristimo se i ogledalima, i kvantnom mehanikom, i kompjuterima, i sidernom fizikom - izvlačeći ne malu korist iz svih njih.
     Ne malo puta bi Tempe banuo kod Gerberta, kako bi se uputio u govorkanja o stvarima od 'javnog' interesa - kao što je, na primer, bio odnos članova posade prema DEUS-u. Ovoga puta, međutim, on lekaru pođe u privatnu posetu, kao pacijent. Osećao je nelagodnost pri pomisli da treba da se ispovedi, iako je u pitanju bio čovek koji ga je vratio život. Ili je, možda, baš to bio razlog nelagodnosti, jer je nekako osećao da mu već i previše duguje. U osnovi, Tempe je bio prilično zatvoren pred Gerbertom. Bio je na stalnom oprezu još otkako mu je Lauger, tamo na Euridici, otkrio tajnu dvojice lekara: o osećanju krivice koju su nosili i koje nikad nisu uspeli da se oslobode. Nije ga beznađe nagnalo da krene u ovu posetu, već činjenica da ga je to osećanje spopalo tako iznenada, pojavivši se niotkuda, poput neke bolesti, te da više nije bio siguran da će biti u stanju da nastavi da obavlja poverene mu dužnosti. A to već nije imao prava da prikriva.
     Koliko ga je odluka da dođe lekaru koštala i sam je shvatio tek kada je otvorio vrata: videvši da je kabina prazna, on oseti silno olakšanje. Iako brod još nije počeo da ubrzava, i mada je posvuda još vladalo bestežinsko stanje, naredba kapetanova bila je da sve bude pripravno za gravitacioni skok - do koga je moglo doći svakog trenutka. Svi pokretni predmeti bili su učvršćeni, a lične stvari smeštene u pregratke u zidu. Uprkos tome, Tempe zateče kabinu u posvemašnjem neredu. Knjige, papiri, gomile fotografija ležale su posvuda u neredu - u potpunom nesaglasju sa Gerbertovom bolesnom urednošću, koja se gotovo graničila sa pedanterijom.
     On ugleda Gerberta kroz zidni prozor. Klečeći u bašti s druge strane okna, lekar je stavljao plastičnu prevlaku preko kaktusa. Na taj način je vršio pripreme. Tempe se jednim hodničićem uputi prema staklenoj bašti i promrmlja nekoliko reči u znak pozdrava. Domaćin, ne okrenuvši se, otkopča spone koje su mu noge držale pričvršćene za tle - pravo tle - i otisnuvši se lagano, zalebde put svog gosta. Duž naspramnog zida, preko ublatnjavljene mreže, rasle su nekakve biljke sa malenim, vunenim lišćem. Tempe je u više navrata već nameravao da ga upita kako se zove ta puzavica - pojma nije imao o botanici - ali je, uvek, nekako, zaboravljao. Ne progovorivši ni reč, lekar odbaci ašovčić tako da se ovaj zabode u travnjak, i iskoristivši taj svoj pokret kao potisak, povuče i pilota za sobom. Obojica, lebdeći, dospeše do jednog ugla gde su, sred bokora leskovog pruća, stajale pletene naslonjače, kao u kakvoj čardakliji, samo što su ove imale bezbednosne pojaseve.
     Pošto su seli, i Tempe nastavio da okleva ne znajući kako da započne razgovor, lekar mu se obrati i saopšti mu da ga je očekivao, dodavši, istovremeno, da ta činjenica nije trebalo da ga iznenadi. "DEUS nas sve posmatra."
     Podatke o stanju nečijeg mentalnog zdravlja nije bilo moguće dobiti neposredno od mašine, da bi se izbegao Hiksov sindrom - osećaj potpune zavisnosti od glavnog kompjutera broda, osećaj koji je mogao izazvati upravo ono što je stalni psihijatrijski nadzor trebalo da spreči: javljanje manije gonjenja i druga paranoidna ispoljavanja. Osim psihofizičarima, nikom drugom nije bilo poznato do koje je mere svakog čoveka psihološki 'čitao' svevideći program koga su nazvali Eskulapovim Duhom u Mašini. Bilo je sigurno lako ustanoviti kako stoje stvari sa svakim pojedincem - ali smatralo se da čak ni psihoničare ne ostavlja ravnodušnim ono što o sebi doznaju, kada dođu u posed informacija što se na njih odnose. Takve su informacije mogle biti naročito štetne kada su u pitanju bile posade na dugim putovanjima.
     Kao i svaki drugi kompjuter, i DEUS je sazdan tako da mu je bilo nemoguće da makar u najmanjoj meri razvije ono što se moglo smatrati ličnim identitetom; bio je ne-biće koje bez prestanka obavlja svoju ulogu posmatrača, i pružajući svoju dijagnozu, nije bio ništa više čovek no što je to bio termometar koji meri jačinu nečije groznice. Razume se, stanje nečije temperature nije izazivalo stupanje u dejstvo nečijeg odbrambenog mehanizma, kao u slučaju kada se merila nečija psiha. Ništa nam nije prisnije i ništa nas toliko ne skriva od sveta oko nas kao intimno osećanje našeg vlastitog Ja - a sada, evo jedne mašine beživotnije i od neke mumije, koja je u stanju da se probije u taj naš unutrašnji Ja, i da zaviri u sve njegove kutove i pukotine.
     Laiku je sve to izgledalo kao da je, odjednom, neko dobio moć da čita njegove misli. Dabome, sa telepatijom to nije imalo nikakve veze. Mašina je, naprosto, bolje poznavala pojedinca koji joj je poveren nego taj pojedinac sam sebe, pa makar mu u tome pomagalo i dvadeset psihologa. Temeljeći se na ispitivanjima koja su obavljena pre njenog puštanja u rad, mašina je potom načinila parametrijski sistem koji je simulirao mentalni standard svakog člana posade i to koristila kao model. Povrh svega, bila je prisutna svuda na brodu... Zahvaljujući svojim senzorima i terminalima, o svojim je pitomcima saznavala najviše upravo dok su spavali: na osnovu ritma njihovog disanja, REM-a, čak i na osnovu hemijskog sastava njihovog znoja - budući da se svaki čovek znoji na osoben način, a sa olfaktometrom jednog ovakvog kompjutera nije se mogao meriti ni najtananiji njuh psa-tragača (pored toga, pas-tragač nije raspolagao sposobnošću za postavljanje dijagnoze). Upravo tako: u postavljanju dijagnoza kompjuteri su prevazišli lekare - kao, nekad, šahiste - ali su se, ipak, koristili kao asistenti a ne kao doktori medicine; jer, naprosto, ljudi više veruju čoveku nego automatu. Ukratko (Gerbert je sve ovo pričao bez imalo žurbe, trljajući među prstima leskov list otkinut sa grančice), DEUS je, smatrajući ih simptomima krize, diskretno pratio Tempea pri njegovim 'izlascima'.
     "O kakvoj je sad pa krizi reč?" upita pilot, narogušivši se.
     "Reč je o sveprožimajućoj sumnji, kako je rekao, u smislu našeg sizifovskog napora."
     "Da nemamo ni najmanje izgleda za uspostavljanje kontakta?"
     "U svojstvu psihijatra, DEUS-a ne interesuju izgledi za kontakt, već samo značenje koje mu mi pridajemo. Prema DEUS-u, vi više ne verujete u svrsishodnost vlastite ideje - o 'crtanom filmu' - odnosno, još i više: ne verujete ni u svrsishodnost komuniciranja sa Kvintom, čak i ukoliko do kontakta uopšte dođe. Šta na to kažete?"
     Pilot odjednom oseti kako ga nešto strahovito teško pritiska; gotovo da je imao utisak da se ne može pokrenuti.
     "Da li nas i sada sluša?"
     "Naravno. Ali što ste se odjednom toliko snuždili? Pa, nisam vam rekao ništa što već i sami niste znali. Ne, čekajte, nemojte još govoriti. Znali ste, ali istovremeno i niste znali - jer niste želeli da znate. Tipična odbrambena reakcija. Mark, niste vi, nikakav izuzetak. Postavili ste mi jednom pitanje, još na Euridici, čemu sve to, i nismo li mogli proći i bez toga. Sećate li se?"
     "Sećam se."
     "Eto, vidite. Objasnio sam vam da, kako statistike kažu, ekspedicije koje su pod stalnim psihološkim nadzorom imaju veće izglede na uspeh nego one na kojima ga nema. Čak sam vam pokazao i cifre. Argument je bio neoboriv, i tako ste i vi postupili kao i svi ostali: potisnuli ste ga. Pa, kako vam to izgleda, što se dijagnoze tiče? Odgovara li?"
     "Odgovara", složi se pilot. Čvrsto se, obema rukama, držao za remen preko grudi. Leskovo žbunje blago je šumorilo iznad njih, pod blagim povetarcem. Veštačkim povetarcem.
     "Nije mi jasno kako je DEUS mogao... ali nije važno. Tako je, istina je. Čini mi se da to nosim u sebi već neko vreme. Ja... ja baš ne umem da se služim rečima. Reči su za mene, nekako... previše spore, naročito kada čovek poželi da se izjasni što brže može. Nema sumnje, reč je o staroj navici, iz vremena pre Euridike... Međutim, ako se mora, mora se. Sve vreme udaramo glavom u zid. Možda ćemo se, najzad, i probiti - ali šta onda? O čemu bismo sa njima razgovarali? I šta bi nam oni, sa svoje strane, mogli reći? Da, svakako, ideja o 'crtanom filmu' pala mi je na pamet kao neka vrsta smicalice. Da dobijemo u vremenu... Ne zato što sam u nju polagao neku nadu. Možda je posredi bilo i bekstvo od stvarnosti. Poći dalje, ostati u mestu..."
     On ućuta, nesposoban da pronađe reči. Leskova krošnja povijala se nad njihovim glavama. Pilot ponovo otvori usta, ali ne reče ništa.
     "A kada bi pala odluka da se tamo dole pošalje jedan izviđač, da li biste pošli?" upita lekar posle podužeg ćutanja.
     "Svakako!" uzviknu on i sam iznenađen: "Kako bih mogao odbiti...? Najzad, zbog toga smo i došli ovamo."
     "Moguće je da su nam postavili zamku", reče Gerbert, veoma tihim glasom - gotovo kao da je želeo da njegove reči ne čuje sveprisutni DEUS. Tako je, barem, u jednom trenutku, pomislio pilot - istovremeno odbacivši takvu pomisao kao čistu besmislicu. A onda, već u sledećem trenutku, shvati da je u pitanju simptom njegove vlastite pometenosti: on je DEUS-u pripisivao zlo, odnosno, ako ne zlo, u najmanju ruku neku vrstu neprijateljstva. Kao da protiv sebe nisu imali samo Kvintanjane, već i vlastiti kompjuter.
     "Da, moguće je da su nam postavili zamku", složi se on, kao zakasneli odjek. "Da, svakako..."
     "Ali vi biste, bez obzira na sve, ipak pošli?"
     "Ukoliko bi mi Stirgard dao za to priliku. O tome se još nije razgovaralo. Ako oni uopšte odgovore, mislim da ćemo najpre poslati robote. U saglasnosti sa programom."
     "U saglasnosti sa našim programom", primeti Gerbert. "Zar ne mislite da bi i oni mogli imati svoj program?"
     "Svakako. Za dolazak prvog čoveka upriličili bi doček sa decom sa puno cveća i crvenim tepihom. Robote ne bi ni pogledali. Sa njihove tačke gledišta, bilo bi to suviše glupo. Nas oni žele, da stave u neku kutiju..."
     "Stvarno to mislite, a ipak biste pošli?"
     Pilot stisnu usne, a onda se nasmeja.
     "Doktore, nisam baš zapeo da postanem velikomučenik. Ali vi mešate dve stvari: ono što ja lično mislim, i ko nas je i zbog čega ovamo poslao. Nema nikakve svrhe raspravljati sa kapetanom, kad vas može i žednog prevesti preko vode. A šta mislite, doktore, da li bi, ukoliko se ne bih vratio, zatražio od redovnika da kaže nekoliko reči za pokoj moje duše? Kladim se da bi, ma koliko to smešno zvučalo."
     Gerbert se, gotovo zapanjen, zagleda u mladićevo nasmešeno lice.
     "A potom bi došlo do odmazde", primeti on, "i to ne samo čudovišne, več i lišene svakog smisla. Ali udarivši po njima, vas ne bi vratio u život. Povrh svega, ovamo nas nisu poslali da bismo zatrli jednu tuđinsku civilizaciju. Prema tome, kako vi mirite te dve stvari?"
     S pilotovog lica nestade osmeha.
     "Ja sam kukavica, budući da nisam imao hrabrosti da vam priznam da više ne verujem u mogućnost kontakta. Ipak, nisam tolika kukavica da ne bih učinio ono što mi dužnost nalaže. Pred Stirgardom je takođe zadatak, i siguran sam da neće propustiti da ga izvrši."
     "Međutim, vi smatrate da je taj zadatak nemoguće izvršiti."
     "Jedino ako i dalje budemo sledili prvobitan pristup. Naša je dužnost bila da uspostavimo kontakt, a ne da zapodevamo boj. Oni su to odbili - na svoj način. Napali su nas, i to više no jednom. Moramo, stoga, smatrati da je takvo uporno odbijanje kontakta s njihove strane, takođe, vrsta komunikacije: posredi je njihova svesna volja. Da Had proguta Euridiku, Stirgardu svakako ne bi palo na pamet da ga zbog toga, u znak odmazde, rastavi na sastavne delove. Ali sa Kvintom stvari stoje drugačije. Pokucali smo na njihova vrata, jer je to bilo ono zbog čega nas je Zemlja ovamo uputila. Ukoliko ostanu odlučni pri nameri da nam ih ne otvore - možemo ih razneti. Isto je tako moguće da iza vrata ne naiđemo na ono što je Zemlja očekivala... Upravo je to ono od čega zazirem. Pri svemu tome, vrata moramo razneti, jer izgleda da nema drugog naičina da izvršimo nalog koji nam je Zemlja poverila. Rekoste, doktore, da bi to bilo čudovišno, da bi bilo lišeno svakog smisla? U pravu ste. Ali nama je stavljeno u dužnost da izvršimo jedan zadatak. U ovom nam se trenutku taj zadatak čini neostvarljivim. Da su se ljudi iz kamenog doba odlučivali da učine samo ono što im je u tom trenutku izgledalo moguće - i dan današnji bismo još čučali u pećinama."
     "Znači, i dalje se nadate?"
     "Ne znam ni sam. Jedino što znam jeste da ću se, ukoliko bude neophodno, nekako snaći i bez nade."
     On zastade, namršti se, pometena izgleda.
     "Učinili ste, doktore, da iz mene izbije i ono što nije trebalo da kažem... ali obrativši se kapetanu sa novim Nemo me impune locessit sam sam se u sve ovo uvalio, i on je bio u pravu što mi je onako obrisao nos, jer postoje dužnosti koje valja obaviti bez ikakvog hvalisanja, pošto se i nema čime hvalisati... Ali šta DEUS kaže za mene? Depresija? Klaustrofobija? Fatalizam?"
     "Ne... To su zastareli pojmovi. Jeste li čuli za Hiksov grupni kompleks?"
     "Čitao sam pomalo o tome, tamo na Euridici. Žudnja za smrću? Ne, reč je o nečem drugom... nekoj vrsti samouništavajućeg očajanja?"
     "Manje ili više. Dosta je složeno, jer obuhvata niz stvari..."
     "Da li je DEUS izjavio da ne odgovaram..."
     "DEUS nije ovlašćen da nikoga udaljuje sa njegovog položaja. To vam je svakako poznato. On samo može da postavi dijagnozu, da ukaže na problem, i to je sve. Odluku donosi kapetan, u dogovoru sa mnom; a ukoliko bilo ko od nas dvojice postane žrtva psihoze, ostatak posade ovlašćen je da preuzme komandu... Do ovog trenutka, za tim nije bilo nikakve potrebe. Voleo bih samo da niste baš toliko uspaljeni u svojoj želji da se spustite..."
     Pilot otkopča remen koji ga je držao vezanog za stolicu i lagano se otisnu uvis. Kako ga, međutim, veštački povetarac ne bi odneo dalje, bi prinuđen da se uhvati za jednu leskovu grančicu.
     "Doktore, rekao bih da grešite, i vi i DEUS..."
     Struja vazduha poče ga tako snažno potiskivati, da se čitav žbun povi. Ne želeći da ga iščupa iz korena, pilot pusti grančicu za koju se uhvatio. I dok ga je povetarac nosio prema vratima, on uzviknu:
     "Tamo na Euridici, Lauger mi je rekao: 'Videćeš Kvintanjane...' zato sam i pošao..."
     Odjednom, čitav brod se potrese. Istog časa, Tempe postade svestan: zid staklene bašte kao da se obrušavao na njega. On se izokrenu u vazduhu, poput mačke u padu koja nastoji da izbegne sudar, i skliznu niz zid na tle uz koje njegove noge sada čvrsto prionuše. Savivši malo kolena, bio je u stanju da približno odredi jačinu ubrzanja. Nije bilo suviše veliko. Ipak, u svakom slučaju, nešto se dogodilo. Hodnik je bio pust, sirene neme, ali je DEUS-ov glas dopirao sa svih strana.
     "Svi na svoja mesta. Kvinta je odgovorila. Svi na svoja mesta. Kvinta je odgovorila."
     Ne čekajući Gerberta, Tempe ulete u prvi lift na koji je naišao. Ovaj ga ponese beskrajno sporo; činilo se da traje vekovima; svetla na palubama promicala su jedno za drugim. Pod ispod njegovih nogu prihvati ga još čvršće - Hermes je i dalje ubrzavao, ali (kako mu se činilo) pritisak nije iznosio više od jedne i po gravitacije. U gornjoj kontrolnoj odaji, duboko zavaljeni u gravitaciona sedišta s visoko uzdignutim uzglavljima, nalazili su se Haraš, Rotmon, Nakamura i Polasar, dok je Stirgard, gotovo presamićen preko ograde koja ih je odvajala od glavnog monitora, napeto posmatrao - kao, ostalom, i svi ostali - zelenkastosvetlucave reči što su promicale ekranom.

     ... GARANTUJEMO VAM BEZBEDNOST NA NAŠOJ NEUTRALNOJ TERITORIJI NA ČETRDESET ŠEST STEPENI GEOGRAFSKE ŠIRINE I STO TRIDESET DEVET STEPENI GEOGRAFSKE DUŽINE PREMA VAŠOJ MERKATOROVOJ MREŽI TU JE NAŠA SVEMIRSKA LUKA MI SMO SUVERENI I NEUTRALNI UPOZORENI NAŠI SUSEDI SU SE SAGLASILI SA DOLASKOM VAŠIH SONDI BEZ PRETHODNIH USLOVA DOSTAVITE NAM PREKO NEODIJUMSKOG LASERA VREME PRISPEĆA VAŠEG LENDERA IZRAŽENO U JEDINICAMA PLANETINOG OBRTANJA U BINARNIM CIFRAMA OČEKUJEMO VAS I ŽELIMO DOBRODOŠLICU

     Čim se Gerbert i redovnik pojaviše, Stirgard još jednom pusti čitavu poruku. Potom se zavali u svoje sedište, zagledavši se u prisutne članove svoje posade.
     "Primili smo ovu poruku pre nekoliko minuta, s označenog mesta, putem svetlosnih signala u okviru sunčevog spektra. Jokiči, je li u pitanju bilo ogledalo?"
     "Verovatno. Svetlost se donekle rasipala, i dopirala je kroz rupu u oblacima. Ukoliko je reč o običnom ogledalu, oblast na kojoj se nalazi mora da zahvata nekoliko hektara."
     "Zanimljivo. Da li je i solaser uhvatio signale?"
     "Nije. Bili su upravljeni tačno prema nama."
     "Zaista zanimljivo. Kakva je trenutno angularna veličina Hermesa, posmatrano sa planete?"
     "Luk od nekoliko stotih delova sekunde."
     "Veoma, veoma zanimljivo. Da li je svetlost bila kolimovana?"
     "Jeste, ali neznatno."
     "Kao sa paraboličkim ogledalom?"
     "Ili sa većim brojem ravnih ogledala, postavljenih u odgovarajući položaj na dosta velikom području."
     "To znači da su znali gde da nas pronađu... Ali kako im je to pošlo za rukom?"
     Niko ne odgovori.
     "Želim da čujem neko objašnjenje."
     "Možda su nas uočili kada smo odašiljali solaser", javi se El Salam. Tempe ga sve do tog trenutka nije primetio: fizičar se nalazio u donjoj kontrolnoj odaji.
     "Bilo je to pre četrdeset časova, a od tada smo promenili položaj bez upotrebe pogona, usprotivi se Polasar.
     "Ostavimo to za trenutak po strani. Ima li nekog ko s poverenjem gleda na ovaj tako ljubazan poziv? Niko? Da, to vam je od svega najzanimljivije!"
     "Zvuči suviše lepo da bi bilo istinito", dopre nečiji glas odozgo. Kristing je stajao na mostiću oivičenom ogradom. "Mada, s druge strane... ukoliko je u pitanju zamka, mogli su smisliti i nešto manje primitivno."
     "Videćemo."
     Kapetan se diže. Hermes se tako ujednačeno kretao da su svi gravometri pokazivali isto - jednu gravitaciju - baš kao da brod miruje, ukotvljen negde na Zemlji.
     "Pažnja svima. Polasar će ubaciti u DEUS Devetnaesto poglavlje Programa. El Salam neka isključi solaser i stavi masku preko njega. Gde je Rotmon? Ah, dobro... pripremite dva teška lendera. Piloti i dr Nakamura će ostati u kontrolnoj odaji, a ja idem da se istuširam... ovde sam kroz nekoliko minuta. Ah! Haraše, Tempe, pobrinite se da sve što ne može da podnese više od deset gravitacija bude dobro učvršćeno. I bez moje dozvole niko da ne ulazi u navigacione odaje. To je sve."
     Stirgard obiđe sve konzole i videvši da su samo piloti poslušali njegov nalog, još jednom uzviknu s vrata:
     "Gospodo, molim vas, na svoja mesta."
     Trenutak potom, kontrolna odaja ostade potpuno prazna.
     Haraš promeni svoje sedište i, prelećući prstima preko dirki, proveri stanje svih jedinica od pramca do krme: sve beše kao na dlanu na blago osvetljenim dijagonalama presretača. Budući da tu nije bio neophodan, Tempe ode do Japanca, koji je na monitoru proučavao spektre kvintanskih svetlosnih signala. Pilot ga upita na šta se odnosi Devetnaesto poglavlje Programa. I Haraš načulji uši, budući da ni on još nikad nije čuo za njega.
     Nakamura podiže glavu sa monitora i žalosno odmahnu glavom.
     "Otac Arago će se baš onespokojiti."
     "Objava rata? Ali na šta se odnosi Devetnaesto poglavlje?" ponovo upita Tempe.
     "Gospodo, sadržina spremišta prestaje da bude tajna!"
     "Onog zaključanog dela? Znači tamo nisu strajderi?"
     "Nisu. Šta je zaista tamo, predstavlja iznenađenje za sve - uključujući i DEUS-a. Razume se, s izuzetkom kapetana, kao i moje vlastite bezvredne ličnosti."
     Opazivši, međutim, na licima pilota izraz potpune zaprepašćenosti, Japanac žurno dodade:
     "Gospodo, u glavnom štabu SETI-ja smatrali su to krajnje preporučljivim... Znate i sami: svako od nas prošao je kroz obuku samostalnog spuštanja. Shodno tome svako od nas mogao bi se, recimo, naći u položaju da bude zadržan kao talac."
     "A DEUS?"
     "DEUS je mašina. Čak je i u kompjutere poslednje generacije moguće probiti se - čak i pomoću daljinskog upravljanja - i sve im programe izmeniti, ili uništiti."
     "Ali ipak, tek nekoliko posebnih, posebno uskladištenih programa, ne zahteva valjda toliko skladišnog prostora?"
     "Nisu programi tamo. Hermes je tamo. Neka vrsta lažnog Hermesa. Divan je, krajnje brižljivo napravljen. Da posluži, da tako kažem, kao mamac."
     "A taj posebni program..."
     Japanac uzdahnu.
     "Reč je samo o aluziji, prastaroj. Vama, čak, i bližoj nego meni. U pitanju je devetnaesto poglavlje Knjige Postanja... Sodoma i Gomora. Zaista nezgodno - naročito za našeg apostolskog izaslanika. Baš mi ga je žao!"









15. SODOMA I GOMORA
     Po običaju, kada bi brod stao da se kreće pod vlastitim pogonom, svi na njemu - a naročito u obedovaonici - odjednom bi postajali mnogo bolje volje, budući da se, posebno tokom obeda, iz misli mogao potisnuti Gordijev čvor koji se oko njih sve više i više stezao. Činjenica je da se moglo sedeti za stolom, nesmetano uzimati hrana, nalivati supa u činije i sipati pivo u čaše, mirno koristiti slanik i kašičicom stavljati šećer u kafu - sve to predstavljalo je dobrodošlo olobađanje od uslova nametnutih bestežinskim stanjem. Uklanjanje svih gravitacionih stega, kao što već hiljadu puta beše rečeno, činilo je od ljudskih navika, kao i od samog čovečjeg tela, istinsku smejuriju, pri svakom pokušaju da se normalno ponaša.
     Rasejani astronaut uvek je bio i astronaut prekriven čvorugama i ogrebotinama; na njega i na njegovu odeću sručivali su se svi mogući okolni predmeti, i ne jednom, bilo ga je moguće zateći u kabini kako, lebdeći, jurca za rasturenim papirima. Kad god bi se našao u nekom širem prostoru, bez ičeg na šta bi se mogao 'nasloniti', bio je bespomoćniji od malog deteta, jer jednostavno, lebdeći tako u praznini, bez oslonca nije se mogao pomeriti ni tamo ni amo. Oni koji su se u takvom položaju zatekli nastojali bi da se izbave na taj način što su sa sebe skidali delove odeće i daleko ih od sebe odbacivali. Bila je tu, u punoj meri, na delu njutnovska mehanika: ukoliko na nepokretno telo ne deluje nikakva spoljnja sila, samo ga je zakon akcije i reakcije mogao pomeriti iz stanja posvemašnje nepokretnosti.
     U vreme kada je još bio spreman za šalu, Haraš je jednom izišao s tvdnjom da bi savršeno ubistvo moglo biti počinjeno na orbiti; teško da bi počinioca ijedan sud mogao osuditi jer, sve što je potrebno da uradi, bilo je da žrtvi, koja je bila rada da se istušira, pomogne da se svuče, i da je potom, lagano, vrškom prsta, gurne i dovede u položaj da lebdi između poda, tavanice i zidova, gde bi, obrćući se oko svoje ose, ostala sve dok ne umre od gladi. Sudijama bi počinilac jednostavno mogao reći da je pošao po ubrus, ali da je, usput, nekako zalutao. To je što ubrus ne bi stigao na vreme, dakako, nije predstavljalo nikakav zločin, a, kao što je svako znao - nullum crimen sine lege. Krivični zakonik, jednostavno, nije imao u vidu bestežinsko stanje i mogućnosti koje je ono otvaralo potencijalnom zločincu.
     Posle izvršavanja novih kapetanovih naloga - koje je Tempe označio kao 'ratno stanje' - raspoloženje se, čak ni tokom večernjeg obeda, nije nimalo poboljšalo. Obedovaonica odjednom postade veoma nalik na manastirsku trpezariju, u kojoj svi prisutni kao da su bili pod strogim zavetom ćutanja. Uzimali su hranu jedva svesni šta jedu, prepuštajući taj problem svojim stomacima; ono što su zapravo varili bilo je upravo ono što im je tog popodneva Stirgard rekao. Izložio im je svoj plan daljeg delanja, govoreći tako tiho da su ga povremeno jedva bili u stanju da čuju. Svako ko ga je poznavao dabro je znao da ta hladna uzdžanost predstavlja, zapravo, potmuli gnev.
     "Poziv predstavlja klopku. Ukoliko, pak, grešim - a nadam se da je tako - do kontakta će konačno doći. Ipak, ne vidim nikakav razlog za optimizam. Postojanje jedne neutralne vlade na planeti već stotinu godina ogrezloj u kosmički rat je, svakako, moguće, ali je nemoguće da do prihvatanja gostiju iz dalekog svemira dođe bez pristanka zaraćenih strana. Sudeći po poruci, takva je saglasnost dobijena. Pokušao sam da čitavu stvar sagledam iz suprotnog ugla - naime, da zamislim da smo mi jedan od komandnih centara na Kvinti i da smo se suočili sa problemom kako da odgovorimo na poziv koji su svemirski došljaci uputili čitavom stanovništvu planete...
     Takav jedan komandni centar bi, do sada, morao već mnogo toga znati o došljacima. Bilo bi potpuno jasno da je došljake nemoguće uništiti dok su još u svemiru, jer su izvesni pokušaji već učinjeni sa sredstvima koja su bila na raspolaganju - mada je moguće da sve mogućnosti još nisu iscrpljene. Jasno bi, takođe, bilo da došljaci nisu stvarno neprijateljski raspoloženi, jer mada su demonstracijom sile pokušali da iznude kontakt, tu su demonstraciju izveli uzimajući za metu nenaseljeni Mesec, dok su uz neuporedivo manji utrošak energije to isto mogli izvesti uništivši ledeni prsten, koji se ionako već nalazi na rubu raspada. Van svake je sumnje, takođe, da je upravo on sam - sam ili u privremenom ortakluku sa svojim neprijateljima - glavni krivac što je došlo do selenoklizme i potonjih katastrofalnih posledica. Ponavljam: komandnom centru to bi moralo biti potpuno jasno, budući da je nemoguće voditi vojne operacije na interplanetarnom nivou a da to ne bude uz pomoć veoma sposobnih naučnika. Ostatak saznanja kojim komandni centar raspolaže zavisi od datih okolnosti. Znatno pre no što se konačno ovlada silama gravitacije neophodno je steći uvid u sva njihova svojstva - uključujući i svojstva crnih rupa. Način na koji smo odbili njihov noćni prepad mora da je na njih delovao iznenađujuće. Ukoliko imaju fizičare imalo vredne tog imena, morali su shvatiti da je, u slučaju nekog broda koji bi se spustio na planetu, gravitaciona odbrana isto toloiko samoubilačka koliko i gravitacioni napad. S obzirom na teoriju relativiteta, brod koji bi se spustio ne bi oko sebe mogao stvoriti stabilno gravitaciono polje odgovarajućeg sastava a da pri tom ne uništi i sebe samog i čitavu planetu.
     Stoga nameravam da na označeno mesto pošaljem dva lendera, u očekivanju da neće biti izloženi nikakvoj kušnji - baš nikakvoj. Ukoliko Kvintanjani žele da na planetu namame samog Hermesa, lenderi će se vratiti. Ali neće se vratiti praznih ruku: tamo dole nešto je već sigurno propremljeno za njih, nešto što treba da priguši naše bojazni i pobudi naše interesovanje. Gostoljubivi Kvintanjani saopštiće da uspostavljanje istinskog kontakta podrazumeva dolazak živih bića, a ne samo slanje mašina. Tome se, dakako, ne bi moglo baš ništa prigovoriti. Prema tome, ukoliko se, bar u grubim crtama, stvari budu upravo ovako razvijale, Hermes će se spustiti na Kvintu i sve će se jednom zauvek razrešiti. Dakle, pošto pokupimo lendere - s tim što ih nećemo vratiti na brod, pošto bih, posle svega što se dogodilo, radije sto puta obrnuo stvar nego što bih dopustio i najmanji previd - objavićemo im da dolazimo.
     A sada - o pojedinostima čitave operacije. Pošto uputimo dole lendere, ograničenom brzinom prebacićemo se od Kvinte ka Seksti. Obe su planete na našu sreću, u istom položaju u odnosu na Sunce. Naše su sonde već proučile Sekstu, te nam je poznato da je to planeta bez vazdušnog omotača i sa snažnim seizmičkim aktivnostima; shodno tome, nije bila pogodna ni za naseljavanje ni za uspostavljanje vojnih baza. Baze na njoj, naime, više bi ugrožavala sama planeta, nego što bi to bile u stanju neprijateljske snage. Ući ćemo u Sekstinu senku, i Hermesa koji će se potom pojaviti biće nemoguće razlikovati od našeg broda - bar sa tolikog rastojanja. Izbliza, to je već sasvim druga priča; međutim, verujem da ništa neće preduzeti do njegovog ulaska u atmosferu. S obzirom na sidernu fiziku, mogli bi ga bezbedno napasti u jonosferi - ali ne verujem ni da će to učiniti. Letelica, ukoliko se meko spusti, za njih bi bila pravi zgoditak; krhotine im nisu ni od kakve vrednosti. Pored toga, na tlu bi im mogla pružiti mnogo slabiji otpor. Brod koji prizemljuje krmom nadole, još u pogonu, uvek ima mnogo više izgleda da, pristupivši odgovarajućim manevrima, na vreme pobegne.
     Taj lažni Hermes primaće i odašiljaće radio-signale, i biće snabdeven pogonom koji će mu omogućiti da se bezbedno spusti - istina, samo jednom. Između nas i njega neće biti neposredne veze. A potom, u skladu sa dočekom koji mu budu pripremili, i mi ćemo se ponašati."
     "Sodoma i Gomora?" upita Arago.
     Stirgard neko vreme, pre no što će odgovoriti, zadrža pogled na redovniku, ne prikrivajući zlobu.
     "Velečasni, držaćemo se strogo Svetog pisma, ali samo njegovog prvog dela. Drugi deo više nam ne odgovara, jer smo već, više no jednom, okrenuli i drugi obraz... Tema nije otvorena za dalji razgovor. Ne bi ni imalo svrhe, jer će oni, a ne mi, birati između Starog i Novog Zaveta... Je li solaser podešen?"
     El Salam odgovori potvrdno.
     "Je li u DEUS ubačeno Devetnaesto poglavlje? Vrlo dobro. A sada, pozabavimo se lenderima. Neka se Rotmon i Nakamura pobrinu za njih. Ali tek posle večere."

     Niko nije video kada su se lenderi otisnuli. Izbačeni automatski, oko ponoći, krenuli su pravo prema Kvinti, dok im je Hermes, istovremeno, okrenuo leđa i stao da ubrzava: da bi stigao do Sekste, udaljene oko sedamdeset miliona kilometara, i pri hiperboličnoj brzini trebalo mu je gotovo osamdeset časova. U elektronskim laboratorijama započe se sa proizvodnjom despersona, koji do tog trenutka nisu bili korišćeni pri osmatranju. Zvali su ih još i 'pčelinja okca', a zapravo su predstavljali roj od milion mikroskopski sitnih kristala. Razasuti u prostoru od oko milion kubnih milja oko Sekste, trebalo je da posluže kao Hermesov vid: njegove nevidljive, za daljinsko osmatranje podešene oči. Na Zemlji su ih koristili za visinska snimanja. Svaki je kristal, manji od zrnca peska, nalik na providni vršak igle, odgovarao jednom jedinom omatidijumu, optičkoj kupi složenog pčelinjeg oka. Hermes je za sobom vukao taj vidljivi rep, za sve vreme dok je jezdio prema Seksti, odakle će, sakrivši se iza nje, osmatrati šta će se dogoditi sa njegovim kompjuterizovanim izaslanicima. Pošto je postigao odgovarajuću udaljenost brod, uz još vidljivi plameni blesak, izbaci i televizijske sonde - svoje 'zvanične oči' koje su Kvintanjani mogli i koje je trebalo da uoče.
     U kontrolnoj odaji, kao dežurni osmatrač ostao je Tempe. On proveri kurs i na monitorima osmotri rastući srp Sekste - povremeno bacajući pogled prema Harašu koji je stajao kraj njega i nešto ljutito mrmljao. (U poslednje vreme Haraš je umeo da plane i zbog najbeznačajnijih sitnica; spopadao bi Tempea i praskao da je sve prštalo). Tempe ga nije prekidao, ne želeći da još više izaziva njegov gnev. U kontrolnoj odaji nisu bili sami: DEUS ih je sve vreme držao na oku. Tempe baš nije bio toliko posvećen u kompjuterske sklopove da bi bio potpuno siguran da u jednoj do te mere hitroj, hitroumoj i svemislećoj mašini nije bilo ni truni ličnog identiteta. Uveravanja, u tom smislu, i stručnjaka i priručnika, nisu ga sasvim ubedila. Više bi voleo, dakako, da je mogao sam sebe ubediti, ali nije znao kako da to izvede. S druge strane, opet, znatno važnije misli vitlale su njegovim umom. Da li je Nakamura uistinu saosećao sa ocem Aragom? Tempe se naježi pri samoj pomisli da se on mogao naći na redovnikovom mestu.
     U međuvremenu je Arago, na kapetanov predlog, sa Gerbertom razmatrao jedno zanimljivo pitanje - naime, da li je bilo moguće da Kvintanjani, na osnovu lendera koje su sazdale ljudske ruke, dođu i do nekih pouzdanijih zaključaka o biološkom ustrojstvu čovekovom.
     Premda su lenderi, pre no što su odaslati na planetu, bili brižljivo sterilisani, tako da se na njihovoj površini nije mogla zadržati ni jedna jedina epidermalna ćelija, ni jedna jedina bakterija (kojih se ljudski organizam nikako nije mogao potpuno otresti) - i pošto su u pitanju bile mašine načinjene ljudskim rukama, sa energetskim pogonima i opremom za komunikaciju koji su odgovarali zemaljskoj tehnologiji od pre osamdeset godina - Stirgard nipošto nije nameravao da ih, po njihovom povratku, ponovo uzme na brod. Smatrao je to odveć rizičnim. Prvi artefakti kojih se Hermes domogao nedvosmisleno su svedočili o zapanjujućem umeću Kvintanjana u baratanju parazitima. Shodno tome, pored važnih, ali i bezazlenih informacija, lenderi su sa sobom mogli dovući i nosioce uništenja - ne u vidu brzorazarajućih mikroba, već u obliku virusa ili ultravirusa sa veoma dugim inkubacionim periodom. Imajući to u vidu, zatražio je kako od lekara tako i od Kirstinga da pripreme sve protivmere.
     'Neutralna vlada' koja im se javila saglasila se sa dolaskom lendera, ali je tokom daljih pregovora čvrsto ostala pri stavu da lenderi ne smeju da ostanu u vezi sa Hermesom, jer su joj, navodno, takav zahtev bile nametnule 'susedne zemlje'. I tako, pošto oba lendera uroniše u njenu atmosferu, planeta se ogrnu plaštom snažnih šumova na svim talasnim dužinama. Da su, pak, ljudi odlučili da lendere snabdeju laserima koji bi bili u stanju da probiju taj haotični šumni štit, Kvintanjani bi, nesumnjivo, odustali od postignutog dogovora. Još nesumnjiviji razlog za to bio bi da je Hermes, svojim vlastitim laserima, pokušao da se probije kroz to more oblaka i kroz tu magmu radio-šumova.
     Ništa, stoga, ne preostade Hermesu do da Kvintu osmatra svojim holagrafskim očima, u potaji šćućuren iza Sekste. Operacija je bila tako usklađena da Hermes zađe u Sekstinu senku u istom trenutku kada lenderi, tonući lagano prema obzorju, stignu do Kvinte. Svi su se okupili u kontrolnoj odaji, napeto iščekujući kritični trenutak. Sva u belom omotaču od oblaka, planeta je ispunjavala gotovo čitav glavni ekran; jasno vidljivi bili su samo borbeni sateliti, koji su preko njenog bezobličnog lica promicali nalik na rojeve crnih čestica. Da bi bilo moguće osmatrati ulazak obeju letelica u atmosferu planete, u njihovo gorivo pridodato je i nešto sodijuma i tehnetijuma: prvi je ognjene mlazeve njihovih raketa bojio svetložutom bojom, dok im je drugi pridodao neodredljivu spektralnu liniju, budući da je nije bilo moguće naći ni u domaćem suncu ni u kvintanskim orbiterima... Kada su letelice konačno zaronile u oblake, ognjene niti nastale usled trenja vazduha i kočenja stadoše se rasipati. Istog se časa milijarde očiju, rasutih duž milion milja dugačke brazde koju je za sobom ostavio Hermes, usredsrediše sledeći tangentnu putanju od tačke predviđenog spuštanja - i s dobrim razlogom. Spustivši se na čvrsto tle u razmaku od samo nekoliko sekundi obe letelice objaviše kraj leta dvostrukim odsevima sodijuma, baš kao što je i bilo predviđeno, da bi odmah sasvim zanemile.
     Time je operacija ušla u sledeću fazu. Trbušni oklop Hermesa rascepi se i dva džinovska lučna krila pomeriše se u stranu: iz tog 'Sezame, Otvori Se' dva ogromna krana izguraše u svemirski bezdan orijaški metalni cilindar, karantinsku laboratoriju za lendere. Haraš je izgledao posebno ushićen zbog tog ratnog lukavstva. Drugi su, takođe, prihvatili Stirgardovu taktiku i predano su sarađivali na njenom otelotvorenju, ali bez naglašenog oduševljenja: činilo im se da u svemu tome i nije bilo nekog razloga za uživanje. Sa svoje strane, prvi pilot nije se ni trudio da prikrije svoju zluradost - s obzirom na to da su se konačno odlučili da to ratoljubivo kopile najzad ščepaju za gušu. Jedva da je imao strpljenja da sačeka povratak okuženih lendera, kao da je smisao čitave ekspedicije bio u tome da na sve strane poleti perje. Slušajući svog sadruga kako baje, ne misleći da se zaustavi, Tempe jedva da mu je, povremeno, odgovarao; razmišljao je o tome kako mora biti da je i DEUS već uočio psihološke promene u Harašu, i pomalo se osećao posramljenim zbog svog kolege - mada ni sam, povremeno, nije bio u stanju da odredi šta bi više voleo: da se ispostavi da je dubok gnev koji je sve više obuzimao posadu lišen svakog osnova, ili da oni prinude posadu da pristupi najgorem mogućem rešenju. Da, i on je sada u toj tuđinskoj civilizaciji video neprijatelja, čije ih je posvemašnje zlo upravo i navelo da se late mera koje su preduzeli. Solaser - prethodno isključen i maskiran - već je upio u sebe dovoljno sunčeve energije. Ali ne više da bi slao signale, već da bi zadavao udarce.
     Posle četrdeset osam časova holografski osmatrački roj izvesti da se izaslanici vraćaju. Bilo je predviđeno da dva lendera - koristeći se ultrakratkotalasnim područjem - upute signale čim se nađu izvan orbite plutajućih mesečevih krhotina; međutim, samo jedan to učini potpuno jasno, dok drugi odasla samo neke nejasne, možda i šifrovane poruke... Stirgard svoju posadu podeli u tri grupe. Dvojici pilota poveri postavljanje lažnog Hermesa na sunčevu putanju; zadatak fizičara bio je da prihvate lendere i smeste ih u cilindričnu komoru, koja se nalazila oko pedeset milja od Hermesa; najzad lekar i Kirsting je trebalo da izvrše biološku proveru lendera, pod uslovom, dabome, da to i fizičari odobre posle prethodne provere. Iako na ovaj način podeljena, čitava je posada imala pun uvid u celinu situacije. Haraš i Tempe - držeći na oku praznog orijaša, koji je, ostavljajući za sobom ognjene jezike i iskričave brazde, već bez imalo žurbe krenuo obeleženom mu stazom - ostajali su preko interkoma u vezi sa Nakamurinom grupom, koja je opet, čekala na konačan povratak lendera. Polasar nije sasvim odbacio mogućnost da je nesuvislo brbljanje jednog lendera zapravo posledica nekog običnog kvara; međutim, Haraš je bio potpuno siguran - dao bi, kako reče, da mu se odseče desna ruka - da su Kvintanjani nešto po njemu petljali. Dabome, Haraš je iz sve snage želeo da se svi, i to što je pre moguće, uvere da je ponašanje Kvintanjana podvaladžijsko; bila bi im to, u izvesnom smislu, poslednja slamka. Tempe nije ništa govorio, ali je u sebi postavljao pitanje kako je moguće da jedan do te mere opsednut čovek može i dalje obavljati odgovornu dužnost prvog pilota. Mogao je, po svemu sudeći, budući da DEUS nijednom rečju nije skrenuo kapetanu pažnju na stanje u kojem se Haraš nalazio. Osim ukoliko svi zajedno nisu već zapali u neku vrstu kolektivnog ludila...
     Obasjan sa svih strana moćnim reflektorima, karantinski cilindar širom razjapi ždrelo da primi dva lendera. Iz svoje kontrolne odaje, međutim, fizičari nisu bili u stanju da odrede da li je do kvara na jednom od lendera došlo slučajno ili hotimično; ni uvodna automatska pretraga nije im pri tom bila od neke veće koristi. To još više razgnevi Haraša, kod kojeg više nije bilo ni tračka sumnje: posredi je bila prljava igra, sve je to bila zavera Kvintanjana! Ipak, sat kasnije ispostavi se da je kvar, po svoj prilici, bio posledica gubitka dela antene i pramčanog grejača - najverovatnije usled sudara sa nekim malenim meteoritom ili nekim omanjim metalnim predmetom. U ovakvom sistemu takvi sudari nisu se mogli sasvim isključiti.
     Prazni blizanac Hermesov, sve više se udaljujući, rojio je sada u tmini poslednje ognjene iskrice. Piloti su mu mogli uključiti punu brzinu čim za to dobiju nalog od kapetana; ali ovaj se nije oglašavao. Čekao je da mu stručnjaci saopšte svoje nalaze. U kakvom su se stanju lenderi vratili? I što bez sumnje beše važnije: kakve su im poruke donosili?
     Kako se ispostavilo, ono što su im lenderi dojavljivali bilo je izuzetno zanimljivo: ukoliko se izuzme manja nezgoda čija je žrtva bio jedan od njih, lenderi su im se vratili netaknuti i nezaraženi. Čuvši za to, Haraš se nije mogao uzdržati a da ne opsuje:
     "Guje!"
     "Čak i u Sodomi postojao je i jedan Lot", podseti ga Tempe. I sam je goreo od želje da dozna kakva su otkrića koja su lenderi doneli sa Kvinte; činilo se, međutim, da je bila potrebna čitava večnost da vesti stignu do kontrolne odaje. Konačno se Nakamura sažali i, koristeći se projektorom, prikaza im ishod lenderskog osmatranja, onako kako je i sam podatke dobijao iz karantinskog cilindra.
     Počeo je sa foto-stripom koji je solaser odaslao put planete. Tome usledi dugi niz slika koje su prikazivale pejsaže: devičanske predele, koje po svoj prilici civilizacija ne nije ni dotakla. Morska žala, talasi što se prelivaju preko peščanih sprudova, rumeni zalasci sunca sa niskim oblacima, šumovite planine sa lišćem zagasitije zelenim nego na Zemlji. Ogromne krošnje drveća bile su gotovo azurne boje.
     Naspram te stalne smene prizora stajala je bleštava poruka:

     PRIHVATAMO VAŠU RAKETNU LETELICU MASE OGRANIČENE NA TRI STOTINE HILJADA METRIČKIH TONA SAGLASNOST DATA NA TEMELJU OBEĆANJA O VAŠOJ UZDRŽANOSTI I DOBROJ VOLJI OBRAĆA VAM SE LUKA

     Zagasitozelene izmaglice odjednom nestade i pojavi se porostrana zaravan, posmatrana iz velike visine. Odbleskivala je nekim mutnim odsjajem, poput zamrznute žive. Zaravan je bila prekrivena neverovatno vitkim zdanjima, raspoređenim, kao da je reč o šahovskim figurama, na pravilnim odstojanjima: anđeoski beli stalagmiti, veoma oštrih vršaka, koji kao da su još rasli. Ili tačnije rečeno, kao da su živo stremili uvis, obavijeni u podnožju nekom vrstom zlaćane paučine, gde su počivali nepokretni. Na dalekom obzorju, bez ijednog oblačka, letele su ptice - i svaka od njih imala je četiri krila, izmahujući, sasvim slobodno, svakim od njih. Mora da su bile vrlo velike. Letele su poput ždralova iz severnih daljina. Dole, kod stalagmita - ljudsko ih je oko sada već moglo razaznati kao rakete - neka sićušna obličja svetlucala su, tamna i višebojna: preko širokih rampi ulivala su se u bele brodove. Svi se mahinalno nagnuše unapred, napinjući oči da, konačno, vide kako ti Kvintanjani izgledaju - ali sa isto onoliko uspeha koliko bi ga imao i neki posetilac sa Neptuna kada bi, sa udaljenosti od jedne milje, nastojao da na krcatom olimpijskom stadionu razabere pojedinačna ljudska lica. Šarolika, uzmuvana gomila nastavljala je da se okuplja u podnožju rampi i da se, poput rečnih tokova, uliva u brodove bele poput snega. Na telima raketa stajali su uspravni redovi hijeroglifa: blistava, nečitka pismena. Gomila se u međuvremenu proredila, i svi su sada očekivali da ta flotila konačno poleti. Ali umesto toga, ona poče da - lagano, dostojanstveno - tone.
     Zlaćanobronzane paučinaste mreže odvojiše se od raketa, kao da su iz nekog razloga istrulile, ostavljajući za sobom na tlu nepravilne krugove. Sada su još samo beli pramci izvirivali iz tog uglačanog živinog jezgra, a onda i oni utonuše u te zdence boje tamne rđe; nad njima se, međutim, ništa ne sklopi, nikakav poklopac, nikakva prekrivka - samo ta ista mutna živa. Zaravan je bila potpuno bezoblična. Sa ruba ekrana stade lagano bauljati nešto nalik na stonogu - očigledno, mehanička naprava, a ne živi stvor - sa ravnom, zarubljenom njuškom. Iz njenog je ždrela, poput vodoskoka, isticala neka svetla, žućkasta tečnost, šireći se unaokolo i istovremeno ispuštajući mehuriće, kao da ključa; a kada sva tečnost isteče, živa postade crna poput katrana. Stonoga se povi unazad; izvivši se, tako da joj srednje noge ostadoše da lebde u vazduhu; potom se okrenu pravo prema ljudima što su u nju zurili i otvori sva četiri svoja oka. Ili su to, možda, bili prozori? Ili reflektori? U svakom slučaju, bila su nalik na ogromne oči kakve ribe: okrugle, nekako zatečene, sa tankim, metalastim dužicama i crnim, svetlucavim zenicama. Činilo se kao da ih ovo robotsko vozilo posmatra nekako zamišljeno, s izvesnom brižnošću; a četiri oka više nisu bila okrugla, već sasvim sužena, kao u mačke. Istovremeno, nešto je u njima svetlucalo - slabašnim, plavičastim odsjajem. A onda se stonoga ponovo opruži, vraćajući se u pređašnji položaj na crnom tlu, i gegucavo, poput prave stonoge, odbaulja izvan vidnog polja. Na nebu više nije bilo ptica; ali bila je tu nova poruka:

     NAŠA LUKA PRIHVATAMO VAŠ DOLAZAK NASTAVAK SLEDI

     I nastavak zaista usledi - u početku kao pljusak praćen grmljavinom. Prvo potop sruči se na nizove zdanja, međusobno povezanih brojnim nadzemnim vijaduktima. Prava provala oblaka nad zaista neobičnim gradom. Voda se slivala niz ovalne krovove, isticala iz kanala u podnožju mostova - samo što to nisu bili mostovi, već tuneli sa eliptičnim prozorima, duž kojih su se protezali nizovi treptavih svetiljki. Nadzemna železnica? Nigde nije bilo ni žive duše: ulice behu potpuno prazne... ali, budući da zdanja behu stepenasto nanizana, nalik na toltečke piramide načinjene od metala, teško da se moglo govoriti o ulicama. Nije bilo moguće odrediti najniži nivo grada, ukoliko je, uopšte, grad bio u pitanju. Nošena vetrom, kiša je poput srebrnaste koprene zalivala džinovska zdanja; munje su udarala bez i najmanjeg zvuka; a sa piramida voda se slivala na zaista neobičan način. Odluci u kojima se sakupljala bila su na krajevima uzdignuti, tako da su se snažni mlazevi ustremljivali uvis, mešajući se sa nezaustavljivim potopom. A onda se jedna od munja rascepi i pretvori u okamenjena vatrena slova:

     NA NAŠOJ PLANETI KIPNE OLUJE ČESTA SU POJAVA

     Prizor se zamuti i konačno zgasnu. Kroz bezbojno sivilo probiše se neki nejasni obrisi, izlomljena obličja nečeg neodredljivog. Negde, daleko u dubinama, mogla se sagledati uzdrhtala smeša plamena i oblaka, ili možda, dima. Sloj za slojem pravog krša džinovskih obličja. U prednjem delu nalazile su se neke beličaste mrlje, poput nagih tela nekih raščerupanih stvorova, prekrivenih blatom i složenih u pravilne nizove. A iznad tog nepreglednog groblja, bojom gvožđa odbleskivale su reči:

     OVAJ GRAD BIO JE ŽRTVA SELENOKLIZME

     Natpisa nestade, ali slika nastavi da prebira po ruševinama, otkrivajući, sada izbliza, neke neodredljive tvorevine. Jedna od njih, ojačana sa svih strana metalom neuobičajene debljine, beše se sva raspukla, i u njenoj utrobi - tele-foto sočiva naglo, zumirajući, uvećaše sliku - ponovo se ukazaše unakaženi ostaci tela; ali ni ovog puta ne dobiše nikakav ključ na osnovu koga bi bili u prilici da odrede kakva su bila stvarna obličja tih stvorova dok su još bila živa bića - kao kad ljudska tela iskopate iz masovne grobnice, i sve što dobijete jesu bezoblične tvari izmešane s ilovačom. A onda - kamera se naglo povuče - još jednom neki nepregledan krš, sa dubokim iskopinama. U njima, poput uzmuvanih pčela u košnici, zdepasti buldožeri komešali su se, svojim ogromnim viljuškama raščišćavajući bezobličnu masu. Uporno su, mučeći se, navaljivali, udarajući posred neke napukle fasade, bele poput alabastera, poput mleka, ali oprljene sveproždirućom vatrom; zid se konačno sruči i prašina se uzvitla poput oblaka od rđe, sakrivši čitav prizor... Nekoliko narednih trenutaka u kontrolnoj su se odaji mogli čuti samo ubrzano disanje i jedva čujan mrmor kazaljke koja je otkucavala sekunde. A onda se ekran razbistri. Neka neobična dijadema pojavi se, načinjena od kristala providnog poput suze, neprikladna za bilo koju ljudsku glavu i optočena gronjama što su se blistali poput dijamanata. Smešten u nju i čvrsto ugrađen bio je i jedan, u obliku dodekaedra, bledoružičasti spinel. I iznad njega, ponovo natis.

     KONAČNI ZAKLJUČAK

     Ali zaključka nije bilo. Naspram oštre, halogene svetlosti, na nekoj blagoj planinskoj zaravni, ugledaše tamne, bezglave ljuskare, nalik na stado što spokojno pase na nekom alpskom pašnjaku. Uzalud su nastojali da ih pobliže odrede. Da li su u pitanju bile neke džinovske kornjače? Ili orijaški tvrdokrilci? Slika se naglo pokrenu, šarajući duž sve okomitijeg stenovitog zida sa tamnim udubljenjima - pećinama, špiljama? Iz njih, međutim, nije isticala voda; pre je, možda, bio u pitanju neki redak žućkastomrki izbljuvak. A onda, opet, na jarkocrvenoj, blago ustalasanoj pozadini, stadoše da teku reči:

     PRIHVATAMO DOLAZAK VAŠEG MATIČNOG BRODA DO UKUPNE MASE OD TRI STOTINE HILJADA METRIČKIH TONA SVEMIRSKA LUKA AA035 KAO ŠTO JE OZNAČENO JAVITE VREME DOLASKA GARANTUJEMO VAM BEZBEDNOST PRELAZEĆI PREKO SVEGA U SKLADU SA VAŠOM CILINDRIČNOM MERKATOROVOM PROJEKCIJOM OČEKUJEMO VAS NA PRESEKU 135-TOG PODNEVKA I 48-OG UPOREDNIKA ČEKAMO NA VAŠ SIGNAL NAJAVU DOLASKA

     Ekran se zatamni, i dnevna svetlost preplavi kontrolnu prostoriju. Drugi pilot, sav bled, nesvesno pritiskajući grudi rukama, i dalje je zurio u prazan ekran. Haraš se borio sa samim sobom. Krupne graške znoja slivale su mu se niz čelo, zaustavljajući se na njegovim gustim plavim obrvama.
     "Ucena", prasnu on najzad. "Oni... na nas da prebace krivicu, zbog čega..."
     Odjednom se sasvim razbudivši, Tempe se oglasi.
     "Znaš", obrati mu se on tihim glasom, "Ipak su u pravu. Ko nas je, uopšte, pozvao ovamo? Pali smo kao s neba posred svih njihovih jada... da ih, samo, učinimo još većim."
     "Dosta već s tim!" ponovo buknu Haraš. "Ukoliko ti je potreban oproštaj, idi onom popu; nemoj mene pokušavati da obradiš. Nije ovde reč samo o uceni, već i o njihovoj pritvornosti... Da, da, jasno mi je koliko strastveno žele da nas uhvate na udicu. Promućkaj malo glavom, Mark. Sve to nije bila naša greška. Upravo su oni..."
     "Ti malo promućkaj glavom!" Tempe ustade, ne mogavši više da ostane miran. "Bez obzira na to kako će se čitava igra završiti, ono što smo učinili - učinili smo. Uspostavljanje kontakta između dveju civilizacija - blagi Bože! Ukoliko ti je već neophodno da nekoga prokuneš, onda prokuni SETI, prokuni CETI, ili ako više voliš, prokuni dan kada si odlučio da postaneš 'Psihozoički istraživač'. Od svega bi, u stvari, bilo najbolje da već jednom začepiš tu svoju gubicu. To bi ti, zaista, bilo najpametnije."

     Tog popodneva 'Sezame, Otvori Se', zajedno sa lenderima, bi prebačen na brod. Arago je od Stirgarda zatražio novi sastanak, na kojem bi se raspravilo šta im dalje valja činiti; njegov zahtev, međutim, bio je glatko odbijen. Nikakvi sastanci, nikakva većanja više nisu dolazila u obzir, sve dok se ne okonča poslednja faza programa. Opremljen gama laserom, lažni Hermes konačno iščeze iza Sekstinog obzorja i punom se brzinom uputi prema Kvinti, pošto je pretodno s njom razmenio ugovorene signale.
     Čim mu prestade dežurstvo, Tempe pokuša da se vidi s kapetanom. Stirgard, međutim, i njega odbi: zatvorivši se u svoju kabinu, nije želeo da se sretne ni sa kim. Pilot se onda uputi ka srednjoj palubi - nije imao živaca da se sretne sa redovnikom - ali na pola puta zastade i preko interkoma potraži Gerberta; ovaj, međutim, nije bio u kabini. Nalazio se u obedovaonici, zajedno sa Kirstingom i Nakamurom. Brod je manevrisao pod minimalnim pogonom: tako su ostali u senci Sekste, pri veoma slaboj gravitaciji. Videvši ostale kako jedu, Tempe postade svestan činjenice da još od zore nije ništa stavio u usta. On im se ćutke pridruži, stavivši pred sebe tanjir sa pečenicom i pirinčem; ali istog trenutka kada zabode viljušku u odrezak, po prvi put ga, pri pogledu na sivkasta mesna vlakna, spopade mučnina. Morao je nešto da pojede, te, izručivši sadržinu tanjira u kuhinjski vakuumator, uze iz automata vitaminima obogaćenu ovsenu kašu. Prosto, da nečim napuni stomak. Niko mu se nije obraćao. I tek pošto odloži tanjir i kašiku u sudoperu, pozva ga Nakamura, nevoljno se osmehnivši, da im se pridruži. Tempe sede preko puta Japanca, koji je upravo papirnatim ubrusom brisao usne. Pošto ih Kirsting napusti, i njih dvojica ostadoše nasamo sa Gerbertom, Japanac uobičajenim gestom podiže glavu, dok mu se ravno začešljana kosa presijavala, i upitno se zagleda u pilota. Ovaj samo sleže ramenima, što je trebalo da znači da nema ništa da kaže. Baš ništa.
     "Kad okrenemo leđa stvarnosti, to ne znači da stvarnost prestaje da postoji", iznenada prozbori fizičar. "Gde god je razum, tu je i surovost. Zajedno, ruku pod ruku. Moramo to prihvatiti, budući da se u pogledu toga ništa ne da izmeniti."
     "Zbog čega kapetan ne želi nikoga da vidi?" upita pilot.
     "To je njegovo pravo", odgovori Japanac mirno. "Kao i svi mi, i kapetan mora nastojati da sačuva obraz. Naročito kada se povuče u usamljenost. Dr Gerbert pati, naš pilot Tempe takođe pati, ali ja ne patim. Što se, pak, tiče oca Araga - pa, o ocu Aeagu ne želim čak ni da mislim..."
     "Kako to da vi... ne patite?" Tempe se nije snalazio.
     "Nemam na to prava", objasni Nakamura mirno. "Moderna fizika zahteva imaginaciju koja ni od čega ne preza. Nije to moja vrlina: to je dar koji su mi ostavili moji prethodnici. Nisam ni prorok, ni vidovnjak. Jednostavno, nastojim da budem objektivan kada je to neophodno. U suprotnom, ni ja ne bih bio u stanju da pojedem svoj odrezak. Ali, ko to beše rekao Nemo me impune lacessit? Da li sada žali zbog svojih reči?"
     Pilot preblede.
     "Ne."
     "Vrlo dobro. Tvoj drugar Haraš pravi pravu predstavu, sa maskom besa na licu, poput kakvog demona u našem kabuki teatru. Čovek ne bi trebalo da oseća ni bes ni očajanje, ni da oseća žaljenje niti da traži osvetu. A ti sada i sam znaš zbog čega. Ili možda grešim?"
     "Ne grešite", odgovori Tempe. "Stvar je, međutim, u tome što nismo u pravu."
     "Tačno. Razgovor je zaključen. Kroz trideset", on pogleda na svoj časvonik, "kroz trideset sedam časova 'Hermes' će se spustiti na Kvintu. Ko će onda biti na dužnosti?"
     "Obojica. Kapetanovo naređenje."
     "Znači, nećeš biti sam."
     Nakamura ustade, klimnu i udalji se. U praznoj obedovaonici vakuumska sudopera jedva je čujno zujala, i blaga vazdušna struja dopirala je iz rashladnih uređaja. Pilot kriomice baci pogled na lekara, koji je i dalje sedeo nepomično, glave uronjene u šake, zagledan u prazninu. Tempe ga ostavi, ne progovorivši s njim ni reč. Zaista, šta bi mu i mogao reći?

     Kako se ispostavilo, 'Hermesov' silazak predstvljao je zaista izvanredan prizor. Spuštajući se prema označenom mestu na planeti bljuvao je iz svog krmenog dela takav oganj da se činilo - sudeći prema odrazu u bezbroj okaca razvijenim unaokolo - kao da se užarena igla zabada u mlečnu punoću oblaka, razdirući ih i tvoreći sred njih rumenkaste kovitlace. U tom oknu, u toj procepini koju je oganj načinio, letelica stade da tone, a uskoro i sasvim iščese. Pramenovi paperjastih cirokumulusa, kovitlajući se prema unutra, počeše da zatvaraju tu pukotinu u Kvintinom prekrivaču; međutim, pre no što se okno sasvim zatvori, neka žuta svetlost blesnu i probi se kroz oblake. Devet minuta posle toga - toliko je vremena bilo potrebno signalu da prevali rastojanje između planete i posmatrača - odašiljač sa lažnog Hermesa, upravljen prema Seksti, oglasi se i prvi i poslednji put. Oblaci se na istom mestu još jednom rastvoriše, ali sporije, gotovo s nežnošću. U kontrolnoj odaji ispunjenoj posadom začu se samo jedan zvuk, kako kakav kratak, prigušeni uzdah.
     Stirgard, okrenuvši leđa nepomućenom, belom licu Kvinte, pozva DEUS-a.
     "Izvrši analizu eksplozije."
     "Raspolažem samo sa njenim spektrom."
     "Pronađi razlog eksplozije, na temelju spektra."
     "Nalaz neće biti pouzdan."
     "Svejedno. Na posao!"
     "U redu. Četiri sekunde posle isključenja motora reaktor je eksplodirao. Želite li da navedem moguće razloge?"
     "Da."
     "Prva varijanta: mlaz neutrona, koji je pri veliko-maloj frekvenciji trebalo da prodre do zaliha sa gorivom, pogodio je krmu. Mada isključen, reaktor je počeo da deluje kao pojačivač, i eksponencijalna lančana reakcija pokrenula je plutonijum. Druga varijanta: kumulativni naboj sa hladnom anomalonskom glavom probio je oklop na krmi. Treba li da podrobnije objasnim prvu varijantu?"
     "Izvoli."
     "Napad balističkog tipa rasturio bi čitav brod. S druge strane, neutronski udar onesposobio bi samo energetski izvor - pod pretpostavkom da se na brodu nalaze biološka stvorenja i da su od pogonskih prostorija odvojena pregradom koja ih štiti od zračenja Da prikažem i spektre?"
     "Ne treba. I ovo je dovoljno."
     Tek sada Stirgard postade svestan da stoji obasjan belinom Kvinte, kao nekim svetlosnim vencem. Ni ne osvrnuvši se on isključi sliku i ćuteći postoja nekoliko trenutaka, kao da nastoji da sažvaće reči koje je mašina upravo izgovorila.
     "Želi li neko reč?"
     Nakamura izvi obrve i lagano, veoma odmereno, kao da nekom biranim rečima izražava saučešće, izgovori:
     "Prva mi se varijanta čini sasvim prihvatljivom. Brod bi bio lišen pogonske energije, ali bi posada preživela napad bez ikakvih gubitaka. Možda, sa ponekom povredom, ali u celini, svi bi bili na broju. Znate, od leševa teško da je moguće išta korisno saznati."
     "Ima li drugačijih mišljenja?" upita kapetan.
     Niko se ne odazva - ne toliko zbog onoga što se dogodilo, ili što je rečeno, koliko zbog izraza na Stirgardovom licu. Jedva otvarajući usta, kao da su mu se vilice zgrčile, on još jednom pozva:
     "Haj'te, golubovi, vi, šampioni mira i moroljublja, javite se, dajte nam - i dajte njima - još jednu mogućnost da budu spaseni. Ubedite me da treba da se povučemo, i da se na Zemlju vratimo s utešnom porukom da postoje svetovi čak i gori no što je naš vlastiti. I da one dole prepustimo da istrpe vlastiti sudnji čas. Evo, nudim još jednu raspravu, i za sve vreme zbora nemojte u meni gledati svog kapetana. Ja sam unuk jednog norveškog ribara: jednostavan čovek, koji je sticajem okolnosti prevazišao sebe. Saslušaću svaki, i sve vaše razloge - uključujući i uvrede, ukoliko neko bude smatrao da mu je i to neophodno. Sve što bude rečeno, izbrisaćemo posle iz DEUS-ove memorije. Dakle?"
     "To što rekoste nije izraz skromnosti, već sarkazma. Simbolična ostavka koju nam nudite ne menja ništa na stvari." Kao da želi da ga bolje čuje, Arago istupi korak-dva ispred ostalih. "Međutim, ukoliko svako od nas treba da dela u punom saglasju sa svojom savešću, sve do kraja, bilo da je učesnik u nekoj drami ili u nekoj sumornoj komediji - pri čemu nije, on sam, odabrao komad, niti za razliku od glumca, zna tekst napamet - u takvim okolnostima, dakle, rekao bih sledeće: ubijajući nećemo spasiti nikoga, niti išta. Razočaranje stoji iza Hermesove maske, kao i iza privida traganja za kontaktom po svaku cenu. Žeđ koju osećamo nije žeđ za saznanjem, već žeđ za osvetom. Dakle, šta god budete učinili - ukoliko se ne povučete - imaće kao krajnji ishod fijasko."
     "A povlačenje, po vama, neće predstavljati fijasko?"
     "Neće", odvrati Arago. "Jedino što vam je pouzdano znano jeste da ste u stanju da ih masakrirate. Ništa drugo pouzdano ne znate."
     "U pravu ste, što se toga tiče. Jeste li završili, oče? Želi li još neko reč?"
     "Ja bih nešto rekao."
     Bio je to Haraš.
     "Ukoliko, kapetane, odlučite da se povučete, učiniću sve što je u mojoj moći da vas u tome sprečim. Primoraću vas da me stavite u okove. Poznato mi je da sam, po DEUS-ovom sudu, postao nenormalan. Učinili smo sve što smo umeli da ih ubedimo da za njih ne predstavljamo nikakvu pretnju. Evo, već čitava četiri meseca dopuštamo im da nas napadaju, da nas vabe, da nas obmanjuju - i ukoliko otac Arago predstavlja Rim ovde, neka mi dozvoli da ga podsetim šta je njegov Spasitelj jednom rekao Mateji: "Ne donosim mir, već mač." A ako... Ali dosta priče. Hoćemo li glasati?"
     "Nećemo. Pet časova prošlo je otkako su nam priredili poslednju zabavu. Nemamo više vremena za odlaganje. El Salame, pokrenućete solaser."
     "Bez upozorenja?"
     "Dan je već poprilično odmakao, kasno je. Koliko će vam vremena biti potrebno?"
     "Šesnaest minuta, manje ili više, za odašiljanje i povratak signala, kao i nešto vremena za njegovo dovođenje u odgovarajući položaj. Biće spreman za paljbu za oko dvadeset minuta."
     "Onda, palite."
     "Prema programu?"
     "Da, tokom jednog časa. Nakamura, obezbedite nam prenos. Ko ne želi da posmatra - slobodan je."

     Dobro zaklonjen zastorom od oblaka, kome su sjaj davali Zetini zraci, solaser je započeo sa paljbom u jedan čas izjutra - sa tri sata zakašnjenja, jer je Sirgard želeo da kolimacija bude savršena. Da bi se pogodio prsten u njegovoj tangenti, baš na mestu gde im je postavljena klopka, bilo je potrebno sačekati da planeta, obrtanjem oko svoje ose, dođe u pogodan položaj.
     Svetlosni mač sevnuo je silinom od osamnaest teradžula. Skok kazaljki fotometara jasno je ukazivao na to da se solarno sočivo, nevidljivo u praznini svemira, spustilo postrance. Okrznuvši ivicu prstena, probilo je njegov spoljnji rub. Iako se sve odvijalo u posvemašnjoj tišini, i premda je na ekranu sve to zauzimalo prostor tek jedne raširene šake, prizor je jasno odavao kolika je bila sila pozajmljena od sunca u trenutku kada je puna moć solasera oslobođena u sudaru svetlosti - zraka tvrđeg od čelika - i ledenog prstena što se rasprostirao preko mnogo hiljada milja. Središte udara moglo se isprava razabrati kao iskričava udubina, iz koje je vejala prava mećava nabreklih belih oblaka, optočenih neobičnim, uzdrhtalim, izvijenim dugama. Ledeni prsten poče da ključa, da isparava, i preobražavajući se u paru, gotovo istog časa da se ponovo zamrzava, rasturajući se po praznini daleko od užarenog središta, tvoreći pri tom dug, vijugav veo koji se vukao za planetom. Uskoro potom poče zalaziti za planetin disk, budući da je udar lasera dolazio iz pravca suprotnog od planetine rotacije. Stirgard je, naime, izdao nalog da se iskošeni, blistavi prsten gađa tako da bude izbačen iz svoje dinamičke ravnoteže. Energija kojom je raspolagao solaser bila je dovoljna za sedam minuta takvog, teradžulskog hirurškog zahvata.
     "Posred cilja", oglasi se DEUS.
     Spoljni prsten već je počeo da puca. Unutrašnji prsten, odvojen od spoljnog prazninom od šest stotina milja, ispoljavao je znake uzburkanosti izazvane promenama u angularnom momentu. A kada je ledeni prsten, stremeći prema tmini, zajedno sa svojim ljudskim rukama stvorenim velom oblaka dosegao do ivice dnevne hemisfere, i nestao u senci noćne strane, Kvintino obzorje zasja kao da se tamo pozadi, sred stubova dima i duga, počelo rađati drugo, blizanačko sunce - bacajući ravnomerni, krvavocrveni odsjaj na zakrivljeno more oblaka. Prizor ove užasne katastrofe zaista je delovao veličanstveno. Svetlost koju su u sebe upili bilioni ledenih kristala iz iskasapljenog prstena pretvorila se u kosmički vatromet čiji je sjaj pomračio sva sazvežđa na ozvezdanom nebu. Bio je to, zaista, prizor od koga zastaje dah... Članovi posade okupljeni u kontrolnoj odaji i nehotice skrenuše pogled sa gornjeg monitora, na kojem je ekscentrični laserski dijamant podrhtavao neposredno iznad samog sunca, na glavni ekran, gde je postojani, radeni energetski zrak od poput snega belog prstena strpljivo odvajao ogromne slojeve, čitave planinske gromade.
     Da li su oni, uopšte, bili u stanju da zamisle kakvih će razmera biti ova kataklizma? Posmatrana sa površine planete morala je izgledati kao stravična, beskonačna eksplozija visoko na nebesima. Međutim, po svemu sudeći, nisu bili u stanju da vide i druge što su poput ognjenih munja stremile uvis, budući da su već bili zasuti milijardama ledenih krhotina. Ledene planine, kipteći i grmeći, obrušavale su se iz rascepljenih oblaka, ali za one koji je trebalo da u toj bučnoj lavini nađu smrt u tom prizoru nije bilo ničeg uzbudljivog.
     Posmatrano iz kontrolne odaje, atmosfera koja je opasivala planetu imala je izgled krajnje tankog omotača. Veliki deo ove astroinženjerske amputacije mogli su bezbedno posmatrati samo žitelji tropskih oblasti - ali i oni samo dotle dok ih ne zahvati udarni talas, brži od zvuka. Fotonski zrak, ističući iz ždrela solasera i pomerajući se milimetar po milimetar, mleo je slojeve leda stotinama milja preko cilja na koji beše usmeren. Samo na najjužnijoj tački planete nije bilo još ničega što bi ukazivalo na pomamu razderanog prstena, koji je svakog trenutka lučio stotine kubnih kilometara ledenih krhotina. I konačno, sred oblaka što se ispeo visoko iznad atmosfere, postade vidljiv i laserski zrak; u samo srce oblaka tukao je kao kakav ognjeni kladenac. Spektrometri više nisu ukazivali na uzvitlani mlaz, već na jonizovani slobodni kiseonik i hidroksilne radikale. U kontrolnoj odaji minuti se odužiše kao večnost. Klateći se poput napukle čigre, prsten izgubi svoj čisti odsjaj; bio je sav prošaran tamnim pukotinama. Saverna hemisfera poče da natiče, kao da se sama površina planete nadula; u stvari, to su se samo, usled udara ledenih gromada, vazduh, vatra i sneg razvitlavali daleko u svemir. Na ekvatoru, poput beličastoplave toplote burgije koja se pomera duž tangente, laserski zrak je postojano izazivao pečurkaste eksplozije, sve dok na zapadu Kvintin prekrivač od oblaka ne poprimi zagasitobisernu boju, a na istoku oganj ne buknu u mlazevima što se ustremiše put zvezda.
     Niko ne progovori ni reči. Prisećajući se kasnije tih trenutaka, razabraše da su, zapravo, očekivali protivnapad; da su sve vreme iščekivali da oni makar pokušaju da uzvrate udarac što se sručio na samo srce ratne sfere za čiju im je izgradnju bilo potrebno čitavo stoleće. Da se Kvintanjani pripremaju da udare po samom izvorištu kataklizme, sasvim vidljivom na osunčanom nebu - budući da mu je sjaj bio pet puta jači od sunčevog. Ali ništa se nije dogodilo. Nad planetom se samo uzdizao - širi, čak, i od nje same - stub zadimljene bele prašine; pretvorio se, potom, u višedelnu pečurku, okruženu dugama što su se stalno razvitlavale unaokolo, prepunim neke surove lepote. A oštri zrak i dalje je probadao naslage izmaglice poput užarene zlatne žice razapete između sunca i planete. Činilo se kao da sama planeta postepeno prekriva svoje lice velom nabreklih cirokumulusa, kao da bi da se zaštiti od neverovatno tankog a tako razornog zraka, koji je i dalje lomio ledene krhotine što su tonule put atmosfere. I samo su se na trenutke, kroz nabrekle oblakocepine, mogli osmotriti odsjaji ostataka prstena, dok je u samrtnoj agoniji opisivao poslednje krugove oko planete.
     Stirgard je izdao nalog da se solaser isključi posle samo šest minuta: želeo je da sačuva ostatak njegove energije. Solaser prestade da radi isto onako naglo kao što je i započeo, obznanjujući im istovremeno - infracrvenim zracima - da menja svoj položaj. Utvrditi mu položaj predstavljalo je lak, gotovo osnovački zadatak, čak i kada je bio isključen, budući da je Plankov spektar, tipičan za stacionarna tela, bio prinuđen da odaje zračenje usled blizine hromosfere. Stoga nosači iz malih raspršivača izbaciše prah koji će potom sagoreti na suncu, i iza tog zastora solaser izvede svoj manevar, skupivši se poput sklopljene lepeze.
     DEUS je radio punom parom. Beležio je rezultate udara, i pratio sudbinu bezbrojnih satelita što su se iz nižih orbita peli u atmosferu koju su eksplozije uvećale, i gde su nalazili svoj kraj u ognjenim parabolama. Istovremeno, DEUS ih izvesti da je sasvim moguće da je i Hermesova kopija bila uništena pri magnetodinom napadu u polju zgusnutosti reda čitave milijarde gausa. DEUS im, takođe, predoči i svoju četvrtu pretpostavku - naime, da je u pitanju mogla biti i implozija kriotroničnih bombi. Međutim, kapetan mu jednostavno naloži da podatke o tome smesti u arhivu.
     Još su se nalazili na stacionarnoj orbiti u senci Sekste, kada Stirgard pozva Nakamuru i Polasara da bi ih upoznao s ultimatumom koji je sastavio vlastitom rukom. Da bi ga odaslali trebalo je da se posluže 'holografskim okcima'; iako su ovi, usled odašiljanja tako snažnog signala morali pri tom sagoreti, Stirgard je bio spreman da plati i tu cenu.

     PRSTEN VAM JE UNIŠTEN U ODGOVOR NA NAPAD NA NAŠ BROD STOP DAJEMO VAM JOŠ ČETRDESET OSAM ČASOVA STOP UKOLIKO PONOVO NAPADNETE ILI NAM NE ODGOVORITE POD JEDAN ZBRISAĆEMO VAM ATMOSFERU I POD DVA ZAPOČEĆEMO S OPERACIJOM PLANETOKLIZME STOP UKOLIKO ODLUČITE DA PRIMITE NAŠEG IZASLANIKA I ON SE BEZBEDNO VRATI NA NAŠ BROD UZDRŽAĆEMO SE OD AKCIJA POD JEDAN I POD DVA STOP TO JE SVE

     Japanac upita kapetana da li je zaista spreman da raznese atmosferu. Za kavitaciju planete, naime, nedostajalo im je energije.
     "Znam. Ne nameravam, baš, da im zbrišem atmosferu. Računam, međutim, na to da će oni poverovati da sam i na to spreman. Što se upotrebe siderala tiče, želeo bih da čujem i Polasarovo mišljenje. Čak i iza prazne pretnje treba da stoji nešto stvarno, opipljivo."
     "To bi značilo opasno pretovarivanje siderala. Možemo im rascepiti omotač. Ukoliko, pak, uzdrmamo i same temelje kontinentalnih platoa, sva će biosfera podleći uništenju. Preživeće samo alge i bakterije. Treba li još nešto da dodam?"
     "Ne, dovoljno je."
     Obojica su dobro shvatala da je neophodno bolje se uputiti u prave razmere katastrofe; bilo je to, međutim, izuzetno teško. Procepine što su se javile u Kvintinom zvučnom omotaču jasno su ukazivale na to da je popriličan broj emisionih stanica već izvan upotrebe; ipak, bez SG-a bilo je nemoguće, makar samo približno, odrediti kakva je bila prava mera štete pričinjene na tehnološkoj infrastrukturi na velikom kontinetu. Kataklizma je sada već započela da uzima svoj obol na južnoj hemisveri i na drugim kontinentima. Seizmički grčevi postajali su sve burniji i sve snažniji: na moru oblaka pojaviše se tamne zakrpe. Svi vulkani mora da su bljuvali magmu, zajedno sa gasovima prepunim cijanida. Prema DEUS-ovoj proceni, ukupna masa ledenih krhotina što su se sručili na kopno i okeane mogla je iznositi između tri i četiri biliona tona. Severna je hemisfera pretrpela veća razaranja nego južna, ali su se okeani svuda digli ravnomerno i preplavili sva priobalna područja. DEUS im, istovremeno, skrenu pažnju da nije u stanju da sa potpunom pouzdanošću ustanovi koliko je ledenih gromada dospelo do površine planete u čvrstom, a koliko u istopljenom stanju, budući da je to zavisilo od njihove zapremine, koja im nije bila poznata. Ukoliko su pojedinačne gromade premašivale hiljadu tona, pri prolazu kroz najgušće vazdušne slojeve trebalo je da izgube tek samo mali deo svoje mase. Međutim, DEUS nije bio u stanju da im, u tom pogledu, ništa određenije kaže.
     Haraš, koji se nalazio na dužnosti u kontrolnoj odaji, nije učestvovao u razgovoru koji se vodio u prostoriji za osmatranje iznad, ali je bio u mogućnosti da sve čuje - te se, sasvim iznenada, nenajavljeno umeša.
     "Kapetane, mogu li nešto da kažem?"
     "Šta je sad na redu?" Stirgard je delovao razdražljivo. "Još ti nije dovoljno? Zar nisi želeo da ih pretvorimo u kašu?"
     "Nije stvar u tome. Ukoliko je DEUS u pravu, četrdeset osam časova neće biti dovoljno. Potrebno im je više vremena da se međusobno dogovore."
     "Malo si se prekasno priključio golubovima", prasnu Stirgard.
     I fizičari se, međutim, saglasiše sa pilotom. Poslednji rok za odgovor bi produžen na sedamdeset časova.
     Neposredno potom, Haraš ostade sam u kontrolnoj odaji. On odmah prebaci dizgine automatskom pilotu - bio je već sit posmatranja Kvinte, pogotovo od kako se crvenkasti dim iz bezbrojnih paklenih grotala vulkana stao širiti preko ustalasane beline planete, preobražujući se u prljavomrka ostrvca nalik na zgrušanu krv. To, dabome, nije bila prava krv. I sam Haraš je to dobro znao, pa ipak, nije mu se mililo da je ima pred očima... U skladu sa Stirgardovim naređenjem brod poče da kruži u mestu, nalik na ispruženi krak kakvog obrtnog krana; usled centrifugalne sile to brodu obezbedi osećaj teže, koja se najviše ispoljavala u kontrolnoj odaji na pramcu. U obedovaonici, gde se posada u međuvremenu sakupila, sada je bilo moguće sedeti za stolom bez svih onih akrobacija na kakve su bili prinuđeni u bestežinskom stanju. Precesioni efekti, karakteristični za žiroskop, učiniše da Haraš oseti mučninu u stomaku - premda je na Zemlji često jedrio, i bio navikao na gora talasanja i bacakanja brodića u svim pravcima.
     Jednostavno, mesto ga nije držalo. Ono što je želeo - uskoro će se dogoditi. Razumno posmatrano, on za predstojeću kataklizmu nije snosio nikakvu odgovornost. Bio je ubeđen da bi sve pošlo potpuno istim tokom čak i da nije pomahnitao od besa ili da se nije upustio u onu nesvrhovitu raspravu sa jadnim, nedužnim Aragom. Ništa ne bi bilo drugačije čak i da je on gledao svoja posla, i držao jezik za zubima. On ustade da malo protegne noge, a onda ga nešto nagna da počne da šetka kontrolnom prostorijom, gore-dole. Nije imao drugog oduška za svoj bes, koji mu se sada vraćao kao odjek, pritiskajući ga i ne dajući mu da tek tako sedi, skrštenih ruku. Stoga on još jednom baci pogled na klimatske poremećaje (oh! da su bar samo klimatski!) na razrovanoj planeti. Tako bi rado isključio ekran, ali razume se, na to nije imao pravo. Unutrašnjost odaje bila je opasana platformom oivičenom ogradom, koja je gornju prostoriju odvajala od donje. Dobrano raskrečivši noge, poput mornara na nemirnoj palubi, on stade uporno da trči ukrug po galeriji, znojeći se, kao neko ko nastoji da skine višak kilograma. Neko sa strane mogao bi čak pomisliti da je učesnik trke na atletskom takmičenju u dvorani.
     Na nosačima koji su se međusobno spajali poput paoka nekog velikog točka, između ukrštenih spona pričvršćenih za tavanicu, nalazilo se središte čitave operacije. Duboke, presvučene naslonjače bile su poređane oko terminala, u obliku niske, zarubljene kupe. Po stranama te kupe, ispred svake naslonjače, stajao je po jedan monitor, koji je svetlucao praznim, zelenkastim sjajem. Na lučnom stolu ležao je odbačeni nacrt ultimatuma, ispisan Stirgardovim karakterističnim, oštrouglim slovima. Krećući se između naslonjača, Haraš učini nešto što niko od njega ne bi očekivao. On obrnu list - stavljajući ispisanu stranu nadole - i kriomice se osvrnu da proveri da li ga neko posmatra. Ali samo svetlucavi ekrani, kao vizuelni eho, ponoviše njegovu kretnju. On se zavali u naslonjaču u kojoj je obično sedeo kapetan i baci pogled i levo i desno. Između ojačanih podupirača, srebrnastobele boje, stajali su klinasto izvajani prozori, kroz koje je mogao da sagleda čitavu navigacionu prostoriju; mogao je da vidi svetlucanje raznobojnih svetiljki i odsjaj što je dopirao od glavnog ekrana - zagasiti odsjaj same Kvinte. Haraš se laktovima nasloni na zakočenu konzolu i zaroni lice u svoje, širom otvorene šake. Da je samo bio u stanju, gorko bi oplakao tu Sodomu i Gomoru.









16. KVINTANJANI
     Delovao je potpuno pribrano. Ni od koga se nije oprostio. Kada je trenutak došao, niko od njegovih sadrugova ne pođe sa njim da mu pravi društvo u liftu. Navukavši na sebe uobičajenu, belu, svemirsku odeću, držeći kacigu ispod miške, zurio je u niz svetlucavih cifara koje su označavale spratove kraj kojih je promicao. Vrata su se otvorila sama od sebe. U visokozasvođenoj lansirnoj prostoriji nalazila se iznenađujuće malena letelica, blistava poput uglačanog srebra - budući da još nikad nije putovala kroz atmosferu, čije bi joj toplotno trenje začađavilo i pramac i trup. On joj pristupi, prešavši preko ažurnog metalnog poda po kojem su njegovi koraci tupo odjekivali, i oseti kako mu se vlastita težina povećava: bio je to znak da Hermes ubrzava, kako bi ga što jače potisnuo prilikom poletanja. On se obazre oko sebe. Visoko iznad, na preseku lučnih podupirača, stajao je venac snažnih fluoroscentnih svetala. On za trenutak zastade, da pri njihovom netreperavom odsjaju namesti kacigu. Vratanca na otvoru koji je vodio u kabinu raskriliše se iznad njega. Čvrsto međusobno srastavši, kopče kliknuše; potpuno spontano, on prstima dodirnu široki rub metalnog okovratnika i udahnu kiseonik. Sada je već bio potpuno odvojen od vazduha koji je ispunjavao prostoriju. Pritisak je, istina, bio nešto veći nego što je trebalo da bude, ali časak potom, automatski se, sam od sebe, dovede na odgovarajuću meru. Platforma na koju je zakoračio, lagano se stade dizati. Otvor, trenutak pre toga potpuno taman, osvetli se iznutra, i pokretna platforma, izravnavši se sa pragom otvora, zaustavi se. Bez imalo žurbe, zakoračivši preko praga svojim zamašnim čizmama, on elastičnom rukavicom dohvati nadole izvijeno doručje ograde, kako bi sebi olakšao kretanje. Prihvativši se, potom, obema rukama za držače, on lako skliznu u kabinu. Vratanca se za njim zatvoriše, i gotovo istog časa začu se neki melodiozni zvižduk, koji je postajao sve glasniji. Bio je to gasni ventil što je dotle stajao okačen iznad rakete, ali kojeg hidraulični klipovi sada spojiše sa propulzionim cevima. Bio je to način da se spreči isticanje vazduha iz broda prilikom poletanja, odnosno, da se zatruje od izduvnih gasova motora.
     Mirno, kao da se nalazi u simulatoru, on dohvati rebrasta creva grejno-rashladnog uređaja i prikopča ih za odgovarajuće džepiće na svojoj odeći. Kopče istog časa kliknuše, dajući na znanje da su spojnice čvrsto prionule jedna uz drugu. Bio je sada potpuno povezan sa letelicom. Obloge na zidovima stadoše da se naduvavaju, i nadimale su se sve dok ga sasvim ne obujmiše, povivši ga kao kakvo odojče, ali samo do mišica, kako bi mu ruke ostale slobodne. Nije bilo više mesta nego u kakvom egipatskom sarkofagu. Zapravo, ovaj lender jednosed i jesu nazivali 'kovčegom'. Ručica za odbrojavanje nalazila mu se s desne strane. Naposredno ispred njegovog lica, kroz staklo kacige, svetlucala je upravljačka tabla: analogni brojčanici, digitalni visinomeri, brojčanici za merenje energije i veštačkog obzorja, i - u samom njenom središtu - četvrtast, neuključen ekran. Kada je pomerio ručicu sve se svetiljčice odmah popališe, trepereći put njega prijateljski, gotovo kućevno, uveravajući ga da je sve spremno: glavni motor, osam ispravljača, četiri retro-mlaznika, omčasti jonosferski padobran, kao i još jedan veliki padobran za slučaj opasnosti (ali mu ekran, nizom bledećih tačkica, smesta obznani da nikakve stvarne opasnosti neće biti: pred njim je stajala savršena krivulja leta, od Hermesa - označenog zvezdicom - do lučnog obrisa planete). Sa zakašnjenjem od delića sekunde svoju prisutnost objavi i treći padobran (poznat još i pod nadimkom 'rezervni točak'). Ovakvi su mu trenuci bili od ranije poznati, i sada se prepusti uživanju u njima. Imao je puno poverenje u te treperave, žmirkajuće lampice - zelene, narandžaste, plave - znajući dobro da mogu zablistati i crvenim, kao oči zakrvavljene u času užasa; jer nije postojao nikakav mehanizam koji u nekom trenutku nije mogao izneveriti, mada su se svi, ulažući sve svoje umeće, potrudili da preduprede svaki mogući kvar. Odbrojavanje je već uveliko započelo. Činilo mu se kao da u slušalicama čuje i disanje ljudi okupljenih u kontrolnoj prostoriji; naspram te žive pozadine zaustavljenih dahova, ravnodušni, mehanički glas čegrtavo je nizao sve manje i manje brojke.
     Kod deset, on oseti kako mu se puls i nehotice ubrzava, i namršti se, kao da upućuje prekor svom neposlušnom srcu. Prilikom poletanja kod svakog bi došlo do male tahikardije; događalo se to čak i prilikom rutinskih poletanja, a ovo je bilo prilično daleko od toga. Bilo mu je milo što mu se niko ne obraća, ali kada bi izgovorena reč 'nula' i kada naiđe lagani drhtaj prožimajući čoveka i mašinu objedinjene u jedinstveno biće, do njega dopre blagi glas - glas nekoga ko očigledno nije bio u neposrednoj blizini mikrofona: "Neka vas Bog čuva." Te ga reči iznenadiše, mada je, možda - ko zna? - i očekivao da ih čuje od tog čoveka. Ali više nije bilo vremena za takva razmišljanja. Letelica, ponesena moćnom, pa ipak nežnom hidrauličnom šapom, kao da je neka džinovska čelična ruka u satenskoj rukavici izvlači iz cilindričnog ždrela, konačno se odvoji od broda. Obavijen sa svih strana nije se mogao ni pomeriti, ali trenutak ili dva pre no što će motori zagrmeti oseti kako ga pod svoje uzima bestežinsko stanje. U trenu, učini mu se kao da na ekranu vidi vlastitu letelicu kako stremi uvis; ipak, pomisli da mu to samo mašta radi previše burno. Raketa - dobila je ime Zemlja, na njegov vlastiti zahtev - načini kolut; poput glavica čioda i zvezde se zavrteše među njima i odmah iščezoše. Njegova letelica, brišući kroz bezdanu tminu gonjena svojim korekcionim mlaznicima, konačno uhvati pravac: putanja kojom se kretala savršeno je, u svakoj pojedinosti, odgovarala proračunu kompjutera. Trebalo je da se već javi Hermesu, ali je i dalje ćutao - uživajući u svom samotničkom letu.
     "Hermes očekuje vaš izveštaj."
     Bio je to Stirgard. Ali pre no što je mogao da odgovori, začu se još jedan glas, Harašov.
     "Mora da je zadremao."
     Takve šale, podsećajući na sirov humor iz vojničkih baraka, bile su česte u doba ranih svemirskih letova: prosto, da bi se bar donekle obodrili ljudi suočeni s jednim potpuno novim iskustvom - budući da su se u telu rakete morali osećati kao da su zatvoreni u nekoj artiljerijskoj granati. Tako je i Gagarin, u svom poslednjem trenutku, izrekao na ruskom reči koje približno odgovaraju uzviku "Džeronimo!" Aluzija na uzvik generala Kastera, u bici s indijanskim poglavicom Džeronimom, kod Litl Big Horna; smisao uzvika bio je 'Ovo je kraj' ili 'Proklet bio!' (Prim. prev.) Iz tog istog razloga u to vreme niko ni slučajno ne bi rekao: "Ističe nam kiseonik. Gušimo se", već: "Imamo mali problem." Haraš se sa svojom dosetkom, po svoj prilici ne budući ni sam toga svestan, samo ponašao u najdubljem skladu sa jednom veoma starom tradicijom. I stoga i Tempe, bez pravog razloga, odvrati: "Letimo, letimo", a onda se, trenutak kasnije pribra i saopšti odgovarajućim, profesionalnim tonom:
     "Ovde Zemlja. Sve funkcioniše u najboljem redu. Usmeravam se prema Delti Heparije. Ući ću u atmosferu kroz tri časa. Potvrdite. Prijem."
     "Potvrđeno. Metereološki uslovi na Hepariji - nula. Oblačno. Vetar:sever-severoistok, brzina trinaest metara u sekundi. Nad svemirskom lukom oblaci na visini od devet stotina metara. Vidljivost dobra. Želite li da razgovarate s nekim ovde?"
     "Ne, želeo bih da razgledam Kvintu."
     "Ugledaćete je kroz osam minuta čim uđete u ekliptiku. Tada možete izvršiti i ispravke u putanji. Prijem."
     "Izvršiću ispravke kada dobijem signal od Hermesa. Prijem."
     "Srećno. Kraj."
     Posle razaranja ledenog prstena pregovori su potrajali četiri dana i četiri noći. Opštili su samo sa Heparijom - čega u prvom trenutku nisu bili svesni, budući da im je na ultimatum bilo odgovoreno posredstvom jednog tako malenog i tako dobro zamaskiranog veštačkog satelita da ga čak ni DEUS nije uočio - sve dok ovaj nije progovorio. Postavljen na stacionarnu orbitu na četrdeset dve hiljade kilometara iznad planete, satelit se u skladu s tim oko nje i obrtao; a kada bi zašao za drugu planetinu stranu, prekidi u komunikaciji potrajali bi čitavih sedam časova. Vodio je sa Hermesom razgovor koristeći se dvadesetjedansantimetarskim opsegom u vodoničnom spektru. Brodski radar morao je pomno da ispita satelitove cisplanetarne emisije, pre no što je ustanovio na koji to način služi Heparija kao radio-stanica, koja se nalazila u neposrednoj blizini luke gde je lažnog Hermesa snašla njegova zlehuda sudbina... Stanica je emitovala na talasnoj dužini od deset kilometara; to je fizičare odmah navelo na pomisao da je reč o nekom vojnom postrojenju, čija je svrha bila da pređe na delo i u slučaju da dođe do masovne razmene atomskih udaraca. Takav bi atomski dvoboj bio propraćen elektromagnetnim udarnim talasima koji bi onemogućili svaku bežičnu, odnosno radio-komunikaciju, i uz takvu megatonsku koncentraciju udaraca po odabranim ciljevima ostali bi savršeno beskorisni i obični laserski odašiljači. U tom bi slučaju, u stvari, samo ultradugi talasi mogli biti od koristi, ali bi ih njihove niske informativne mogućnosti, ipak, činile neprikladnim za odašiljanje multibitnih poruka u kraćim vremenskim razdobljima... Upravo iz tog razloga Stirgard je Hermesove odašiljače odmah usmerio prema toj radio-stanici. Budući da nije odmah odgovorila, poslao joj je sledeći ultimatum: ili će pristati na neposrednu komunikaciju, ili će u naredna dvadeset četiri časa biti uništeno sve što se nalazi na stacionarnoj orbiti oko planete - bilo prirodnog, bilo veštačkog porekla; a ukoliko ni do tada ne stigne nikakav odgovor, smatraće opravdanim da podigne temperaturni nivo na području od oko osam hiljada hektara oko svemirske luke - uključujući, dakako, i samu luku - na dvanaest hiljada kelvina. To bi, dakako, značilo da bi spoljni omotač planete bio sažežen, i pretvoren u kašu do dubine koja bi iznosila četvrtinu prečnika. Pretnja je upalila, premda su Nakamura i Kirsting nastojali da kapetana odgovore od preduzimanja tako drastične mere, budući da bi to, de facto, značilo objavu rata.
     "Zakon međuplanetarnih odnosa prestao je da nas obavezuje onog časa kada su nas prvi put napali", odbrusio je Stirgard. "Pregovori na kilometarskim talasnim dužinama, uz sva pitanja i odgovore, tamo-amo, mogli bi se vući mesecima, i pored fizičkih razloga za utrošak tolikog vremena mogli bi postojati i neki skriveni strateški razlozi za odugovlačenje - kako bi nas, možda, u nekom trenutku zaskočili. Nisam voljan da im pružim priliku za to. Ukoliko ovo smatrate prijateljskom razmenom mišljenja, onda, gospodo, ne želim više da čujem ni reči o tome; ukoliko, pak, smatrate da je ovo votum separatum, u tom slučaju vaša ćemo mišljenja uneti u brodski dnevnik. Odgovornost ću biti speman da snosim kada komandu predam nekom drugom. U međuvremenu, ni na pamet mi ne pada da podnesem ostavku."
     Uzvrativši protivpredlogom, Heparija je iznela zahtev da se područje izaslanikovog delanja strogo ograniči. Pojam 'kontakta' sve se više rasplinjavao što su se više trudili da ga pobliže odrede. Stirgard je želeo susret oči u oči između svog čoveka i predstavnika lokalne vlade i nauke. Međutim, ili su se Kvintanjani i Zemljani u pogledu njihovog tumačenja u potpunosti razilazili, ili se u pogledu toga između njih isprečio potpun nedostatak poverenja. Tempe je krenuo a da pojma nije imao s kim je trebalo da se susretne u svemirskoj luci; ali on za to nije mnogo ni mario. On nije leteo na krilima ushićenja; zapravo, nije ni računao na neki veći uspeh - i stoga je i sam bio zatečen vlastitom smirenošću. Tokom priprema za let saopštio je Harašu da zaista ne veruje da će ga živog odrati. Moguće je bilo da se ophode bez imalo samilosti - to bi se, čak, od njih moglo i očekivati; ali idioti zasigurno nisu bili.
     Pregovori su propraćeni svesrdnim premišljanjima na brodu. Uporno pružajuću otpor, cenjkajući se oko svake tačke, Kvintanjani su se najzad izborili za prihvatljive - za sebe - uslove za sastanak. Posetiocu će biti dozvoljeno da izađe iz svoje letelice i pregleda ostatke lažnog Hermesa; biće mu, takođe, omogućeno da se slobodno kreće u prečniku od deset kilometara od svoje letilice, uz punu bezbednost, pod uslovom da 'ne postupa neprijateljski', odnosno da svom domaćinu ne uputi 'preteće poruke'. Na velike teškoće naišli su pokušaji da se odredi tačniji smisao ovih izraza; jer, što je nivo apstrakcija postajao viši, to su se više razilazile zemaljska i kvintanska semantika. Izrazi poput 'vlast', 'neutralnost', 'strana' ili 'garancije' nisu značile isto i jednima i drugima - bilo usled nekog spoljnog činioca, kao što je, na primer, fundamentalna različitost njihovih istorija, bilo usled hotimične nečasnosti. Međutim, ni nečasnost nije, neminovno, morala označavati želju da se prevari ili obmane: ako, na primer, zaglibljena u stogodišnji rat, Heparija u pogledu pregovora nije bila ni sasvim slobodna ni sa punim ovlašćenjima - ona, u svakom slučaju, nije želela, ili nije smela, da tu činjenicu poveri Hermesu. Još je jedan činilac, prema uverenju koje su, mahom, delili svi na Hermesu, mogao proisticati i iz okolnosti da je višegeneracijski sukob na Kvinti morao ostaviti neizbrisiv trag kako na način mišljenja tako i na sam jezik njenih žitelja.
     Dan uoči poletanja Nakamura se obrati pilotu sa molbom da razgovaraju u četiri oka. Tako se, bar, izrazio. Razgovor je počeo okolišeći: da pamet bez hrabrosti ne vredi ništa više nego hrabrost bez pameti. Rat, koji se preneo u svemir, mora da je bio interkontinentalnih razmera. Shodno tome, prema njegovom mišljenju, najbolje bi bilo odaslati jednako ovlašćene izaslanike obema silama, uz predhodno obećanje da ni jednoj ni drugoj strani niće biti uručena nikakva informacija koja bi mogla imati vojni značaj. Kapetan je već odbacio ovaj predlog, jer je želeo da svog izaslanika sve vreme drži na oku. Brod, dakako, nije u isti mah mogao biti na obe strane planete. Pored toga, kapetan je želeo da kod Kvintanjana ostavi utisak da će zaista uzvratiti istom merom ukoliko mu se izaslanik ne vrati zdrav i čitav. Nije, dakako, pobliže odredio šta je imao na umu pod 'ovlašćenjem punom merom' - što je bila ispravna taktika, ali istovremeno i taktika koja izaslaniku nije pružala punu i bezuslovnu zaštitu.
     Nakamura je bio daleko od svake pomisli da kritikuje kapetana. Zatražio je da razgovara sa pilotom smatrajući to svojom dužnošću. Kako je Šekspir jednom napisao, bilo je opasno za biće nižeg reda da 'zađe i nađe se sred gneva dva moćna suparnika'. A ovde je, čak, bilo tri moćna suparnika: Hermes, Nordstralija i Heparija. Pitanje je bilo koliko je Kvintanjanima bilo poznato? Znali su da došljaci uživaju nadmoć i u ofanzivnim i u defanzivnim dejstvima, i da su bili u stanju da udarce zadaju s izvanrednom tačnošću. Posmatrano sa tog stanovišta, u čijem je, dakle, interesu bilo da izaslanik ostane u dobrom zdravlju? Jer, zamislimo da se izaslaniku nešto dogodi. Heparija bi nema sumnje tvrdila da je u pitanju žaljenja vredna nazgoda, dok bi Nordstralija, sa svoje strane, nastojala da pokaže da posredi nikako nije bio nesrećan slučaj. Na taj način, cilj i jednih i drugih bio bi da Hermesovu odmazdu skrenu sa svojih glava, i usmere je, ako je ikako moguće, na onu drugu stranu. Kapetan im je, zaista, obećao da će ih u tom slučaju snaći sveopšte razaranje - ali, opet, istorija je već više puta posvedočila da pretnja Strašnim sudom u politici često nije bila preterano delatna... Nekoliko se Amerikanaca u dvadesetom veku odnekud javilo s idejom o 'mašini sudnjeg dana' - reč je, zapravo, o kobaltnoj superbombi koja je sve narode Zemlje trebalo da stavi pred izgled sveopšte smrti. Ali niko im u tome nije pružio nikakvu ozbuljnu podršku - s pravom, uostalom, jer onog trenutka kada bi se stvorio utisak da više nema šta da se izgubi, nestala bi i svaka mogućnost za vođenje realpolitike. Apokalipsa, kao, vid odmazde, sadrži u sebi malo verovatnosti. Zaista, da li bi Hermes pristupio uništenju čitave jedne planete - samo s toga što je neki kamikaza sa Heparije pokušao da ugrozi izaslanikov život?
     Pilotu se Japančevo razmišljanje činilo savršeno prihvatljivim. Kako, onda, nisu u to uspeli da ubede i kapetana?
     Klanjajući se učtivo svom gostu, Nakamura nije skidao osmeh sa usana. "Razlog je u tome što smo ostali bez ikakve strategije. Kapetan ne želi da raspliće čvorove; on, jednostavno, smera da ih preseče jednim potezom. Smerni Nakamura ne smatra da se nad bilo kim može uzvisiti. On samo misli vlastite, nakamurinske misli. A o čemu to razmišlja? Pa, o tri zagonetkama. Prva se zagonetka odnosi na sam čin upućivanja izaslanika. Da li će to dovesti do 'kontakta'? Možda, ali samo simbolično. Ukoliko se izaslanik vrati zdrav i prav, pošto se sretne sa Kvintanjanima i sazna da se o njima nema ništa saznati, bilo bi to izvrsno postignuće. To kod poštovanog pilota izaziva smeh?
     Planeta je još manje pristupačna nego što je to i sam Mont Everest. Mada na toj proslavljenoj planini osim stenja i leda nema ničeg drugog, tokom niza godina stotine ljudi izlagalo je svoje živote da bi se na nju uspeli, pa makar na njenom vrhu postajali tek nekoliko kratkih trenutaka. A oni koji su bili prinuđeni da se vrate, pošto su se uspeli do na svega dve stotine metara od vrha, ali ne i dalje, smatrali su sebe poraženima - premda mesto do koga su se uspentrali nije imalo ni manju ni veću suštinsku vrednost od mesta ka kojem su se uputili... Motiv naše ekspedicije veoma je veoma nalik na motive tih osvajača Himalaja. Međutim, u pitanju je zagonetka s kojom se ljudi rađaju i umiru, te su se, tako, sasvim svikli na život s njom.
     Druga zagonetka, za Nakamuru, jeste sudbina pilota. Neka nam se samo srećno vrati! Međutim, ukoliko se, ipak, nešto nepredviđeno dogodi, Heparija će tvrditi da je u pitanju belo, a Nordstralija da je reč o crnom. Suočen sa tom suprotnošću, kapetan će biti prinuđen da napusti ulogu osvetnika i da se uživi u ulogu sudije. Naša pretnja, dovoljna da ih prinudi da prihvate izaslanika, ostaće da lebdi u praznom prostoru.
     Treća zagonetka možda je i najveća. Reč je o nevidljivosti Kvintanjana. Moguće je da niko neće ni pokušati da vam ugrozi život. S druge strane, nije uopšto neverovatno da Kvintanjani jednostavno ne žele da nam se otkriju - da nam pokažu kako izgledaju."
     "Možda, u stvari, izgledaju kao čudovišta", pokuša da se našali pilot.
     Nakamura se i dalje osmehivao.
     "I u pogledu toga moramo prihvatiti mogućnost simetrije. Ukoliko se oni nama budu činili kao čudovišta, pa, u tom slučaju, moraćemo prihvatiti da i mi njima ličimo na monstrume... Oprostite mi, ali to što rekoste zvuči mi pomalo detinjasto. Kada bi neki oktopod imao razvijen smisao za lepo, njemu bi se i najlepša žena na svetu činila kao pravo čudovište. Ne, ključ ove zagonetke ne krije se u prostorima estetike..."
     "Ali, onda, gde?" upita pilot. Japanac je očigledno pobudio njegovu znatiželju.
     "Kada je u pitanju vojno-tehnološki kompleks, već smo ustanovili da između Kvintanjana i Zemljana postoji izvestan broj dodirnih tačaka. I upravo nas ta bliskost dovodi pred raskrsnicu: ili su veoma nalik na nas, ili su 'bića zla'. Međutim, takva raskrsnica čista je funkcija. S druge strane, činjenica je, a ne funkcija, da ne žele da nam pruže priliku da vidimo kako izgledaju."
     "Zbog čega?"
     Nakamura saosećajno prignu glavu.
     "Kada bih to znao, čvor bi već davno bio raspleten i naš kolega Polasar ne bi sada morao da priprema siderale. Ipak, usudiću se da načinim tek jednu, mada prilično neodređenu pretpostavku... Imaginacija jednog Japanca podosta se razlikuje od imaginacije nekog Zapadnjaka. Veoma duboko u tradiciji moje zemlje ukorenjena je maska. Sklon sam, stoga, da poverujem da su Kvintanjani, odupirući se našim željama svim sredstvima što su im stajala na raspolaganju - to jest, odbijajući da vide ljudska bića na svojoj planeti - uprkos svemu, od samog početka, i takvu mogućnost uzimali u obzir. Još ne vidite nikakvu vezu? Pa, moguće je da ćete biti u prilici da posmatrate Kvintanjane, a da čak ni ne budete svesni da upravo to činite... S druge strane, mi smo put njihove planete slali slikovite prikaze sa junacima u ljudskim obličjima. Mark, ne mogu vas ohrabriti. Hrabrost već imate i više nego što vam je neophodno... Mogu vam samo ponuditi jedan savet."
     On za trenutak zastade, a onda nastavi, više se ne osmehujući, i lagano izgovarajući reči:
     "Savetujem vam smernost. Ne oprez. Niti vam savetujem da budete puni poverenja. Samo smernost - a to će reći spremnost da prihvatite da sve, ali baš sve - što budete videli može biti potpuno drugačije nego što vam izgleda... Kraj razgovora."
     I tek pošto je već prilično odmakao na svom putu ka plenti Tempeu se učini da je u Nakamurinim rečima bilo i skrivenog prekora. Jer, upravo su Tempe i njegova ideja o 'foto-stripu', odnosno 'crtanom filnu', učinili da se Kvintanjani iz prve ruke obaveste o tome kako ljudska bića zapravo izgledaju. (Ukoliko je to, uopšte, bio prekor.)
     Pojava planete još više kod njega pojača ovakva razmišljanja. Njeno bezazleno belo lice, ovenčano belim cirusima i bez i tračka ledenog prstena ili minule katastrofe, ljupko je plovilo kroz prazninu, potiskujući tminu i bledi zvezdani prah prema ivicama ekrana. Gotovo istovremeno, daljinomer stade da izbacuje brojke uz brzo čegrtanje. Duž pribrežnih obala Nordstralije, krcatih fjordovima, hladni front donosio je spljoštene slojeve oblaka sa severa. U međuvremenu, i Heparija postade vidljiva - u popriličnom skraćenju - na istočnom ispupčenju globusa; protezala se ispod tamnog pojasa, i samo su se u njenim polarnim područjima blistali ledeni planinski vrhovi. Hermes ga obavesti da će kroz dvadeset osam minuta dotaći amosferu, i on na to izvrši malenu ispravku u svojoj putanji.
     U kontrolnoj odaji Gerbert i Krsting nadzirali su rad Tempeovog srca, pluća i funkcionalnih moždanih struja, dok su u navigacionoj prostoriji kapetan, Nakamura i Polasar budno pratili letelicu, spremni da se umešaju u slučaju bilo kakve opasnosti. Mada ne beše sasvim jasno kakve bi vrste ta opasnost mogla biti, kao što ne beše jasna ni priroda njihovog mogućeg uplitanja, već sama činjenica da su glavni fizičar i glavni inženjer stajali spremni pored Stirgarda unosila je bodrost u turobno (da se o napetosti i ne govori) raspoloženje na brodu. Teleskopi za osmatranje pružali su potpuno jasnu sliku srebrnaste čiode na kakvu je Zemlja sada bila nalik, odražavajući isto uvećanje kako bi raketa sve vreme stajala naspram mlečnobelog diska Kvinte. Konačno, DEUS ispuni atmosferski monitor, koji je sve do tog časa bio potpuno prazan, narandžastim brojkama: letelica se nalazila na dve stotine kilometara iznad okeana, sred proređenih gasova, počinjući da se zagreva. Njena sićušna senka pade na more oblaka i ubrza, dok je promicalo preko njegove devičanske beline. Zemljin kompjuter, odašiljući čitavu salvu impulsa, uputi prema Hermesu poslednje podatke o letu, budući da je kroz trenutak ili dva plazmatična jastučad nastala usled trenja u debljim slojevima vazduha trebalo da onemoguće svaku dalju komunikaciju sa matičnim brodom.
     Jedna zlatna iskrica označi mesto na kojem je Zemlja ušla u jonosferu. Svetlost, odmah potom, naraste i proširi se: to je pilot uključio rakete za kočenje. Senka iščeze, u trenutku kada letelica utonu među oblake. Posle dvanaest minuta, cezijumski časovnici sa zadatim i sa stvarnim vremenom poklopiše se, a spektograf, koji je do tada pratio plameni odsjaj što ga je iz sebe lučio motor lendera, zamrači se; prikazujući, potom, drugi red nula, na njemu konačno zablista klasična reč: brennschluss.
     Hermes je plovio visoko iznad Kvinte, kako bi tačku na koju je Zemlja trebalo da se spusti sve vreme imao pod sobom, u svom nadiru. Glavni osmatrački ekran bio je ispunjen neprobojnim zidom oblaka. Kao što beše dogovoreno, domaćini su, iznad tog područja, u prekrivač od oblaka ubacili ogromne mase metalnog praha, stvorivši na taj način štit koji je trebalo da onemogući svako radiometrijsko utvrđivanje mesta prizemljenja. Stirgard je odlučio da prihvati i ovaj uslov, ostavivši, međutim, sebi pravo da preduzme 'drastične mere' u slučaju da neki od laserskih signala, koje je Tempe trebalo da šalje svakih sto minuta iz bilo kog razloga ne stigne do Hermesa.
     Kako bi, u poslednjoj fazi sletanja, obezbedili pilotu makar malu meru vidljivosti, fizičari su njegovu letelicu opremili dodatnim odeljkom u koji je smeštena gasovita mešavina srebra i slobodnih amonijačkih radikala, izložena visokom pritisku. I kada je letelica prodrla u stratosferu i zabola se u nju svojim krmenim delom, i njena se ognjena griva stala sa svih strana uzdizati prema pramcu, taj se odeljak uz pomoć detonatora oslobodi. Tako oslobođen, i potisnut nadole, odeljak dođe u dodir sa plamenom i plazmom i usled vreline se istopi. Burno se šireći, gasovita smeša poprimi izgled levka kakvog tornada i u svom jarosnom vihoru, pomamno tutnjeći, procepi prekrivač od oblaka i načini u njemu široko vrtložje. Istovremeno, izbacujući iz mlaznika tečni kiseonik umesto hipergola, letelica razveja plazmatičnu jastučad i raščisti sebi vidno polje.
     Kroz na toplotu otporna sočiva kamera sada se već moglo videti sletno polje, uokvireno nabreklim olujnim oblacima. Pilot ugleda četvorougaonu površinu svemirske luke, oivičenu, na severu, planinskim obroncima, a na preostalim stranama crvenim iskrama što su na uskovitlanom vazduhu podrhtavali poput zadimljenih plamičaka sveća. Iz tih su se iskrišta izlivali mlazevi metalnog praha. Eksplodirajuća smeša amonijačnih jona i srebra ispunila je svoju svrhu: da iz preostalih oblaka iznad sletnog polja izazove kišu. I zaista, na tle se spusti pravi potom, i zadimljene, purpurne iskre tokom nekoliko narednih minuta gotovo da zgasnuše. Zgasnuše, ali ne utrnuše. Malo potom ponovo zablistaše, tvoreći prljave pramenove vodene pare. Usmerivši, kroz oblake pare koje je razvejavao olujni vetar, pogled prema jugu, pilot ugleda neko crno zdanje nalik na prignječenog oktopoda ili lignju, sa bezbroj račvastih, blistavih traka. Trake, međutim, nisu predstavljale ni vodove ni drumove: bile su lučno i poprečno postavljene. Utisak o oktopodu, pak, mogao je poticati i od jednog polifemskog oka koje ga je, iz tog zdanja, posmatralo oštrim, svetlucajućim pogledom. Po svoj prilici je u pitanju bio ogroman optički paraboloid koji je pomno pratio njegovo sletanje.
     Dok se spuštao, zelenilo bregova na severu, s one strane sletnog polja, poprimi, međutim, drugačiji izgled. Ono što je iz velike visine imalo izgled strmog, šumovitog masiva, sa pravougaonom betonskom pločom koju su postavili i izravnali roboti, sada izgubi privid lisnatog gorja. Jer, nisu se to krošnje drveća preplitale da ustroje njegovo tamnozeleno, kosmato lice - već je to bio suv, beživotan, žbunast splet - splet grotesknih bodljikavih žica, ili učvorenih cevi, ili kablova. Prinuđen da skrene pogled sa šumovitih padina gde je belina mestimičnih čestara narušavala sivosrebrnastu masu četinarskih iglica, on ugleda jedan artefakt tuđinske tehnologije čije je ustrojstvo odudaralo od svih zemaljskih pravila. Da su, na primer, ljudi pokušali da oblikuju pejsaž oko svemirske luke smeštene u širokoj udolini između metropolisa i planinskih zaravni, sigurno bi se postarali da urede teren, nastojeći da, zarad njegove buduće svrhe, ne zaborave ni na geometrizovanu estetiku. Izvesno je da gole padine ne bi prekrili čitavom džunglom divlje ustrojenih prepleta i čvorova - koja, pravo govoreći, jedva da je mogla biti delo graditelja čija je namera bila da vojne ciljeve prekriju mrežom lažne vagetacije; jer, usled svoje upadljive neprirodnosti maska bi istog časa samu sebe odala.
     Kada se letelica, spuštajući se, gotovo sasvim približila sivoj betonskoj pisti, čitav planinski venac, pritisnut navalom oblaka što su se vraćali, iščeze među njima nalik na bodljikavu kožu nekog gmaza, prošaranu bubuljičavim osipom. Međutim, pre no što ga je ta nesvakidašnja užasnost mogla navesti na razmišljanje o razlici između uobličavanja tehnoloških naprava i omogućavanja, potom, da se samousmeravaju u svojim daljim promenama, i pre no što stiže da još jednom osmotri zdanje na jugu - onog oktopoda što je već tonuo za obzorje, posmatrajući ga i dalje svojim svetlucavim okom usađenim u crnilo - dođe trenutak da pređe na ručno upravljanje. Pritisak od četiri gravitacije spade na dve; komprimovani kiseonik suknu u obliku ledenog mehura iz mlaznika; zglavkaste noge - savijajući se i šireći - izroniše ispod krme. A kada dodirnuše čvrsto tle, motor još jednom grmnu i potom, zaneme.
     Tristatonska letelica načini još nekoliko manjih pokreta na svom postolju, kao da se meškolji, a onda se potpuno ukoči. Pilot oseti u stomaku neku težinu, upadljivo različitu od one koja nastaje usled usporavanja. Šištanje prigušivača udarca stade lagano da zamire i on otkopča remenje kojim je bio opasan; potom ispusti vazduh iz bezbednosnih jastučića što su ga obujmljivali sa svih strana i ustade. Remenovi mu skliznuše s ramena i grudi. Aparati za ispitivanje okolne atmosfere nisu ukazivali na prisustvo otrovnih gasova; pritisak je iznosio hiljadu sto milibara; međutim, budući da je imao nalog da iz broda iziđe s kacigom na glavi, to ne propusti da crevo za dovod kiseonika veže za vlastitu bocu. Pošto se kamere isključiše, svetlost u kabini se pojača. On se obazre oko sebe da proveri šta je dovukao sa sobom. Sa svake strane sedišta stajao je po jedan masivni kontejner; zahvaljujući točkićima, mogli su poslužiti kao ručna kolica. Sa mnogo brižnosti, Haraš je na njima ispisao ogromne bojke, 1 i 2, kao da bi ih bilo moguće pobrkati. Nema sumnje, Haraš mu je zavideo, mada to nijednim znakom nije odavao. Bio je dobar drugar, taj Haraš, i pilot požele da ga u ovom trenutku ima kraj sebe. Udvoje bi, možda, bili u stanju da se uspešnije ponesu sa zadatkom koji je sada stajao pred njim.
     Mnogo pre ovog leta, dok su postojale samo Laugerove reči, izgovorene na Euridici, kojima ga je bodrio da će 'videti Kvintanjane', zapao je u depresiju - koju DEUS nije propustio da uoči - ali posle razgovora sa lekarom Tempe odluči da ne prihvati dijagnozu koju je mašina postavila. Nije u pitanju bilo njegovo uverenje da su, budući zasnovani na pogrešnim pretpostavkama, pokušaji komuniciranja sa Kvintanjanima ostali lišeni svakog smisla; nije ga to pritiskalo, već činjenica da su se upustili u igru kontakta u kojoj je akt nasilja predstavljao najjači adut. Ipak, tu primisao je zadržao za sebe, budući da je iznad svega želeo da ugleda Kvintanjane. Kako je i mogao, uprkos svim svojim sumnjama i neverici, okrenuti leđa jednoj ovakvoj prilici? Arago se počeo sumorno odnositi prema njihovoj politici čak i pre no što je bila skovana fraza 'ispoljavanje sile'. Arago je laž nazvao lažju, napomenuvši u nekoliko navrata da se upuštaju u takmičenje što uspešnijeg varanja; da toliko silovito traže da uspostave kontakt da se, praktično, sve više od njega udaljuju; da se sve više prekrivaju maskama i ratnim lukavstvima - što ih je, možda, činilo bezbednijim, ali što ih je, istovremeno, sve više i više udaljavalo od istinskog uvida u jednu Tuđinsku Inteligenciju. Kao da su jedva čekali da Kvinta ponovo počne da vrda, spremni da udare posle svakog njenog odbijanja, učinivši na taj način cilj ekspedicije utoliko manje dostižnim ukoliko su brutalniji postajali udarci koje su zadavali da bi svoj cilj ispunili.
     On pokrenu ulazna vrata, ali je još neko vreme morao da sačeka na rezultate analiza. I dok je njegov kompjuter vario pribavljene podatke o hemijskom sastavu tla, o snazi vetra, o spoljnoj radijaciji (praktično, nula), nije se predeo razmišljanju o sledečim fazama programa; misli su mu, u stvari, krenule put svih onih rđavih stvari koje je do sada potiskivao u sebe. I Nakamura je delio redovnikovo mišljenje, ali mu se nije otvoreno pridružio, jer je ono podrazumevalo povlačenje. I sam Tempe je davao za pravo ocu Aragu. Pa ipak, pitanje ispravnosti ili krivice nije ga moglo odvratiti. Ukoliko je Kvinta zaista bila pakao, pa, Tempe je bio spreman da se uputi i u sam pakao, ukoliko je to bio uslov da se sretne sa Kvintanjanima.
     Istini za volju, ono na šta je do sada naišao nije bilo nalik na pakao. Vetar, devet metara u sekundu; vidljivost, ispod prekrivača od oblaka, dobra; nije bilo otrovnih gasova, kao ni mina ili eksploziva skrivenih ispod betonske piste, koja je bila pomno pretražena pomoću ultrazvuka. A onda se začu zvižduk: to se pritisak u kabini izjednačavao sa pritiskom napolju. Tri zelene lampice zasvetleše iznad ulaznih vrata. Teški poklopac načini polukrug i kliznu naviše. On začu škripanje lestvica koje se stadoše spuštati, i malo potom, tupi zvuk kada pod određenim uglom prionuše uz betonsku pistu. Pilot izviri i pogleda napolje: puno blistavilo dana preplavi ga kroz staklo na kacigi. Sa visine od oko četiri sprata mogao je dobro da sagleda prostranu ravninu svemirske luke, ispod neba koje ponovo bilo prekriveno oblacima. Severna brda su nestala u izmaglici. U daljini, mrk i crvenkast dim video se iz čitavog niza okana u tlu. Naspram te pozadine uzdizao se jedan ogroman, nakrivljen toranj, još iskošeniji nego toranj u Pizi. Bio je to lažni Hermes, samotan i zagonetan u toj pustoši, ukopan u tle otprilike na milju udaljenosti. Nigde nije bilo ni žive duše.
     U pravcu u kojem su se brda skrivala iza niskih oblaka, na samom rubu betonske piste, nalazila se neka niska, cilindrična zgrada, nalik na Hangar za cepeline. Jarbolasti balvani štrčali su iznad nje, međusobno povezani blistavim nitima nalik na paukovu mrežu razapetu preko čitave četvrtine obzorja. Oktopod-metropolis, sa svojim svetlucavim okom, nestao je iza zavese od dima na suprotnom obzorju. Sada ga, pomisli pilot, posmatraju posredstvom te paučinaste mreže. Pažljivo je osmotrivši pomoću dogleda, sa iznenađenjem zaključi da je vrlo nepravilnog oblika. Materijal od koga je mreža bila načinjena visio je neravnomerno raspoređen, tvoreći manje i veće praznine, poput stare mreže koju je neki džinovski ribar razapeo preko kolja - kolja toliko opterećenog vlastitom težinom, kao i težinom same mreže, da se povijalo u svim pravcima. Sve je to delovalo nekako aljkavo. U svakom slučaju, svemirska luka bila je potpuno pusta, kao da je neko izdao nalog da se, usled približavanja neprijatelja, čitavo područje napusti. Odbacujući od sebe primisao, koja je bila koliko snažna toliko i odbojna, da pred sobom nema antene već da, zapravo, posmatra delo nekih čudovišnih insekata, on se stade spuštati niz lestvice, pognuvši se pod teretom kontejnera koji je nosio. Bio je težak gotovo stotinu kolograma. Stigavši do kraja lestvica on otkopča remenje, spusti kontejner na beton, i stade ga gurati prema 'Hermesu', koji se koso uzdizao stojeći na svom u tle nabijenom kremenom delu. Hodao je odmerenim koracima, ne žureći, tako da kod onih koji su ga posmatrali (ni trenutka nije posumnjao da ga posmatraju) ne izazove ni trun podozrenja.
     Bilo im je, bez sumnje, potpuno jasno da će se on potruditi da pregleda olupinu; ono, međutim, što nisu znali, bilo je kako će to učiniti. Dospevši do krme, gde su mlazevi letelice načinili zrakastu pukotinu na betonskoj pisti, on zastade i obazre se oko sebe. Mogao je da čuje, čak i kroz kacigu, kako vetar zavija, ali ga, zaštićen svemirskom odećom, uopšte nije osećao. A onda, kratki zvižduci hronometra opomenuše ga da je vreme da se lati posla. Malene, duraluminijumske lestvice na rasklapanje, kako se ispostavilo, nisu mu bile ni potrebne. Tačno iznad levka mlaznika, koji su se pri padu pretvorili u neku vrstu džinovske harmonike, jedna nagorela rupa zjapila je na krmenom delu. Metalne oplate na rupi bile su izvijene prema spolja; bio je tu i jedan patrljak brodskog rebra, takođe posuvraćen usled eksplozije. Ukoliko bi se našao u škripcu, lako bi se kroz rupu mogao uvući u letelicu, pri čemu bi jedino morao paziti da mu oštre ivice pukotine ne razderu svemirsku odeću. Trenutak potom, uspuza uz jedan od krakova na koje se letelica dočekivala pri sletanju, i koji čak nije dospela ni da sasvim ispruži - toliko su se žurili da otvore vatru. Nije to, dakako, bilo baš sasvim lišeno smisla, budući da su svemirske letelice uvek bile najranjivije u trenutku kada su isključivale glavni motor i kada su čitavu svoju težinu polagale na svoje rasklopljene stožere.
     Vukući sve vreme za sobom kontejner, on što je veše mogao ispruži vrat, kako bi osmotrio stanje u utrobi broda. Sa mesta na kojem se nalazio nije mu bilo moguće da sagleda i pramčane otvore, koji su bili zavareni; međutim, ipak mu pođe za rukom da ugleda vrata koja su vodila do brodskog skladišta. Na njegovo iznenađenje, bila su zaključana i nisu odavala nikakav znak da je bilo pokušaja da se nasilno otvore. Uostalom, ne bi bilo nimalo lako otvoriti ih spolja. Čudno... Pošto su uništili pogonske odaje jednim jedinim teškokalibarskim hicem - učinivši da se brod, pogođen, poprilično iskosi - zbog čega bi se u njega uvlačili kroz jednu radioaktivnu pukotinu prečnika jednog metra, umesto da ga prethodno, pomoću dovoljno čvrstih skela isprave, i tek se potom probiju u njegove središnje delove? Da li je to značilo da ni posle stotinu godina ratovanja nisu imali inženjerce s odgovarajućom opremom, niti sposobne vojne inženjere? Sasvim zbunjen ovakvim ponašanjem ovdašnjih vojnika, i dalje se mučio sa kontejnerom, pošto ga je konačno uvukao za sobom... On uperi radiometar put najgušće tmine. Jednonamenski reaktor se istopio, baš kao što su to njegovi tvorci i bili planirani, i kroz Kvingstonove ventile ugrađene upravo iz tih razloga, izlio se na betonsku podlogu svemirske luke, načinivši tu omalenu, radioaktivnu baru. Odajući u sebi priznanje Nakamuri i Polasaru na veoma uspešno obavljenom poslu, on ugasi ručnu svetiljku. Sve oko njega bilo je tiho i, ponovo, nejasnih obrisa.
     Od pogonskih odaja čak ni parčad nije preostala. Držači su bili načinjeni tako da podnesu teret dizanja dvehiljadutonske, prazne, lažne letelice, i da se, ipak, raspadnu na najmanji nalet vazduha. Kazaljka na Gajgerovom brojaču smiri ga pokazujući da tokom sledećeg sata neće primiti zračenje veće od jedne stotine rendgena... On, konačno, pristupi poslu, izvukavši iz kontejnera dve spljoštene metalne kutije i izručivši na pod njihovu sadržinu: ogroman broj sintetičkih insekata, s ugrađenim mikrosenzorima. Zatim se pažljivo spusti na kolena među njih, kao da odaje poslednju poštu razorenom brodu, i okrenu prekidač za pokretanje mahanizma što se nalazio na dnu veće kutije. Razasut preko čitavog zakrivljenog metala, roj odjednom ožive. Nasumično, mahnito se koprcajući na svojim vlaknastim nožicama - nalik na prave kukce koji, našavši se na leđima, nastoje svim silama da se iskobeljaju i ponovo osove na noge - insekti jurnuše na sve strane. On strpljivo počeka da ga i poslednji među njima napusti. Kad preostade samo jedan par, očigledno u kvaru, bespomoćno kružeći podno njegovih kolena, on ustade i iziđe na dnevnu svetlost, vukući sada gotovo prazan kontejner za sobom. Na pola puta nazad on sa njega skide jednu grivnu, postavi je na njeno sklopivo postolje, i upravivši je prema krmi, konačno se vrati na Zemlju. Tačno pedeset devet minuta proteklo je otkako je sleteo. Tridesetak preostalih upotrebi da načini nekoliko snimaka okoline, hvatajući, pre svega, onu visokorazapetu mrežu, i koristeći se pri tom različitim filterima i sočivima. I tek potom uvuče lestvice u letelicu.
     U zatamnjenoj kabini, kompjuter je već bio na delu. Preko releja, postavljenog na pola puta između lažnog Hermesa i Zemlje kako bi signal bio što jasniji, insekti su, koristeći se infracrvenim emisijama, već izveštavali o svojim nalazima. Zajedno sa kompjuterom i njegovim programom, tvorili su, zapravo, jedan nesvakidašnji elektronski mikroskop. Mikroskop je delovao nesvakidašnje samo po tome što je, prostorno, bio izdeljen na nekoliko podjedinica. Desetak hiljada njegovih sićušnih kukaca prekopavali su sve uglove olupine, zavirujući ispod pepela, čađi, prašine, otpadaka, kao i komadića šljake i istopljenog metala - sve u nastojanju da ustanove prisutnost nečega što ne pripada, izvorno, samo brodu. Njihove elektronske glavice bile su "ordotropične' - što će reći u najvišoj meri osetljive na molekularna ustrojstva prisutna u svim živim (kao i neživim) mikroorganizmima. Kukci, previše ograničeni da bi mogli samostalno da vrše dijagnozu, služili su tek kao daljinska sočiva mikroskopa-analizatora koji se nalazio na Zemlji; ovaj, pak, već je počeo da od prikupljenih podataka slaže prve mozaike i, istovremeno, da ih tumači. Bilo je očevidno da je tehnobiotičko umeće ovdašnjih inženjera smrti zaslužilo sva priznanja. Insekti su omogućili da se, čak i u najbezazlenijem smeću, ustanovi prisustvo sporodelujućih virusa. Zapravo, milioni virusa bili su rasejani svuda unaokolo, izigravajući bezazlene čestice prašine. Međutim, kompjuter nije još sa punom pouzdanošću odredio dužinu perioda njihove primirenosti. U pitanju su bile spore - jajašca - usnula u svojim molekularnim inkubatorima, da bi odatle izronila tek posle nekoliko nedelja ili nekoliko meseci. Na osnovu toga on izvede neizmerno važan zaključak: trebalo je da planetu napusti živ i dobar, kako bi kugu preneo na palublje Hermesa. Ovakav zaključak, nepobitan u svojoj logičnosti, učini da mu se misao veže za gest krajnje odvažnosti. Na kraju krajeva, samo ukoliko se vrati na brod poslužiće kao prenosilac smrtne presude. Ali u tom trenutku, na ovoj tački, iznenadne sumnje ophrvaše ga. I virusi su mogli biti tek puka varka. Pošto im otkrije prisustvo, čovek je mogao biti nadvladan potrebom - imajući u vidu upravo opisana razmišljanja - da učini nešto nesmotreno. A kako je samo lako bilo nekom brzopletom i lakomislenom da krene u susret nesreći!
     Nalazio se, u stvari, u položaju čija je priroda bila tipična za algebru sukoba. Jedan igrač načinio bi model svog protivnika - model koji bi, istovremeno, obuhvatio i protivnikov model date situacije, a onda na njega odgovorio modelom modela modela, i tako dalje, do u beskonačnost. U takvoj igri više nije bilo nikakvih čvrstih, pouzdanih činjenica. Veoma lukavo, pomisli pilot - đavolski lukavo. U stvari, umesto rafinovanih naprava ovde bi, pre, bio dobrodošao neki egzorcist... A onda me se hronometar svojim zviždukom probi do ušiju: stotinu minuta je isteklo. Sa dlanovima nadole, on obe šake položi na metalne ploče i oseti blago peckanje struje što je uticala u kompjuter, kako bi put Hermesa bila odaslata jednobitna laserska poruka da je njegov izviđač još u životu.
     Bilo je vreme za pravo izviđanje. On se žurno spusti niz lestvice, vukući za sobom drugi kontejner, i iz njegovog zadnjeg pregratka potom izvuče sklopno vozilo: nalik na moped, sa sedištem i pneumatskim točkovima, na električni pogon. I dok se usmeravao prema severu, u pravcu planinskih obronaka, prema visokorazapetoj mreži kod usamljenog hangara, sitna kiša stade da ga prska. Sivkasta izmaglica, istovremeno, učini nejasnim obrise hangara koji je postajao sve veći što mu se više približavao... On, konačno, zaustavi svoje vozilo ispred hngara, obrisa rukavicom kišne kapi što su mu se slivale niz staklo na kacigi, i iskreno se zapanji. Ogromno zdanje mu se, u isti mah, učini i sasvim tuđe i neshvatljivo prisno. Bez prozora, sa izbočenim zidovima poduprtim masivnim, uzastopnim rebrima nosača, zdanje je izazivalo utisak otuđenosti i od arhitekture i od prirode. Bilo je, zapravo, nalik na lešinu kakvog kita u čiju utrobu je prethodno ispaljena granata sa komprimovanim gasom, kako bi se do čudovišnih razmera nadula, ispunjavajući iznutra konstrukciju nalik na konstrukciju kakvog mosta, sve dok umiruće telo nije čvrsto prionulo uz čitav okriv... Na jednom mestu, između dva rebra, zjapio je polukružni otvor. Pilot skide kontejner sa vozila i stade ga ispred sebe gurati kroz prolaz, koji je vodio u neprozirnu tminu. A onda, čim se našao u unutar, sa svih strana obasja ga zaslepljujuće bela svetlost. Nalazio se u podnožju jedne dvorane u kojoj bi čak i najveći strajder delovao sićušno, poput mrava. Dvorana je bila opasana nizovima galerija koje su se, izvijene i međusobno spletene, protezale jedna iznad druge; bio je to savršen privid nekog čeličnog pozorišta, iz kojeg su, međutim, bili uklonjeni i pozornica i sedišta. A u samom središtu dvorane, na jednoj rešetkastoj metalnoj ploči, stajao je đerdan od cveća blistajući poput kristala. Približivši mu se, pilot ugleda kako tačno iznad đerdana visi potpuno prozirna, obrnuta piramida. Njene stranice su postajale vidljive samo pod veoma oštrim uglom odbleskujući pod silnom svetlošću. A onda, duboko u tom staklenom tetraedru, pojaviše se dijamantska slova:

     OVO JE POZDRAV

     Kristalasti pupoljci rascvetaše se u bezbroj divotnih boja, od azurnoplave do tamnoljubičaste. Njihove zrakaste čašice rastvoriše se, i u svakoj od njih stajao je blistavi dijamant. Pojavi se, odmah, i novi natpis:

     ISPUNJAVAMO VAM VAŠE ŽELJE

     Stajao je tako, potpuno nepomičan, sve dok se duga gorućih kristala ne zatamni, pretvarajući se u puku sivoću. Dijamanti su još nekoliko trenutaka svetlucali, krvavi poput rubina, a onda i oni utrnuše, i sve se preobrati u najtananiji pepeljast prah.
     Sada je stajao pred bodljikavim kalemom žičanih navojaka, i trenutak potom nove reči zasjaše zelenom bojom u samom srcu kristala:

     POZDRAV ZAKLJUČEN

     On podiže pogled sa zamirućih slova i oči mu krenuše duž galerije, i duž njihovih zavijenih ograda. Na pojedinim mestima galerije su bile odvojene od udubljenih zidova. A onda se odjednom trže, kao da ga je nešto tresnulo posred lica. Tog je časa naime, konačno postao svestan zbog čega mu je ovo zdanje izgledalo toliko poznato: predstavljalo je, kako iznutra tako i spolja, savršenu Hermesovu repliku, samo stotinu puta uvećanu. Galerije su, zapravo, u celosti podržavale skele što su sa svih strana opasivale brod u trenutku njegovog sklapanja, da bi, potom, bile raznesene u eksploziji u trenutku njegovog prizemljenja. A rebra uvučena fasadu, bila su rebra broda, koja su optočavala njegov posuvraćen trup sa spoljašnje strane. Svetiljke ispod prepletenih balkona stadoše, lagano, jedna za drugom trnuti, sve dok iznova ne zavlada posvemašnja tama; kroz nju su se, lebdeći u vazduhu, još samo probijale reči POZDRAV ZAKLJUČEN, svetlucajući sve slabašnijom zelenkastom svetlošću.
     Šta sada? Pošto su zašli u olupinu broda, iskopirali su ga gotovo neumnom preciznošću - ili, možda, sa primesom tanane poruge - tako da se on, kada uđe u to neobično zdanje, oseti kao da korača trbuhom kakve preklane, a potom i iskasapljene životinje. Bilo da je u pitanju bilo delo kakvog zluradog nitkovluka, ili, pak, ritual ne-ljudske kulture koja je na ovaj način iskazivala svoje gostoprimstvo, on, u svakom slučaju, oseti kako mu se um kreće lavirintom iz kojeg kao da nije bilo izlaza. Uzmičući u tmini, on nalete na vlastiti kontejner, koji se prevrnu uz bučan tresak. Buka ga istovremeno i otrezni i razgnevi. Potrčavši, on izgura kontejner na dnevnu svetlost i napolje, na kišu. Vlažni beton je u međuvremenu postao tamniji. U daljini, kroz srebrnasto rominjanje kišnih kapi, ugleda svoju letelicu koja je ličila na iglu. Prljavi stubovi dima, koji su se i dalje izvijali iz onih crvenih mangala, međusobno su srastali, tvoreći mutni prekrivač od oblaka. Usamljen u svoj toj pustoši - mrtva, nakrivljena kula - štrčao je lažni Hermes. Pilot žurno proveri časovnik: preostao mu je skoro još čitav jedan čas od drugih stotinu minuta. Stoga se svojski potrudi da od sebe odagna gnev, i da se sa svetom oko sebe suoči hladne i trezvene glave.
     Ukoliko su već bili u stanju da izgrade ratne mašine, da pripremaju i izvode vojne operacije, da ostvaruju zamašna graditeljska dela ne samo na planeti već i u svemiru, pa, u tom slučaju, mora biti da su sposobni za logičko razmišljanje. Ukoliko nisu spremni da mu se pokažu, pa, u najmanju ruku, mogli su ga kakvim putokazima usmeriti ka svojim terminalima gde bi se i sam osvedočio - koristeći se šifrom koju su već mesecima pokušavali da im doture, koristeći se jednačinama algebre sukoba - da je svako opštenje među njima lišeno i najmanjeg smisla. Argumente nadmoćne sile mogli su pobijati praktičnim, racionalnim argumentima, ili se obratiti nekom više autoritetu, koji bi im, bar, dao mogućnost da biraju između različitih načina uništenja. Ali ovde nije bilo ni putokaza, ni terminala, niti ikakvih naprava za razmenu informacija, ničega - pa i manje od ničega, imajući u vidu metalni prah razvejan po oblacima; ili lešinu njihovog broda, zaraženu skrivenim nosiocima kuge; ili njegovu naduvenu kopiju, nalik na žabu koju je neki umobolnik naduo, kako bi poslužila kao svetilište gostoprimstva; ili kristalni cvetni đerdan koji mu je poželeo dobrodošlicu pretvarajući se u pepeo. Svečani obred pun međusobno suprotstavljenih značenja, koji kao da je zborio: "Nema ovde ničega za vas, uljezi. Od nas nećete izvući ništa, ni svojim ognjem ni ledom kojim nas zasuste; ovde vas očekuju samo zamke, razočarenja i maske. Vaš izaslanik može raditi što god mu je volja. Svuda unaokolo naići će samo na skamenjenu tišinu; i biće tako sve dok, prinuđen da se odrekne svojih očekivanja, podivljao i poražen, ne zapadne u stanje haotičnog gneva; i ne počne da uništava sve što mu dođe pod ruku, te i sebe samog pokopa pod silnim ruševinama - a možda se i iskobelja ispod njih, i pohita da se što pre vine put nebesa, ali ne sa saznanjima kojih se dokopao u mirnom povlačenju, već u panici samo, beži kao bez duše." I čak i da je bio u prilici da bilo šta na silu uzme, da se pod oružjem probije i na zabranjena mesta, u gvozdena područja jenookog metropolisa s one strane dimnog zida, gotovo je izesno bilo da bi u ovoj tuđinskoj, ne-ljudskoj okolini utoliko manje saznao ukoliko bi oštrije nasrtao - lišen sposobnosti da uoči razliku između onog što je saznano i onog što je razoreno.
     Kiša je i dalje padala. Oblaci se spustiše još niže, obavijajući i sam vrh Hermesove olupine. Iz jednog pregratka u kontejneru on izvuče biosenzor, napravu do te mere osetljivu da je bila u stanju da na udaljenosti od pet stotina metara jasno zabeleži čak i ćelijski metabolizam kakve mušice. Kazaljka je, međutim, sve vreme poigravala iznad nule, pokazujući da je i ovde, kao i na Zemlji, životnih oblika bilo svuda. Ali bakterije ili polen jedva da su mogli poslužiti kao Arijadnino klupče. Uspinjući se uz lestvice, on izoštri senzor što je više bilo moguće i usmeri ga prema dimnim stubovima na jugu, prema zdanjima izračvanog metropolisa što se iza njih krio. Senzor je i dalje, iako tek slabašno, stajao u blizini nule. Pilot pojača žižnu daljinu, do poslednjih granica. Iako prosejan metalnim prahom dim mu nije predstavljao nikakvu prepreku, baš kao ni sami zidovi; međutim, kad preko obzorja pređe biometrom, kazaljka na njemu se ni ne pomače. Mrtav gvozdeni grad? U to je bilo do te mere teško poverovati da on, potpuno mahinalno, protrese napravu, kao da je u pitanju časovnik koji je iznenada stao. I tek kada se okrenuo oko sebe i spravu usmerio prema onoj visokorazapetoj, paučinastoj mreži, stade kazaljka da podrhtava, napred-nazad. A kada bi spravu još više pomerio ulevo ili udesno, kazaljka bi stala da poigrava kao da je pomahnitala.
     Najzad se odluči - i potrča prema svom vozilu; pošto kontejner postavi iza sedišta, a biosenzor smesti na dvokraki držač volana, uputi se prema mreži razapetoj među gorostasnim jarbolima.
     Lilo je kao iz kabla. Barice koje su se na betonskoj podlozi stvorile usled kiše prštale su pod točkovima njegovog vozila. Niz kacigu su mu se slivali mlaževi vode, zaslepljujući ga; ipak, sve je vreme na oku držao kazaljku, koja je sada brzo podrhtavala. Sudeći po odometru, bio je već prevalio oko četiri milje, što je značilo da se već sasvim približio granici područja u kojem mu je bilo dozvoljeno da vrši osmatranja. Uprkos tome, pilot odluči da ubrza. I da nije bilo upozoravajućih crvenih treptaja na upravljačkoj tabli, bez sumnje bi se, glavačke, zajedno sa vozilom, survao u duboku pukotinu koja je iz daljine izgledala kao kakva crna traka prevučena preko betonske podloge. Usled naglog kočenja vozilo se zanese, skliznu na stranu blokiranih točkova i konačno se smiri na samom obodu zamašne pukotine u betonskoj podlozi. Pilot lagano siđe s vozila i pođe da osmotri prosek što se pred njim isprečio. Usled izmaglice bilo je prilično teško odrediti mu širinu; odavao je, međutim, utisak poprilične dubine. Čvrsta i ravna podloga naglo se prekidala, nastavljajući se šljunkovitim komadićima betona. Mnogi su štrčali, kao da su zariveni u glinovito tle. Pukotina, nejednake širine i bez ičega što bi je premošćivalo, predstavljala je nesumnjivo posledicu namerno izazvane eksplozije - i to ne tako davno, i u očitoj žurbi, što se moglo zaključiti i po samoj ilovači: na pojedinim mestima bila je tako razrovana i tako klimavo naslagana da je svakog trenutka moglo doći do survavanja.
     Suprotna strana, takođe sa komađem razrovanog tla, usled eksplozije, uzdizala se put široke, ne odveć strme padine, povrh koje se kroz izmaglicu mogla nazreti džinovska, visokorazapeta mreža. U popriličnim razmacima, duž strmine na drugoj strani, mogao je da vidi čelične kablove uglavljene u podloge - promera koji se, po pravilu, koristio da bi se u okomitom položaju držale kondenzacione antene smeštene, inače, u čašičaste osnovice bez držača. Dva najbliža jarbolasta stuba eksplozija je izbacila iz njihovih ležišta. Prateći pogledom pod vlastitom težinom opuštene kablove on ugleda, na visini od oko pedeset metara, na jednom od jarbolastih stubova, sklopne delove što su se, sve više se stanjujući, grupisali oko njegovog vrha - poput kakve pecaljke pod prevelikim teretom - tako da je čitava mreža, labavo viseći, nisko polegla. Najdonji kablovi gotovo su dodirivali tle. Koliko je mogao da uoči kroz izmaglicu, padina je bila prekrivena kupolastim izbočinama, svetlijim od okolne ilovače. Nije izgledalo da je reč o kupolama ugrađenih tankova sa tečnostima ili gasovima - pre bi se moglo reći da su u pitanju nejednake mogile krtičnjaka. Ili, možda, napola zariveni u tle, oklopi džinovskih kornjača? Ili, pak, kape nekih orijaških prečuraka? No, može biti da su ipak posredi bila skloništa, u stvari, zemunice?
     Iz nebesa kiša, a sa strane vetar, snažno su tukli po paučastoj mreži. Pilot uze biosenzor iz vozila i stade njime šarati po padini. Kazaljka je neprestano poskakivala prema crvenom odeljku, padala, pa ponovo dostizala maksimum; nema sumnje da nije u pitanju bilo prisustvo nekih mikroskopskih sitnih bića, niti mrava, već nešto reda veličine slonova ili kitova, kao da ih je čitav čopor tamo na padini. Od nove stotine - preostalo mu je još samo četrdeset sedam minuta. Da se vrati do letelice i čeka? Bila bi prava šteta tako protraćiti vreme. Što je još gore, to je moglo značiti da se lišava činioca iznenađenja. U glavi mu se, sada, stala uobličavati predstava o pravilima ove igre: nisu nameravali da ga napadnu, ali su mu postavili prepreke - a ako baš želi da slomije vrat, pa, neka izvoli. Dosta sa takvim mislima! Uz čudno osećanje da je stvarnost u kojoj se našao bila, na neki način, manje stvarna i od nekog sna, on iz kontejnera uze opremu pomoću koje bi mu bilo moguće da preskoči prosek i prebaci se na drugu stranu. Stavivši u jedan od džepova ašovčić, on oko sebe pritegnu držače mlaznog potisnika. U ruksak na leđima smesti biosenzor. Da bi se što bolje osigurao, on iz specijalnog pištolja izbaci klin sa najlonskim užetom: da bi bolje naciljao hitac u samo podnožje padine na drugoj strani, on osloni pištolj na svoj levi lakat. Odmatajući se na konopcu uz piskav zvižduk, klin se zabode u tle; ali kada povuče uže, klin, usled vlažnog zemljišta, popusti već u prvom trzaju. Nemajući drugog izbora, on pokrenu mlazni potisak i ovaj ga s lakoćom diže u vazduh, baš kao da je reč o pukoj obuci. On polete iznad mračnog proseka, na čijem je dnu mogao uočiti mulj, isključi mlaznik - i s lakoćom se spusti na mesto koje je odabrao: iza jedne izbočine koja mu se, dok je preko nje preletao, učini nalik na ogromnu, iznakaženu veknu hleba sa grubom azbestnom korom. Čizme mu zaroniše u debeli sloj blata, ali mu ipak pođe za rukom da održi ravnotežu. Strmina na ovom mestu nije bila preterano velika. Sa svih strana bio je okružen zdepastim, ispupčenim humkama boje pepela, sa bleđim trakama na mestima na kojima je kiša, slivajući se, ostavljala za sobom tanke brazde. Napušteno selo kakvog primitivnog afričkog plemena, u sumaglici? Ili samotno groblje sa humkama? Izvukavši iz ruksaka biosenzor on ga usmeri prema jednom neravnom, ispupčenom zidu udaljenom jedva pola metra. Kazaljka odmah poskoči u crveno polje, pokazujući maksimum, kao kad bi se kakvim malenim voltmetrom merila snaga kakvog moćnog dinama. Držeći aparat ravno ispred sebe, s izvučenom cevi - poput puške spremne da svakog časa opali - on optrča oko sive, skorele humke koja se uzdizala iz glinenog tla. Njegove čizme, šljapkajući, ostaviše duboke otiske u ilovači, koji se smesta stadoše puniti tamnom vodom. On pohita uz padinu, redom obilazeći svaku od bezobličnih humki. Zaravnjene pri vrhu, i dalje su bile upola više od njega. Zaista, savršena zdanja za stvorenja ljudskog stasa. Ali nigde nije bilo nikakvog otvora: ni okana, ni puškarnica, ni proreza za osmatranje. To, ipak, nisu mogli biti bunkeri - tako bezoblični, i potpuno zatvoreni. A nisu mogle biti ni grobnice pokojnika, jer, gde god bi okrenuo svoj senzor, život kao da je bujao. Tek radi poređenja, on usmeri cev senzora prema vlastitim grudima: kazaljka smesta pade, i zadrža se na srednjem delu brojčanika. Pažljivo, kako ga ne bi oštetio, on odloži senzor u stranu, izvuče iz džepa na bedrima ašovčić na rasklapanje i, klekavši, zabode ga u meku ilovaču. Ašovčić, trenutak potom, zagreba o neki predmet. On ukloni glineno grumenje, ali voda smeta stade puniti rupu koja se sve više dubila. On gurnu ruku u nju sve do ramena, dokle god je mogao dosegnuti, i, pipajući, naiđe na neki vodoravno postavljen koren. Podzemni sistem skamenjenih pečuraka? Ne... posredi e bilo nešto debelo, glatko i potpuno kružnog oblika. U pitanju su bile cevi, i to - što ga posebno iznenadi - ni tople ni hladne, već mlake. Gotovo bez daha, sav ubrljan blatom, on se uspravi i, zamahnuvši pesnicom, zari je u vlaknastu humku. Površina humke se ugnu, iako uz priličan otpor, i ponovo vrati u pređašnji oblik. Pilot se onda leđima osloni na nju. Kroz kišnu zavesu mogao je da sagleda još mnogo sličnih humki, sličnih, bezobličnih oblika. One bliže bile su raspoređene tako da su tvorile stazu što je vodila uz padinu, gde se, potom, gubila u izmaglici.
     A onda se, odjednom, priseti da je senzor dvojake namene: da je, naime, bio u stanju da zabeleži kako aerobične, tako i anaerobične životne funkcije. Prisustvo aerobičnih životnih oblika bilo je već nesumnjivo utvrđeno. Stoga se ponovo maši senzora, obrisa rukavicom blato što mu je isprskalo staklo na kacigi, prebaci prekidač na anaerobičko dejstvo i ponovo usmeri spravu na rapavu površinu humke. Kazaljka još jednom poče da poigrava, ovog puta bez naglih skokova. Aerobički organizmi izmešani s anaerobičkim? Ali da li je to uopšte moguće? U pogledu toga bio je potpuna neznalica - mada, s druge strane, malo je verovatno bilo da bi se ma ko sa Hermesa u tome snašao bolje od njega. Šljapćući dalje po blatu, šiban kišom, on stade obilaziti i druge humke. Kazaljka na senzoru i dalje je poigravala, ali sa promenljivom jačinom. Da li je to moglo značiti da neka od stvorenja, tamo ispod, spavaju, a da su druga budna? Kao da želi da razbudi usnule on stade lupkati po neravnim, naduvanim humkama, ali to ni u najmanjoj meri ne promeni ponašanje kazaljke. Radio je u takvoj žurbi da je gotovo pao, naletevši na jedan zapeti antenski kabl u jednom od prolaza između humki. Kabl se, pod izvesnim uglom, isteže prema paučinastoj mreži, koja je ostala nevidljiva u gotovo mlečnoj izmaglici. Koliko je već dugo odjekivao signal na hronometru, ponavljajući sve glasnije i glasnije svoje upozorenje? Stotinu i dva minuta već je proteklo, a da toga nije bio svestan. Gde li mu je samo bila glava? I šta sad? Mogao je odjuriti do svoje letelice i stići tamo za tri, četiri minuta, pod uslovom da je u tanku bilo dovoljno goriva za dvestametarski let. Ili, možda, tristametaski. A vozilom? Trebalo je prevaliti više od šest milja. Bilo bi mu potrebno najmanje petnaest minuta. Da, ipak, pokuša? A ako Hermes udari pre toga, i njegov izaslanik izgubi život ovde ne kao junak već kao preispoljna budala? On se maši za ručicu ašovčića - nije ga bilo. Džep mu je bio prazan.
     Ostavio ga je kraj rupe koju je iskopao. Nije imalo nikakve svrhe tražiti ga sada, u svoj ovoj zbrci.
     On zavitla biosenzorom obema rukama i udari njime po rapavoj površini humke; udarao je i udarao njime sve dok je ne probi, a onda iz pukotine prsnu žućkastobeli prah kao iz kakve puhare, otkrivajući ne oči stvorenja skrivenih u unutrašnjim odajama već tanke, prozračne površi jedne duboke naprsline sa hiljadama sićušnih pora - kao da je vekna hleba presečena nadvoje sekirom, sa lepljivim, gnjecavim testom u sredini. On se skameni, dižući ruke da zada još jedan udarac, a u tom času nebo iznad njega obasja zlokobna svetlost. Otvarajući vatru na antenske stubove iznad svemirske luke, Hemres s lakoćom probi oblake. Kišne kapi istog se časa preobratiše u belu paru. Lasersko sunce javi se iza oblaka. U širokom krugu toplotni udar u magnovenju zbrisa i izmaglicu i oblake svuda oko njega. Dokle god mu je oko moglo doseći, čitava je padina bila prekrivena mnoštvom obnaženih bespomoćnih izraslina; i dok se, kršeći se, džinovska paučinasta mreža zajedno s antenama u plamenu survavala na njega, on shvati da je ugledao Kvintanjane.




