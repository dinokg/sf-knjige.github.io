


Prolog: IZBOR









1. KĆER
     Kada je Linden Averi začula kucanje na vratima, glasno je jeknula. Bila je u mračnom raspoloženju i nisu joj trebali posetioci. Želela je jedino hladan tuš i samoću - priliku da se privikne na namernu strogost svoje nove okoline.
     Provela je veći deo neprirodno sparnog popodneva usred proleća useljavajući se u stan koji joj je iznajmila bolnica i tegleći oskudnu garderobu, neodgovarajući nameštaj i preteške kutije udžbenika iz svog sredovečnog dvoseda uz spoljašnje stepenice na sprat stare drvene kuće. Kuća je čučala okružena korovom kao obogaljena žaba, unakažena starošću; a kada je prvi put otključala stan, dočekale su je tri sobe i kupatilo musavih, žutih zidova, podovi pokriveni jedino oljuštenom bež bojom, atmosfera izobičajenosti na ivici nedostojanstva - i komad papira koji mora da su joj proturili ispod vrata. Papir je bio pokriven debelim, crvenim linijama nalik na ruž ili svežu krv, koje su obrazovale veliki, grubi trouglao sa dve reči unutra:

     ISUS SPASAVA

     Za trenutak je zurila u papir, a onda ga je strpala u džep. Ponude spasenja nisu joj koristile. Nije želela ništa što ne zasluži sama.
     Ipak, cedulja ju je - u kombinaciji sa ustajalim vazduhom, dugim naporom tegljenja stvari uz stepenice i samim stanom - dovela u ubojito raspoloženje. Sobe su je podsećale na roditeljsku kuću. Zato je omrzla stan. Ali bio je podesan i odlučila je da ga prihvati. Istovremeno se gadila prigodnosti svog položaja i odobravala ga. Oskudnost joj je odgovarala.
     Bila je lekar sa tek završenom specijalizacijom i namerno je potražila posao u malom, poluseoskom gradu kao što je ovaj - gradu nalik na onaj kraj kojeg se rodila i u kojem su joj umrli roditelji. Iako joj je bilo tek trideset, osećala se starom, ružnom i ozbiljnom. To je bilo pravedno: vodila je ružan i ozbiljan život. Izgubila je oca sa osam godina; majku sa petnaest. Posle tri prazne godine u sirotištu, završila je srednju školu, pa medicinski fakultet i stažiranje, a zatim specijalizirala opštu praksu. Bila je usamljena otkad zna za sebe i izolovanost je postala deo nje. Dve-tri ljubavne veze bile su više higijenske vežbe ili fiziološki eksperimenti; prošle su kraj nje, ne dodirnuvši je. Sada, kada bi se zagledala u sebe, videla je strogost i posledice nasilja.
     Dugotrajni napori i prigušena osećanja nisu naškodili bezrazložnoj ženstvenosti njenog tela, ni pomračili poželjnost njene dugačke kose boje zrelog žita, ni narušili lepotu crta lica. Usmereni i uzdržani život nije izmenio način na koji su joj se oči zamagljivale i gotovo bezrazložno punile suzama. Ali lice joj je već bilo naruženo borama od večitog mrštenja nad korenom pravog, tankog nosa i usecima nalik na otisak bola oko usta - usta koja su bila stvorena za nešto mnogo umilnije od onoga što joj je u životu zapalo. Glas joj je postao ravan, tako da je pre zvučao kao dijagnostički alat, pribor za izvlačenje pogodnih podataka, nego sredstvo za komunikaciju.
     No, život koji je vodila dao joj je nešto više od usamljenosti i podložnosti mračnim raspoloženjima. Naučio ju je da veruje u svoje snage. Bila je lekar; držala je u rukama život i smrt i naučila je kako da ih čvrsto drži. Verovala je u svoju sposobnost da podnosi teret. Kada je začula kucanje na vratima, glasno je jeknula, ali odmah je popravila oznojenu odeću, kao da time uređuje svoja osećanja i pošla da otvori vrata.
     Prepoznala je niskog, mršavog čoveka koji je stajao na odmorištu. Bio je to Džulijus Berenford, upravnik okružne bolnice. On ju je zaposlio da vodi ambulantu i odeljenje za hitne slučajeve. U nekoj većoj bolnici, zapošljavanje lekara opšte prakse na takvom mestu moglo bi se smatrati neobičnim, ali okružna bolnica je opsluživala kraj naseljen uglavnom farmerima i brđanima. Ovaj gradić, okružno sedište, postepeno je okoštavao već dvadeset godina. Doktoru Berenfordu trebao je lekar opšte prakse.
     Njegovo teme bilo joj je tačno u nivou očiju i bio je dvostruko stariji od nje. Zaokruženi stomak poništavao mu je mršave udove. Ostavljao je utisak nesvarljive osećajnosti, kao da mu je ljudsko ponašanje bilo istovremeno nerazumljivo i privlačno. Kada joj se osmehnuo ispod sedih brkova, otekli podočnjaci ironično su mu se zategnuli.
     "Doktore Averi", rekao je, pomalo zaduvan od stepenica.
     "Doktore Berenforde." Želela je da se pobuni zbog upada; zato je zakoračila u stranu i kruto ga pozvala. "Izvolite."
     Ušao je u stan, osvrćući se dok je išao ka stolici. "Već ste se uselili", primerio je. "Fino. Nadam se da vam je neko pomogao u unošenju stvari."
     Sela je blizu njega, kruto uspravljena kao da je na dužnosti. "Ne." Koga je i mogla da zamoli za pomoć?
     Berenford je zaustio da se pobuni. Zaustavila ga je jednim pokretom. "Nije problem. Navikla sam na to."
     "Pa, ne bi trebalo." Zamišljeno se zagledao u nju. "Upravo ste završili specijalizaciju u veoma uglednoj bolnici i imate sjajne ocene. Najmanje što treba da očekujete od života jeste pomoć u nošenju nameštaja na sprat."
     Govorio je samo napola u šali; ali ona je razumela ozbiljnost koja se u njemu krila, jer se to pitanje ne jednom ponavljalo u njihovim ranijim razgovorima. Ponovo i ponovo ju je pitao zašto bi neko sa njenim sposobnostima želeo posao u siromašnoj okružnoj bolnici. Nije prihvatao opširne odgovore koje je imala pripremljene; na kraju je morala da mu pruži makar približne činjenice. "Moji roditelji su umrli u gradu nalik na ovaj", rekla je. "Bili su jedva srednjih godina. Da su imali dobrog porodičnog lekara, možda bi još bili živi."
     To je bila i istina i laž, a istovremeno i osnova unutrašnjeg sukoba zbog kojeg se osećala starom. Da je kod njene majke na vreme otkriven melanom, mogla se operisati sa devedeset posto izgleda za uspeh. A da je iko vičan ili obučen na vreme uočio potištenost njenog oca, moglo se sprečiti njegovo samoubistvo. Ali istina je bila i obrnuta: njene roditelje ništa nije moglo spasti. Umrli su jer su bili jednostavno suviše nedelotvorni da bi nastavili sa životom. Kad god bi razmišljala o tome, činilo joj se da joj kosti svakog časa postaju sve trošnije.
     Došla je u ovaj grad jer je želela da pokuša da pomogne ljudima nalik na njene roditelje. I zato što je želela da dokaže da može biti delotvorna u takvim okolnostima - da nije kao njeni roditelji. I zato što je želela da umre.
     Pošto nije odgovorila, Berenford je nastavio. "U svakom slučaju, tako stoje stvari." Ozbiljnost njenog ćutanja kao da mu je bila neprijatna. "Drago mi je što ste tu. Ima li išta što bih mogao da učinim? Da vam pomognem u smeštanju?"
     Linden je bila u iskušenju da odbije ponudu, iz navike ako ne i ubeđenja, a onda se setila komada hartije u džepu. Izvukla ga je i pokazala mu. "Ovo sam našla pod vratima. Možda biste mogli da mi objasnite šta to znači."
     Berenford se zagledao u trougao i reči, promrmljao "Isus spasava" i uzdahnuo. "Profesionalni rizik. Već četrdeset godina redovno odlazim u crkvu. Ali pošto sam obučeni stručnjak koji pristojno zarađuje, ima dobrih ljudi", načinio je gorku grimasu, "koji stalno pokušavaju da me preobrate. Neznanje je jedini oblik nevinosti koji oni razumeju." Slegnuo je ramenima i vratio joj papir. "Ova oblast je odavno u depresiji. Posle nekog vremena depresivni ljudi počinju da čine čudne stvari. Pokušavaju da pretvore depresiju u vrlinu - treba im nešto što će im pomoći da se osećaju manje bespomoćno. Ovde obično postanu spasitelji. Bojim se da ćete morati da srećete ljude zabrinute za vašu dušu. U malom gradu niko nema mnogo privatnosti."
     Linden je klimnula glavom, ali jedva da je čula posetioca. Našla se zarobljena u iznenadnom sećanju na majku kako plače obuzeta samosažaljenjem. Krivila je Linden za očevu smrt...
     Namrštila se i odbacila sećanje. Odbojnost koju je osetila bila je toliko snažna da bi rado pristala da joj fizički odrežu sećanja iz mozga. Ali doktor Berenford ju je gledao kao da vidi gnušanje na njenom licu. Da bi izblegla objašnjenja, navukla je smirenost preko lica kao hiruršku masku. "Šta mogu da učinim za vas, doktore?"
     "Pa, za početak", rekao je, primoravajući se da zvuči dobroćudno uprkos njenom glasu, "mogla bi da mi kažeš ti. Ja sam Džulijus, a ti si Linden, dobro?"
     Slegnula je ramenima. "Dobro, Džulijuse."
     Nasmešio joj se; ali osmeh mu nije ublažio neugodnost. Trenutak kasnije, žurno je progovorio kao da pokušava da pretekne sopstveno oklevanje. "Zapravo sam došao iz dva razloga. Naravno, hteo sam da ti poželim dobrodošlicu u grad. Ali to sam mogao i kasnije. Istina je da hoću da te pošaljem na posao."
     Na posao? - pomislila je. Reč je pobudila u njoj nagonski protest. Tek sam stigla. Umorna sam i besna i ne znam kako da podnesem ovaj stan. Oprezno je odgovorila: "Petak je. Treba da počnem sa poslom tek u ponedeljak."
     "Ovo nema veze sa bolnicom. Trebalo bi, ali nema." Preleteo je pogledom preko njenog lica kao da traži pomoć. "To je lična usluga. Proveo sam toliko godina upleten u živote svojih pacijenata da, izgleda, više ne mogu da donosim objektivne odluke. Ili sam možda samo zastareo - možda nemam dovoljno medicinskog znanja. Sve mi se čini da mi, zapravo, treba neka vrsta konsultacije."
     "O čemu?" pitala je, boreći se da zvuči nezainteresovano. Ali u sebi je ječala. Već je znala da će pokušati da učini sve što zatraži od nje. Obratio se onom delu njene ličnosti koji nikada nije naučio da odbija.
     On se gorko namrštio. "Na nesreću, ne mogu da ti kažem. Poverljivo je."
     "Ma hajde." Nije bila raspoložena za igru pitalica. "Položila sam Hipokratovu zakletvu kao i ti."
     "Znam." Podigao je ruke kao da se brani od njene ozlojeđenosti. "Znam. Ali nije to ta vrsta poverljivosti."
     Piljila je u njega, zapanjena. Zar nisu govorili o medicinskom problemu? "To stvarno zvuči kao velika usluga."
     "Mogla bi biti. Zavisi od tebe." Pre nego što je stigla da nađe reči i upita ga o čemu to govori, Berenford je naglo nastavio. "Jesi li ikada čula za Tomasa Kovenanta? On piše romane."
     Osećala je da je posmatra dok je prekopavala po sećanju, ali nije mogla da prati tu liniju misli. Nije pročitala nijedan roman posle obavezne lektire u školi. Imala je premalo vremena. Trudeći se da deluje ravnodušno, odmahnula je glavom.
     "On živi tu blizu", rekao je lekar. "Ima kuću u blizini grada, na starom imanju zvanom 'Utočište'. Kreneš desno ka Mejnu." Ovlaš je mahnuo u pravcu raskrsnice. "Prođeš kroz centar i dve milje kasnije naići ćeš na njega. On je gubavac."
     Na reč gubavac, misli su joj se razdvojile u dva pravca. To je bio rezultat obuke - posvećenost koja ju je učinila lekarom nije umanjila odnos koji je imala prema samoj sebi. Promrmljala je u sebi Hansenova bolest - i počela da se preslišava.
     Mycobacterium lepra. Lepra. Napreduje ubijajući nervno tkivo, naročito u udovima i rožnjači oka. U većini slučajeva oboljenje se može zaustaviti primenom lekova širokog spektra na osnovi DSS - diamino-dimetil-sulfata. Ako se ne zaustavi, degeneracija može da rezultira mišićnom atrofijom i deformacijom, promenama u pigmentaciji kože, slepilom. Osim toga, bolesnik postaje podložan brojnim sekundarnim infekcijama, a najčešća od njih daje žrtvi izgled - i posledice - kao da je živa pojedena. Bolest se javlja izuzetno retko; lepra nije zarazna u bilo kom uobičajenom smislu. Jedini statistički značajan način da se dobije jeste produženo izlaganje tokom detinjstva, u pretrpanim i nehigijenskim životnim ulovima.
     Ali dok je jedan deo njenog mozga premotavao povesmo znanja, drugi je bio upetljan u pitanja i osećanja. Gubavac? Ovde? Zašto mi to govori? Bila je rastrzana između fizičkog gađenja i saosećanja. Sama bolest ju je privlačila i odbijala jer je bila neizlečiva - nezaustavljiva kao smrt. Morala je duboko da udahne pre nego što je upitala: "Šta hoćeš da učinim?"
     "Pa..." Proučavao ju je kao da stvarno misli kako ona može nešto da učini. "Ništa. Nisam te zato pozvao." Naglo je ustao i počeo da premerava sopstvenu nelagodnost špartanjem po izlizanom parketu. Iako nije bio težak, daske su prigušeno škripale pod njim. "Kod njega je bolest otkrivena na vreme - izgubio je samo dva prsta. Otkrio ga je jedan od naših boljih laboranata, baš ovde u okružnoj bolnici. Stanje mu je stabilno već više od devet godina. Jedini razlog što sam ti rekao jeste da proverim jesi li... gadljiva. Kad je reč o gubavcima." Lice mu se iskrivilo dok je govorio. "Ja sam bio. Ali imao sam vremena da to prevaziđem."
     Nije joj pružio priliku da odgovori. Nastavio je kao da se ispoveda. "Sada sam stigao dotle da ga smatram personifikacijom lepre. Ali nikada ne zaboravljam od čega boluje." Govorio je o nečemu što nikada neće moći sebi da oprosti. "To je delom i njegova krivica", rekao je kao da se brani. "Ni on nikada ne zaboravlja. Ne misli o sebi kao o Tomasu Kovenantu, piscu - čoveku - ljudskom biću. Sebe smatra za Tomasa Kovenanta, gubavca."
     Pošto je nastavila da prazno zuri u njega, oborio je pogled. "Ali nije u tome stvar. Hteo sam da znam bi li htela da ga vidiš?"
     "Da", odlučno je rekla; ali glumila je odlučnost pre radi sebe nego radi njega. Ja sam lekar. Bavim se bolesnim ljudima. "Ali i dalje ne razumem zašto treba da idem tamo."
     Podočnjaci su mu se zatresli kao da je mole. "Ne mogu da ti kažem."
     "Ne možeš da mi kažeš." Tihi glas je bio u suprotnosti sa mračnim raspoloženjem. "Pa šta uopšte misliš da mogu postići ako ne znam ni zašto razgovaram sa njim?"
     "Možeš navesti njega da ti kaže." Berenford je zvučao kao nesposobni starac. "To želim. Želim da te on prihvati - da ti kaže šta se s njim dešava. Tako neću morati da prekršim obećanje."
     "Čekaj da razjasnimo." Više nije ni pokušavala da prikrije bes. "Hoćeš da odem tamo i da ga iz čista mira zamolim da mi otkrije svoje tajne. Potpuni stranac stiže na njegova vrata i hoće da sazna šta ga to muči - iz jednog jedinog razloga što doktor Berenford hoće da se konsultuje. Imaću sreće ako ne pozove policiju."
     Berenford je za trenutak otrpeo njen sarkazam i negodovanje. Onda je uzdahnuo. "Znam. On je takav - nikad ti ne bi rekao. Toliko dugo je zatvoren u sebe..." Sledećeg trenutka glas mu je postao oštar od bola. "Ali mislim da nije u pravu."
     "Pa reci mi, onda, šta je." Linden je bila uporna.
     Otvorio je pa zatvorio usta; mahao je rukama u gestu preklinjanja. Ali brzo se pribrao. "Ne. To bi bilo naopako. Prvo moram da saznam koji od nas dvojice greši. Toliko mu dugujem. Gospođa Roman mi nije od pomoći. Ovo je medicinska odluka, ali ne mogu da je donesem. Pokušao sam, ali ne mogu."
     Jednostavnost kojom je priznao svoju nesposobnost uhvatila ju je u klopku. Bila je umorna, prljava i puna gorčine dok je pokušavala da nađe izlaz. Ali njegova potreba za pomoći bila je suviše bliska osnovnim težnjama njenog života. Ruke su joj bile vezane. Trenutak kasnije podigla je pogled ka njemu. Lice mu se otromboljilo kao da su se mišići zamorili od opterećenja smrtnosti. Progovorila je ravnim, profesionalnim glasom. "Pod kojim izgovorom da se pojavim tamo?"
     Jedva je podnela njegov uzdah olakšanja. "To znam", rekao je sa pomalo razmetanja. Zavukao je ruku pod sako, izvadio knjigu i pružio joj je. Na koricama je pisalo:

     Tomas Kovenant
     ILI ĆU PRODATI DUŠU RADI KRIVICE
     roman

     "Traži autogram." Sada je već povratio osećanje za ironiju. "Pokušaj da ga navedeš na razgovor. Ako prodreš kroz njegovu odbranu, nešto će se već desiti."
     Linden je proklinjala sebe. Nije znala ništa o romanima, nikada nije naučila da razgovara sa nepoznatima o ičemu drugom osim o simptomima. Iščekivanje neprijatnosti ispunilo ju je kao stid. Ali toliko dugo je umrtvljavala sebe da više nije imala poštovanje za one delove svoje ličnosti koji su još mogli da se stide. "Pošto porazgovaram s njim", tupo je rekla, "želeću da razgovaram i sa tobom. Zasad još nemam telefon. Gde živiš?"
     Njeno prihvatanje mu je povratilo ranije ponašanje; ponovo je postao gorak i brižan. Objasnio joj je kako da stigne do njegove kuće, ponovio ponudu da pomogne, zahvalio joj na spremnosti da se umeša u život Tomasa Kovenanta. Kada je otišao, osetila je neodređeno čuđenje što se on, izgleda, nije stideo potrebe koja ga je naterala da iskaže pred njom svu svoju uzaludnost.
     Pa ipak, od zvuka njegovih koraka koji su silazili niz stepenice osetila se nekako napušteno, kao da je ostala da sama nosi teret koji nikada neće uspeti da razume.
     Kljuckalo ju je predosećanje, ali nije obraćala pažnju na to. Nije imala nikakav prihvatljiv izlaz. Neko vreme je ostala da sedi, osvrćući se po praznim žutim zidovima, a onda je pošla da se istušira.
     Pošto je sprala sa sebe sve što je bilo podložno sapunu i vodi, obukla je zatvorenu sivu haljinu koja joj je prigušivala ženstvenost, a onda nekoliko minuta provela u proveravanju sadržaja lekarske tašne. Uvek joj je izgledala nedovoljno opremljena - bilo je toliko stvari koje su joj mogle zatrebati a nije ih mogla nositi sa sobom - a sada je pogotovo bila oskudna u poređenju sa nepoznatim koje ju je očekivalo. Ali iz iskustva je znala da bi se osećala kao naga bez svoje tašne. Mračno je uzdahnula, zaključala stan i pošla niz stepenice ka autu.
     Vozeći polako kako bi upoznala okolinu, pratila je Berenfordova uputstva i uskoro se našla u centru grada.
     Kasno popodnevno sunce i zaparni vazduh učinili su da zgrade deluju oznojeno. Poslovne zgrade kao da su se naginjale sa vrelih pločnika; delovale su kao da su zaboravile oduševljenje, čak i pristupačnost koja im je neophodna za preživljavanje; sudnica, sagrađena od posivelog mermera, sa krovom oslonjenim na glave džinova nasađene na potporne stubove, izgledala je potpuno nedorasla svojim odgovornostima.
     Na pločnicima je vladala srazmerna gužva - ljudi su se vraćali sa posla - ali pogled joj je privukla jedna omanja grupa pred sudnicom. Izbledela žena sa troje male dece stajala je na stepenicama. Nosila je neobličnu odoru koja kao da je bila načinjena od sargije; deca su bila obučena u nešto nalik na jutane vreće. Lice joj je bilo sivo i prazno, kao da je oguglala na siromaštvo i brigu za preživljavanje dece. Sve četvoro su držali kratke drvene motke sa grubo ocrtanim tablama.
     Na tablama su bili nacrtani crveni trouglovi. U svakom je stajala ista reč: KAJANJE.
     Žena i deca nisu obraćali pažnju na prolaznike. Tupo su stajali na stepenicama kao da su obuzeti pokorom koja ih je zatupela. Linden je osetila da je srce boli od njihove moralne i fizičke bede. Za takve ljude nije mogla ništa da učini.
     Tri minuta kasnije bila je van granica atara.
     Put je počeo da se provlači kroz obrađena polja između šumovitih bregova. Van grada su prevremena vrućina i vlažnost bili blaži; učinili su vazduh plamsavim, pa je ležao kao izmaglica preko novih useva, talasastih pašnjaka na padinama, propupelog drveća; raspoloženje joj se popravilo zbog predela koji je blistao u predvečerje. Provela je veliki deo života u gradu. Nastavila je polako da vozi; želela je da uživa u jalovoj nadi da će naći nešto u čemu bi mogla da uživa.
     Posle nekoliko milja naišla je na prostrano polje zdesna, gusto obraslo mlečikom i divljom slačicom. Na drugoj strani polja, četvrt milje dalje, uz zid drveća, videla je belu kuću. Na ivici polja bile su još dve ili tri kuće, bliže putu; ali bela joj je privukla pažnju kao da je to jedino ljudsko stanište na vidiku.
     Prašnjavi put se zario u polje. Ogranci su se odvajali ka ostalim kućama, ali glavna staza vodila je pravo prema onoj beloj.
     Kraj ulaza stajao je drveni znak. Uprkos izbledeloj boji i rupama nalik na tragove metka, natpis je jo bio čitljiv: Farma "Utočište".
     Prikupljajući hrabrost, Linden je skrenula na prašnjavi put.
     Bez ikakvog upozorenja, krajičkom oka uhvatila je blesak žutog. Kraj znaka je stajala prilika u ogrtaču.
     Šta...?
     Stajao je tamo kao da se upravo stvorio iz vazduha. Trenutak ranije nije videla ništa osim znaka.
     Iznenađena, nagonski je trgla volan, pokušavajući da izbegne opasnost koju je već prošla. Brzo je ispravila auto i nagazila kočnicu. Pogled joj je poleteo ka retrovizoru.
     Videla je starca u žutom ogrtaču. Bio je visok i vitak, bos i prljav. Dugačka, siva brada i retka kosa lepršale su mu oko glave kao da je izbezumljen.
     Zakoračio je putem ka njoj, a onda se grčevito uhvatio za grudi i srušio.
     Kriknula je upozorenje, iako nije bilo nikoga da je čuje. Krećući se brzinom koja joj je ličila na usporeni film, ugasila je motor, zgrabila torbu i otvorila vrata. U njoj se komešalo iščekivanje, strah od smrti, od neuspeha; ali naučila je da to kontroliše. Začas se našla kraj starca.
     Izgledao je nekako izmešteno na putu, kao da ne spada u svet koji je ona poznavala. Na sebi je imao samo ogrtač; izgledalo je da ga nije skidao već godinama. Crte lica su mu bile oštre, ogrubele od nemaštine ili fanatizma. Zalazeće sunce dalo je njegovoj koži boju mrtvog zlata.
     Nije disao.
     Disciplina ju je naterala da se pokrene. Klekla je kraj njega, opipala mu puls. U sebi je cvilela. Ovaj čovek je neverovatno ličio na njenog oca. Da je njen otac poživeo dovoljno dugo da ostari i poludi, požda bi bio kao ova obrvana, drevna prilika.
     Nije imao puls.
     Bila je uzbunjena. Njen otac je izvršio samoubistvo. Ljudi koji dignu ruku na sebe zaslužuju da umru. Pojava ovog starca probudila je u njoj sećanje na sopstveni vrisak koji joj je odjekivao u ušima kao da nikada neće prestati.
     Ali ovaj čovek je umirao. Mišići su mu već omlitavili, olakšavajući bol od udara. A ona je bila lekar.
     Smirenošću koja je poticala od duge obuke, samokontrolom koja je savladala uznemirenost, pružila je ruke i otvorila torbu. Izvukla je svetiljku da mu proveri zenice.
     Bile su jednake i osetljive.
     Još je mogla da ga spase.
     Brzo mu je namestila glavu, zabacivši je da mu oslobodi grlo. Položila mu je ruke na grudnu kost, oslonila se na njih i počela sa veštačkim disanjem.
     Ritam veštačkog disanja sa masažom srca bio je toliko duboko usađen u nju da ga je automatski sledila: petnaest čvrstih pritisaka ruku na grudnu kost; onda dva duboka izdisaja u usta, pri čemu mu je zatvarala nos. Usta su mu zaudarala - na trulež i prljavštinu, kao da su mu zubi kvarni ili desni gangrenozne. Gotovo se onesvestila. Istog časa, njena odbojnost se pretvorila u napad fizičke mučnine, kao da je okusila gnoj iz čira. Ali ona je bila lekar; ovo joj je posao.
     Petnaest. Dva.
     Petnaest. Dva.
     Nije dozvolila sebi da propusti nijedan.
     Ali kroz mučninu je počeo da se probija strah. Iscrpljenost. Promašaj. Veštačko disanje sa masažom srca toliko je naporno da niko ne može da ga vrši duže od nekoliko minuta. Ako se starac uskoro ne povrati...
     Diši, proklet bio, mrmljala je između udaraca. Petnaest. Dva. Proklet bio. Diši. Još nije bilo pulsa.
     I njeno disanje je postalo isprekidano; vrtoglavica ju je obuzimala kao plima tame. Vazduh kao da joj je zapinjao u plućima. Od vrućine i dolaska noći starac je postao nejasan. Izgubio je svu čvrstinu mišića, svaki trag života.
     Diši!
     Naglo je prekinula ritam i zgrabila torbu. Ruke su joj drhtale; ukočeno ih je držala dok je otvarala paket sa špricem, ampulu adrenalina, kardijalnu iglu. Boreći se da očuva mir, napunila je špric i izbacila mehuriće vazduha. Uprkos žurbi, utrošila je trenutak da očisti delić starčevih mršavih grudi komadićem vate i alkoholom. Onda mu je pažljivo zavukla iglu između rebara i ubrizgala mu adrenalin u srce.
     Spustila je špric i rizikovala da mu udari pesnicom po grudnoj kosti. Ali udarac nije imao učinka.
     Opsovala je i nastavila veštačko disanje.
     Trebala joj je pomoć, ali tu nije mogla ništa da učini. Ako prekine da bi ga prevezla u grad ili potraži telefon, umreće. Ali ako se potpuno iscrpi dajući mu veštačko disanje, starac će opet umreti.
     Diši!
     Nije disao. Srce mu nije kucalo. Usta su mu smrdela kao leš. Sve je bilo potpuno uzaludno.
     Nije odustajala.
     U njoj se sakupio sav mrak njenog života. Provela je previše godina učeći da deluje protiv smrti; nije mogla sada da se preda. Bila je suviše mlada, slaba i glupa da bi spasla svog oca, nije mogla da spase majku; sada je znala šta treba i mogla je to da uradi; i neće odustati, neće izneveriti svoj život odustajanjem.
     Pred očima su počele da joj poigravaju tamne mrlje; vazduh se talasao od vlage i nesposobnosti. Ruke su joj bile kao od olova; pluća su joj protestvovala svaki put kad bi izbacivala vazduh niz starčevo grlo. Nepokretno je ležao. Niz lice su joj lile vrele suze besa i želje. Ipak nije odustajala.
     Još je bila napola pri svesti kada je starca potresao drhtaj, kada je drhtavo udahnuo.
     Smesta je izgubila snagu. Krv joj je jurnula u glavu. Nije ni osetila da se skljokala na bok.
     Kada se dovoljno pribrala da podigne glavu, vid joj je bio zamagljen od bola, a lice obliveno znojem. Starac je stajao nad njom. Gledao ju je; duboka plavet njegovih očiju dirnula ju je kao ruka saosećanja. Izgledao je neverovatno visok i zdrav; čitavim držanjem poricao je da je ikada bio blizu smrti. Nežno je posegnuo ka njoj i podigao je na noge. Kada ju je obgrlio, naslonila se na njega, nesposobna da odoli zagrljaju.
     "Ah, kćeri moja, ne plaši se."
     Glas mu je bio promukao od žaljenja i nežnosti.
     "Nećeš pogrešiti, ma kako te napao. Na svetu postoji i ljubav."
     Onda ju je pustio i odmakao se. Oči su mu postale zapovedničke.
     "Budi što jesi."
     Tupo ga je posmatrala kako se okreće i odlazi niz polje. Mlečika i divlja slačica za trenutak su mu dodirivalei ogrtač. Jedva ga je videla kroz zamagljene oči. Vlažni vetar mu je podigao kosu i pretvorio je u oreol oko glave na zalazećem suncu. Onda se stopio sa vlažnim vazduhom i nestao.
     Želela je da vikne za njim, ali zaustavilo ju je sećanje na njegov pogled.
     Budi što jesi.
     Duboko u grudima, srce je počelo da joj podrhtava.









2. NEŠTO UNIŠTENO
     Trenutak kasnije drhtanje joj je zahvatilo i udove. Koža joj je gorela, kao da su se sunčevi zraci usmerili pravo na nju. Trbušni mišići su joj se vezali u čvor.
     Starac je nestao. Obgrlio ju je kao da ima pravo na to, a onda je nestao.
     Bojala se da će joj creva otkazati poslušnost.
     A onda joj je pogled pao na mesto gde je starac ležao u prašini. Tu je ugledala upotrebljenu iglu, celofan od šprica, praznu ampulu. U prašini je ostao ovlašan otisak tela.
     Još jednom je uzdrhtala i počela da se opušta.
     Znači, bilo je istina. Samo je izgledalo da je nestao. Oči su je prevarile.
     Počela je da se osvrće za njim. Ne bi smeo da šećka okolo; treba mu nega, posmatranje, dok mu se stanje ne stabilizuje. Ali nije mu bilo ni traga. Boreći se sa čudnom plašljivošću, pošla je kroz mlečiku za njim. Ali kada je stigla do mesta gde ga je izgubila, nije našla ništa.
     Vratila se na put, zbunjena. Nije želela da odustane, ali izgleda da nije imala izbora. Gunđajući, pošla je da pokupi torbu.
     Potrpala je ostatke intervencije u plastičnu kesicu za uzorke i vratila se do auta. Sručila se na sedište i stegla volan obema rukama kako bi se umirila i navikla na grubu stvarnost.
     Nije se setila zašto je pošla na farmu "Utočište" sve dok nije primetila knjigu na susednom sedištu.
     Oh, prokletstvo!
     Bila je potpuno nespremna za susret sa Tomasom Kovenantom.
     Za trenutak je pomislila da jednostavno zaboravi uslugu koju je obećala doktoru Berenfordu. Upalila je motor i počela da okreće volan. Ali zadržalo ju je sećanje na starčev pogled. Tim plavim očima ne bi se dopalo kršenje obećanja. A ona ga je spasla. Odavno je postavila svoja načela koja su joj bila važnija od svih teškoća i straha. Kada je pokrenula auto, upravila ga je pravo niz prašnjavi put ka beloj kući, ostavljajući za leđima prašinu i zalazak sunca.
     Kuća je imala crveni odsjaj, kao da se upravo pretvara u nešto novo. Pošto je parkirala auto, obuzeo ju je novi napad neodlučnosti. Nije želela da ima nikakva posla sa Tomasom Kovenantom - ne zato što je imao lepru, nego zato što je predstavljao nešto nepoznato i grubo, nešto toliko drugačije da ga se čak i doktor Berenford plašio.
     Ali već je preuzela obavezu. Uzela je knjigu, izišla iz auta i pošla do glavnog ulaza, nadajući se da će obaviti posao pre mraka.
     Nekoliko trenutaka je popravljala kosu. Onda je pokucala na vrata.
     U kući je vladala tišina.
     Ramena su joj podrhtavala od posledica napetosti. Ruke su joj od mučnine i stida bile preteške. Morala je da stegne zube pre nego što je ponovo pokucala.
     Iznenada je začula korake. Žurili su kroz kuću ka njoj. Mogla je da u njima oseti bes.
     Vrata su se naglo otvorila i pred njom je stajao vitak muškarac u izlizanim farmerkama i majici, nekoliko inča viši od nje. Bilo mu je oko četrdeset. Lice mu je bilo napeto; usne ravne kao kamena ploča, obrazi izbrazdani nevoljama, oči nalik na ugljevlje, spremne da zaplamte. Kosa mu je bila prošarana sedinom, kao da je mnogo više ostario u mislima nego u godinama.
     Bio je iscrpljen. Gotovo nagonski je primetila crvenilo očiju i kapaka, bledilo kože, grozničavu naglost pokreta. Bio je ili bolestan ili pod nekim ogromnim pritiskom.
     Zaustila je da progovori, ali nije uspela. On ju je za trenutak gledao, a onda se obrecnuo. "Prokletstvo, da mi trebaju gosti okačio bih oglas!" - i zalupio joj vrata pred nosom.
     Nekoliko trenutaka je žmirkala dok joj se tama sakupljala iza leđa, a nesigurnost se pretvarala u bes. Onda je tresnula po vratima tolikom snagom da su se zatresla u šarkama.
     Čovek se skoro smesta ponovo pojavio. Glas mu je bio leden. "Možda ne razumete engleski. Ja..."
     Dočekala je njegov pogled zajedljivim osmehom. "Zar ne bi trebalo da nosite nekakvo zvonce oko vrata?"
     To ga je zaustavilo. Začkiljio je dok ju je odmeravao. Kada je ponovo progovorio, reči su dolazile sporije, kao da pokušava da odmeri opasnost koju ona predstavlja.
     "Ako to znate, onda vam ne treba nikakvo upozorenje."
     Klimnula je glavom. "Zovem se Linden Averi i lekar sam."
     "I ne bojite se gubavaca."
     Bio je to težak sarkazam, ali uspela je da uzvrati. "Da se bojim bolesnika, ne bih postala lekar."
     U pogledu mu se videla neverica. Ukočeno je odgovorio "Ne treba mi lekar" - i ponovo počeo da zatvara vrata.
     "Tako, znači", brzo je rekla, "vi ste taj koji se boji."
     Lice mu se smračilo. Upitao je, upravljajući svaku reč kao da je bodež: "Šta hoćete, doktore?"
     Na svoje razočarenje, od ovog kontrolisanog besa izgubila je sigurnost. Drugi put tog predvečerja gledala je u oči mnogo moćnije od sebe. Od njegovog pogleda osetila je stid. Imala je u ruci knjigu - izgovor što dolazi; ali ruku je držala iza leđa. Nije mogla da izgovori laž koju joj je predložio doktor Berenford. A nije imala ni neki drugi odgovor. Ipak je jasno videla koliko je Kovenantu potrebna pomoć. Ali ako je ne bude zatražio, koja mogućnost joj ostaje?
     Tog časa je osetila nadahnuće. Progovorila je pre nego što bi imala vremena da se predomisli. "Onaj starac mi je rekao da budem što jesam."
     Njegova reakcija ju je prepala. U očima su mu planuli iznenađenje i strah. Ramena su mu se pogrbila, a vilica opustila. Onda je naglo zatvorio vrata za sobom. Stajao je pred njom, uzbuđeno je gledajući. "Koji starac?"
     Mirno je dočekala njegovu vatru. "Bio je na kraju vašeg puta - starac u žućkastom ogrtaču. Istog trenutka kada sam ga ugledala, dobio je srčani napad." Za trenutak je osetila ledeni dodir sumnje. Starac se prebrzo oporavio. Zar je sve to odglumio? Nemoguće! Srce mu je stalo. "Morala sam đavolski da se potrudim da ga spasem, a on je jednostavno otišao."
     Kovenantova ratobornost je splasnula. Zagledao se u nju kao da se davi. Šake su mu se grčile. Linden je tek tada prvi put primetila da mu nedostaju dva prsta na desnici. Nosio je burmu od belog zlata na onom što je nekada bilo srednji prst te ruke. Glas mu se pretvorio u bolno šištanje. "Nestao je?"
     "Da."
     "Starac u žućkastom ogrtaču?"
     "Da."
     "Spasli ste ga?" Lice mu je nestajalo u tami, jer je sunce zalazilo za obzorje.
     "Da."
     "Šta je rekao?"
     "Već sam vam kazala." Zbog nesigurnosti je postala nestrpljiva. "Rekao je 'Budi što jesi'."
     "To je rekao vama?"
     "Da!"
     Kovenant je prestao da je gleda. "Vatru mu paklenu." Skljokao se kao da je na leđima nosio okrutni teret. "Imajte milosti. Ne mogu to da podnesem." Okrenuo se, oteturao do vrata i otvorio ih. Onda se zaustavio.
     "Zašto ti?"
     Vratio se u kuću, zatvorio vrata, a Linden je ostala sama u noći kao da joj je nešto oteto.
     Nije se pokrenula sve dok je potreba da nešto učini, da preduzme nešto što bi je vratilo u poznati svet, nije naterala da ode do auta. Smušeno sedeći za volanom, pokušala je da razmišlja.
     Zašto ti?
     Kakvo je to pitanje? Ona je lekar, a starcu je bila potrebna pomoć. Vrlo jednostavno. O čemu je Kovenant govorio?
     No, starac nije rekao samo budi što jesi. Rekao je i nećeš pogrešiti, ma kako te on napao.
     On? Da li se to odnosilo na Kovenanta? Je li starac pokušavao da je upozori na nešto? Ili je to podrazumevalo nekakvu drugačiju vezu između njega i pisca? U kakvoj su vezi njih dvojica? Možda sa njom?
     Niko ne može da odglumi srčani napad!
     Trudila se da pribere raštrkane misli. Čitava situacija bila je besmislena. Jedino što je zasigurno znala bilo je da je Kovenant po njenom opisu prepoznao starca. A Kovenantovo mentalno zdravlje bilo je pod velikim znakom pitanja.
     Grčevito stežući volan, pokrenula je auto i pošla unazad da bi ga okrenula. Sada je bila ubeđena da Kovenant ima ozbiljnih problema; ali to ubeđenje samo je povećalo njen bes prema doktoru Berenfordu koji je odbio da joj kaže u čemu je stvar. Prašnjavi put se jedva nazirao u sumraku; upalila je farove pre nego što je ubacila u prvu brzinu da dovrši okretanje.
     Vrisak nalik na lomljenje stakla zaustavio ju je u mestu. Prodro je kroz brujanje motora. Opiljci zvuka urezali su joj se u sluh. Neka žena je vrištala u agoniji ludila.
     Zvuk je dopirao iz Kovenantove kuće.
     Sledećeg trenutka Linden je stajala kraj auta, čekajući da se krik ponovi.
     Nije ništa čula. U nekim prozorima sijalo je svetlo, ali nisu se videle senke ni pokreti. Kroz noć nije dopirao nikakv zvuk nasilja. Stajala je spremna da potrči ka kući. Napeto je osluškivala, ali tama je zadržavala dah. Krik se nije ponovio.
     Za trenutak je bila neodlučna. Da se suoči sa Kovenantom, da zahteva objašnjenje? Da ode? Već je upoznala njegovo neprijateljstvo. Odakle joj pravo...? Još kako ga ima ako on muči neku ženu. Ali kako da bude sigurna? Doktor Berenford je rekao da je ovo medicinski problem.
     Doktor Berenford...
     Poluglasno mrmljajući psovke, uskočila je u auto, nagazila na gas i odjurila u oblaku prašine i šljunka.
     Dva minuta kasnije ponovo je bila u gradu. Ali sada je morala da uspori kako bi pratila saobraćajne znake.
     Kada je stigla pred kuću upravnika bolnice, mogla je da razabere samo njene obrise na noćnom nebu. Pročelje se mrštilo kao da i ono čuva neke tajne, ali sada više nije oklevala. Popela se uz stepenice i počela da lupa na vrata.
     Ulaz je vodio na ograđenu verandu koja je predstavljala neutralnu zonu između prebivališta i spoljašnjeg sveta. Dok je lupala, upalila su se svetla. Berenford je otvorio unutrašnja vrata, zatvorio ih za sobom i prešao preko verande da joj otvori.
     Nasmešio se u znak dobrodošlice, ali izbegavao je njen pogled kao da ima razloga za strah; videla je otkucaje srca kako mu pulsiraju u podočnjacima.
     "Doktore Berenforde", suvo je rekla.
     "Molim te." Načinio je molbeni pokret. "Džulijus."
     "Doktore Berenforde." Nije bila sigurna da želi njegovo prijateljstvo. "Ko je ona?"
     Trgao se. "Ona?"
     "Žena koja je vrištala."
     Izgledalo je da nije u stanju da podigne pogled ka njoj. Promrmljao je umornim glasom. "Nije ti ništa rekao."
     "Nije."
     Berenford se za trenutak zamislio, a onda joj pokazao dve stolice za ljuljanje na kraju verande. "Izvoli, sedi. Ovde je svežije." Kao da nije mogao da se usredsredi. "Ova vrućina ne može trajati večito."
     "Doktore!" prasnula je. "On muči tu ženu."
     "Ne, ne muči je." Berenford se odjednom razgnevio. "To smesta zaboravi. On čini za nju sve što može. Šta god da je muči, on sigurno to nije."
     Linden mu je uzvratila pogled, odmeravajući njegovo poštenje sve dok nije bila sigurna da je Berenford Kovenantov prijatelj, bez obzira na nju. Onda je rekla mirnim glasom. "Da čujem."
     Doktorovo lice postepeno je povratilo naviknut ironični izraz. "Zašto ne sedneš?"
     Brzo je prešla preko verande i smestila se na jednu stolicu. On je odmah ugasio svetlo i kroz ogradu je prodrla tama. "Bolje razmišljam u mraku." Pre nego što su joj se oči privikle, čula je škriputanje susedne stolice kada je seo.
     Neko vreme su se čuli samo zvuci njegove stolice i zrikavaca. Onda je iznenada progovorio. "Neke stvari ti neću reći. Neke ne mogu - neke ne znam. Ali uplela si se u ovo. Dugujem ti neka objašnjenja."
     Onda je progovorio kao glas noći; slušala ga je u napetom stanju - napola usredsređena, kao na pacijenta koji opisuje simptome, napola se prisećajući mršavog, nervoznog muškarca koji ju je upitao glasom punim čuđenja i bola: "Zašto ti?"
     "Pre jedanaest godina Tomas Kovenant je bio pisac sa jednim bestselerom, divnom ženom po imenu Džoana i novorođenim sinom Rodžerom. On mrzi taj roman - kaže da je šupalj - ali ženu i sina voli i dalje. Ili misli da ih voli. Ja lično sumnjam u to. On je izuzetno odan čovek. Ono što naziva ljubavlju ja bih nazvao odanošću sopstvenom bolu.
     Pre jedanaest godina se ispostavilo da je infekcija na desnoj ruci posledica lepre i ta dva prsta smo mu amputirali. Bio je poslat u leprozarijum u Luizijani, a Džoana se razvela od njega. Da bi sprečila da Rodžer raste u neposrednom kontaktu sa gubavcem. Kada Kovenant govori o tome, izgleda kao da je njena odluka bila savršeno razumna. Prirodno je da majka brine za dete. Ja mislim da je to njegova konstrukcija. Džoana se uplašila. Mislim da ju je prepala pomisao na to u šta će ga Hansenova bolest pretvoriti - a da ne govorim o njoj i Rodžeru. Pobegla je."
     Po glasu se osetilo da je slegnuo ramenima. "Ali to je samo pretpostavka. Činjenica je da se ona razvela i on to ne poriče. Nekoliko meseci kasnije napredovanje bolesti je zaustavljeno i on se vratio na 'Utočište', sam. Počela su teška vremena za njega. Svi susedi su se odselili. Bilo je ljudi u gradu koji su pokušali da ga primoraju da ode. Bio je nekoliko puta u našoj bolnici, drugi put napola mrtav..." Berenford kao da se trgao od tog sećanja. "Bolest je opet bila aktivna. Poslali smo ga nazad u leprozarijum.
     Kada se ponovo vratio kući, sve je bilo drugačije. Kao da je povratio razum. Stanje mu je stabilno već deset godina. Možda je malo ogorčen - ne baš da bi se reklo nesiguran - ali pristupačan, razuman, spreman na saradnju. Svake godine podmiri račun za nekoliko naših siromašnih pacijenata."
     Berenford je uzdahnuo. "Čudno je to, znaš. Isti ljudi koji pokušavaju da me preobrate, izgleda misle da i njemu treba spasenje. On je gubavac koji ne ide u crkvu i ima novaca. Neki naši evanđelisti smatraju to za uvredu Svemogućeg."
     Profesionalni deo Lindeninog uma upijao je činjenice koje joj je pružao stariji lekar i procenjivao njegove subjektivne reakcije. Ali u mašti je pred sobom videla Kovenantove obrise u tami. Njegovo lice željno nečega postepeno je postajalo sve stvarnije. Videla je bore usamljenosti i čemer u držanju. Reagovala je na ukočenost njegovog ponašanja kao da je prepoznala druga. Na kraju krajeva, znala je kako izgledaju gorčina, gubitak i izolovanost.
     Ali doktorov govor probudio je u njoj i mnoga pitanja. Želela je da zna gde je Kovenant stekao tu postojanost. Šta ga je izmenilo? Gde je našao razlog dovoljno snažan da ga očuva uprkos praznini života? I šta mu se to nedavno desilo, zbog čega ga je izgubio?
     "Od tada", nastavio je upravnik bolnice, "objavio je sedam romana i tu se stvarno oseća razlika. Oh, pominjao je nešto o još tri ili četiri rukopisa, ali o njima ne znam ništa drugo. Činjenica je da, ako ne bi znala, nikada ne bi ni pomislila da je onaj bestseler i ostale romane napisao isti čovek. U pravu je što se tiče onog prvog. Prizeman je - obična maštarija, melodrama. Ali ostali...
     Da si imala priliku da pročitaš Ili ću prodati dušu radi krivice, videla bi da govori o tome kako je nedužnost divna stvar osim činjenice da je nemoćna. Krivica je moć. Svi delotvorni ljudi su krivi, jer je korišćenje moći krivica i samo krivi ljudi mogu da budu delotvorni. Pazite, delotvorni radi dobra. Samo prokletnici će biti spaseni."
     Linden se mrštila. Razumela je bar jedan odnos između krivice i delotvornosti. Izvršila je ubistvo i postala je lekar zato što je izvršila ubistvo. Znala je da ljude kao što je ona upravo želja da izglade krivicu vodi do moći. Ali nije našla ništa - nikakvo sredstvo za umirenje ni nadoknadu - koji bi potkrepili tvrdnju da će prokletnici biti spaseni. Možda je Kovenant prevario doktora Berenforda: možda je bio lud, ludak pod veštom maskom postojanosti. Ili je možda znao nešto što ona nije.
     Nešto što joj je trebalo.
     Od te pomisli ju je uhvatio strah. Iznenada je postala svesna noći, prečaga stolice kako joj se urezuju u leđa, zrikavaca. Poželela je da se spase od potrebe da se ponovo suoči sa Kovenantom. Tama je bila ispunjena mogućnostima ozlede. Ali morala je da razume ovaj izazov. Kada je Berenford zastao, podnosila je tišinu koliko je mogla, a onda tiho ponovila početno pitanje.
     "Ko je ona?"
     Doktor je uzdahnuo. Sa njegove stolice začulo se tiho pucketanje od uznemirenosti. Ali potpuno se umirio pre odgovora. "Njegova bivša žena. Džoana."
     Linden se trgla. Ta informacija nudila je more objašnjenja Kovenantovog unezverenog, grozničavog ponašanja. Ali to nije bilo dovoljno. "Zašto se vratila? Šta joj je?"
     Stariji čovek je ponovo počeo da se ljulja. "Sada smo se vratili na mesto gde smo bili danas po podne. Ne mogu da ti kažem. Ne mogu da ti kažem zašto se vratila jer mi je on to rekao u poverenju. Ako je u pravu..." Glas mu je utihnuo za trenutak pre nego što je nastavio. "Ne mogu da ti kažem šta joj je, jer ni ja ne znam."
     Piljila je u lice koje nije videla. "Zato si me upleo u ovo."
     "Da." Odgovor je zvučao kao priznavanje smrtnosti.
     "Ima i drugih lekara u blizini. Mogao si pozvati i specijalistu." Grlo joj se odjednom steglo; morala je s mukom da proguta pljuvačku pre nego što je nastavila. "Zašto ja?"
     "Pa, pretpostavljam..." U glasu mu se osećao gorak osmeh. "Mogao bih reći zato što si dobro obučena. Ali činjenica je da sam pomislio na tebe jer si izgledala prikladno. Ti i Kovenant biste mogli da razgovarate - ako biste pružili sebi priliku."
     "Razumem." U tišini koja je nastupila, Linden je ječala u sebi. Zar je toliko očito? Posle svega što sam učinila da se sakrijem, da maskiram, zar se još vidi? Da bi se odbranila, podigla se na noge. Od stare gorčine glas joj je zvučao žalostivo. "Nadam se da uživate u izigravanju Boga."
     Dugo je ćutao pre nego što je tiho odgovorio. "Ako je to ono što radim - ne, ne uživam. Ali ja ne mislim tako. Jednostavno imam posla preko glave. Zato sam te zamolio za pomoć."
     Pomoć, frknula je Linden u sebi. Isuse Hriste! Ali nije glasno izrazila svoje negodovanje. Doktor Berenford ju je ponovo dodirnuo, položio je prst na nerve koji su vladali njome. Pošto nije želela da prizna svoju slabost, svoj bes, svoju nemogućnost izbora, prošla je kraj njega ka spoljnim vratima verande. "Laku noć", rekla je ravnim glasom.
     "Laku noć, Linden." Nije je upitao šta će učiniti. Možda ju je razumeo. Možda samo nije imao hrabrosti.
     Ušla je u auto i pošla nazad ka "Utočištu".
     Vozila je polako, pokušavajući da povrati osećanje perspektive. Tačno, sada više nema izbora; ali ne zato što je bespomoćna. Pre zato što je već načinila izbor - načinila ga odavno, kada je odučila da bude lekar. Namerno je odabrala da bude ovo što je sada. Ako joj neke posledice te odluke zadaju bol - pa, svuda ima bola. Zaslužila je svaki bol koji treba da podnese.
     Tek kada je stigla do prašnjavog puta, setila se da nije pitala Berenforda za onog starca.
     Mogla je da vidi svetlo u Kovenantovoj kući. Zgrada je ležala svetlucajući na pozadini tamnog drveća, nalik na svica kojeg će progutati šuma i noć. Mesečina je samo pojačavala taj utisak; gotovo pun Mesec pretvorio je livadu u srebrno jezero, začarano i bezdano, ali nije dotakao crno drveće ni kuću koja je ležala u njihovoj senci. Linden je drhtala na vlažnom vazduhu i vozila čvrsto stežući volan, napetih čula, kao da se približava krizi.
     Zaustavila se dvadeset jardi od kuće i parkirala auto tako da je ostao izložen mesečini.
     Budi što jesi.
     Nije znala kako.
     Mora da ga je približavanje njenih farova upozorilo. Kada je prišla vratima, upalila se sijalica iznad njih. Izišao je da je dočeka. Držanje mu je bilo uspravno i odbojno, onako ocrtanom žutim svetlom iza leđa. Nije mogla da mu razazna lice.
     "Doktore Averi." Glas mu je bio grub i hrapav. "Odlazite."
     "Ne." Zbog neujednačenog disanja govorila je isprekidano, reč po reč. "Ne dok je ne vidim."
     "Nju?"
     "Vašu bivšu ženu."
     Za trenutak je ćutao, a onda je zarežao. "Šta vam je još to kopile reklo?"
     Zanemarila je njegov bes. "Treba vam pomoć."
     Ramena su mu se pogrbila kao da prigušuje odgovor. "Pogrešio je. Ne treba mi pomoć. Ni vi mi ne trebate. Odlazite."
     "Ne." Nije se predavala. "U pravu je. Iscrpljeni ste. Izmučilo vas je to što se sami starate o njoj. Mogu vam pomoći."
     "Ne možete", šapnuo je, grozničavo se opirući. "Njoj ne treba lekar. Samo je treba ostaviti na miru."
     "Poverovaću kada je vidim."
     Ukočio se kao da se ona pokrenula, pokušala da prođe kraj njega. "Ovde ste uljez. Ako ne odete, pozvaću šerifa."
     Razbesnela ju je lažnost položaja u kome se našla. "Prokletstvo!" obrecnula se. "Čega se to bojite?"
     "Vas." Glas mu je bio ozbiljan i leden.
     "Mene? Pa uopšte me ne poznajete."
     "Ni vi ne poznajete mene. Ne znate šta se ovde dešava. Nema načina da razumete. I niste odabrali to." Bacao je reči na nju kao noževe. "Berenford vas je uvukao u ovo. Onaj starac..." Progutao je knedlu pre nego što je nastavio, "spasli ste ga i on vas je odabrao, a vi nemate pojma šta to znači. Nemate predstavu za šta vas je odabrao. Pakla mu, ne mogu to da podnesem! Odlazite."
     "Kakve to veze ima sa vama?" Trudila se da ga razume. "Zašto mislite da to ima neke veze sa vama?"
     "Zato što znam."
     "Šta znate?" Nije mogla da trpi njegovo nadmeno odbijanje. "Zašto ste vi toliko naročiti? Zbog lepre? Zar mislite da vam to što ste gubavac daje isključivo lično pravo na usamljenost ili bol? Ne budite uobraženi. Ima i drugih ljudi na svetu koji pate i ne mora se biti gubavac da biste ih razumeli. Šta je to toliko naročito na vama?"
     Njen bes ga je zaustavio. Nije mogla da mu vidi lice; ali držanje kao da mu se povilo dok je razmišljao. Trenutak kasnije oprezno je odgovorio. "Ništa na meni. Ali ja sam upleten u tu stvar, a vi niste. Ja znam, a vi ne. Ne mogu da vam objasnim. Ne razumete to što činite."
     "Onda mi recite. Pomozite mi da razumem. Tako ću načiniti pravilan izbor."
     "Doktore Averi." Glas mu je odjednom opet bio grub. "Možda patnja nije lična stvar. Možda bolest i bol spadaju u javne poslove. Ali ovo jeste privatno."
     Njegova žestina ju je ućutkala. Borila se sa njim u mislima, ali nije našla načina da ga savlada. Znao je više od nje - istrpeo je više, stekao više, naučio više. Ali ipak nije mogla da popusti. Trebalo joj je nekakvo objašnjenje. Noćni vazduh bio je gust i vlažan i zamagljivao je značenje zvezda. Pošto nije imala nikakv drugi argument, suprotstavila mu se sopstvenim nerazumevanjem. "Nije mi rekao samo 'Budi što jesi'", izgovorila je.
     Kovenant se zgrčio. Nepomično je stajala, sve dok ga podozrenje nije naterlao da upita prigušenim glasom. "Šta još?"
     "Rekao je: 'Ne plaši se. Nećeš pogrešiti, ma kako te napao.'" Zastala je, ne želeći da kaže i ostatak. Kovenantu su ramena počela da podrhtavaju. Odlučno je nastavila napad. "Na koga je to mislio? Na vas?"
     Nije joj odgovorio. Rukama je pritiskao lice, prigušujući osećanja.
     "Ili na nekoga drugog? Je li neko naudio Džoani?"
     Zvuk bola mu je skliznuo kroz zube pre nego što je stigao da ih stegne.
     "Ili će se nešto meni desiti? Kakve veze ima taj starac sa mnom? Zašto kažete da me je odabrao?"
     "Koristi te." Kovenantove šake su prigušivale glas. Ali uspeo je da se savlada. Kada je spustio ruke, glas mu je bio tup i slab, kao padanje pepela. "On je kao Berenford. Misli da mi treba pomoć. Misli da ovog puta ne mogu sam." Trebalo je da zvuči gorko; ali izgubio je čak i tu sposobnost. "Jedina razlika je to što on zna - ono što ja znam."
     "Pa, recite mi", ponovo je zatražila Linden. "Dajte da pokušam."
     Kovenant se snagom volje ispravio, tako da je stajao pravo pod svetlom. "Ne. Možda ne mogu da vas zaustavim, ali, do đavola, sigurno ne moram da vam dopustim. Neću da učestvujem u tome. Ako ste se namerili da se umešate, moraćete naći načina da to uradite iza mojih leđa." Zastao je kao da je završio, ali onda je još jednom planuo. "I recite tom propalici Berenfordu da za promenu pokuša malo da mi veruje!"
     U grlu su joj podrhtavali odgovori. Želela je da uzvrati vikom: Zašto bi? Ni vi ne verujete nikome! Ali dok je uzimala vazduh, prolomio se krik.
     Ženski krik, bolan i grozan. Nemoguće je da neko oseća toliki užas i ostane razuman. Zvučao je kao krik srca noći.
     Pre nego što je zamro, Linden je već prolazila pored Kovenanta ka ulazu.
     Uhvatio ju je za ruku; otrgla se od stiska osakaćene šake i stresla ga. "Ja sam lekar." Ne dajući mu vremena za dozvolu ili zabranu, naglim pokretom otvorila je vrata i ušla u kuću.
     Našla se u dnevnoj sobi. Izgledala je ogoljeno, uprkos tepisima i policama za knjige; nije bilo slika ni ukrasa; jedini nameštaj bila je dugačka, tvrda sofa sa stočićem. Nalazili su se nasred poda, kao da prostor oko njih mora biti prohodan.
     Bacila je pogled na sobu i pošla niz kratak hodnik ka kuhinji. I ovde su sto i dve visoke stolice sa naslonom zauzimali središnji prostor. Prošla je kraj njih i skrenula u sledeći hodnik. Kovenant je žurio za njom dok je prolazila kraj dvoja otvorenih vrata - kupatilo, njegova spavaća soba - da bi stigla do onih na kraju hodnika.
     Bila su zatvorena.
     Smesta je posegnula ka kvaki.
     Zgrabio ju je za zglavak. "Slušajte." Glas mora da mu je bio pun osećanja - hitnje, strepnje, nečega - ali ona to nije čula. "Ovo morate razumeti. Postoji samo jedan način da se povredi čovek koji je sve izgubio. Vratite mu nešto uništeno."
     Ščepala je kvaku slobodnom rukom. Pustio ju je.
     Otvorila je vrata i ušla u sobu.
     Sva svetla su bila upaljena.
     Džoana je sedela na gvozdenom krevetu nasred sobe. Članci na rukama i nogama bili su joj vezani komadima platna koji su joj dopuštali da sedne ili legne, ali su je sprečavali da spoji šake. Dugačka pamučna spavaćica koja joj je pokrivala mršave udove bila je obmotana oko nje od naglih pokreta.
     Burma od belog zlata visila joj je na srebrnom lancu oko vrata.
     Nije pogledala Kovenanta. Pogled joj je skočio na Linden, a divlji bes joj je izobličio lice. Imala je oči pune besnila, oči pomamne lavice. U grlu su joj podrhtavali jecaji. Bleda koža kao da joj je bila razapeta preko kostiju.
     Linden je osetila da je zahvata nagonska odbojnost. Nije mogla da razmišlja. Nije bila navikla na ovoliko divljaštvo. Narušavalo je sva njena shvatanja o bolesti i bolu, blokiralo joj je reakcije. Ovo nije bila obična ljudska nesposobnost ili bol koji narastu do nivoa očaja; ovo je bila čista svirepost, usredsređena i smrtonosna. Morala je da natera sebe na korak napred. Ali kada je prišla ženi i sa oklevanjem pružila ruku, Džoana je krenula da je ugrize kao podivljala mačka. Linden se nesvesno povukla.
     "Blagi Bože!" jeknula je. "Šta joj je?"
     Džoana je podigla glavu i ispustila krik nalik na agoniju prokletnika.
     Kovenant nije mogao da govori. Lice mu se izobličilo od patnje. Prišao je Džoani. Nespretno je razvezao čvor oko leve ruke i oslobodio je. Istog časa je zamahnula da ga ogrebe, izvijajući čitavo telo da ga dosegne. Izbegao ju je i uhvatio za podlakticu.
     Linden ga je sa nemim cviljenjem gledala kako pušta da mu Džoanini nokti razderu levu nadlanicu. Iz rana je navrla krv.
     Džoana je zaronila prste u njegovu krv. Brzo je prinela šaku ustima i željno, pohlepno počela da je sisa.
     Ukus krvi kao da joj je povratio svest o sebi. Skoro istog časa sa lica joj je iščilelo ludilo. Oči su joj smekšale, usne zadrhtale. "Oh, Tome", zacvilela je, "tako mi je žao. Ne mogu... on mi je u umu i ne mogu da ga istisnem. On te mrzi. On me... tera me..." počela je slomljeno da jeca. Ova prisebnost je okrutno delovala na nju.
     Kovenant je seo na krevet kraj nje i zagrlio je. "Znam." Glas mu je ispunjavao sobu bolom. "Razumem."
     "Tome", plakala je, "pomozi mi, Tome."
     "Hoću." Njegov glas obećavao je da će se suočiti sa svakim zadatkom, učiniti svaku žrtvu, počiniti svaki zločin. "Čim on bude spreman. Oslobodiću te."
     Njeni krhki udovi postepeno su se opustili. Jecaji su se utišali. Bila je iscrpljena. Kada ju je položio na krevet, zatvorila je oči i zaspala sa prstima u ustima kao dete.
     Kovenant je izvukao papirnu maramicu iz kutije na stolu kraj kreveta i pritisnuo je na nadlanicu. Onda je nežno izvukao Džoani prste iz usta i ponovo joj vezao ruku. Tek tada je pogledao Linden.
     "Ne boli", rekao je. "Nadlanice su mi već godinama neosetljive." Sa lica mu je nestao izraz mučenja; sada je bilo prazno, osim što je pokazivalo dugi premor od bola koji nije mogao da zaleči.
     Dok je gledala kako mu krv natapa maramicu, znala je da treba da učini nešto oko te ozlede. Ali srž njenog bića je posrnula, pokazala se nedoraslom Džoani; nije mogla podneti da ga dodirne. Nije imala odgovor na ono što je videla. Za trenutak su joj se oči ispunile suzama bespomoćnosti. Samo stara navika strogosti ju je zadržala da se ne rasplače. Samo ju je njena potreba zadržala da ne pobegne u noć. Naterala ju je da gorko progovori. "Sada ćete mi reći šta joj je."
     "Da", promrmljao je, "izgleda da hoću."









3. ZAVET
     Ćutke ju je poveo natrag u dnevnu sobu. Držao ju je pod ruku nekako neodlučno, kao da se boji najobičnijeg ljudskog dodira. Kada je sela na kauč, pokazao joj je svoju povredu i ostavio je samu. Bilo joj je drago. Bila je ošamućena neuspehom; trebalo joj je vremena da povrati vlast nad sobom.
     Šta joj se desilo? Nije znala ništa o zlu, nije čak ni verovala u to; ali videla ga je u Džoaninoj divljoj gladi. Bila je uvežbana da posmatra svet kroz prizmu funkcije i bolesti, lečenja i lekova, uspeha i smrti. Reči kao dobro i zlo nisu joj ništa značile. Ali Džoana! Odakle potiče tolika zlokobna divljačnost? I kako...?
     Kada se Kovenant vratio, desnice obmotane belim zavojem, zagledala se u njega zahtevajući objašnjenje.
     Stao je pred nju, ne gledajući je u oči. Držao se nekako skljokano, ostavljajući utisak napuštenosti; koža u uglovima očiju mu se ljuštila kao da mu obeshrabrenost otkida tkivo. Ali izraz usta pokazivao je naučenu odlučnost; bila su iskrivljena od odbijanja. Trenutak kasnije, promrmljao je: "Sada vidite zašto nisam hteo da znate za nju". Ushodao se po sobi.
     "Niko ne zna", govorio je kao da čupa reči iz najličnije dubine srca, "osim Berenforda i Megan Roman. Zakon ne gleda blagonaklono na ljude koji drže druge ljude zatvorene - čak ni u stanju u kome je ona. Nemam nikakvih zakonskih prava nad njom. Trebalo bi da je predam vlastima. Ali toliko dugo sam živeo bez blagodeti zakona da me boli briga."
     "Ali šta joj je?" Linden nije uspela da ukloni drhtaj iz glasa; bila je suviše napeta da bi zvučala smireno.
     On je uzdahnuo. "Potrebno joj je da me povredi. Žedna je toga - zato je toliko nasilna. To je najbolji način koji je uspela da smisli kako bi kaznila sebe."
     Uz bolni trzaj, Lindenin analitički nagon ponovo je stupio u dejstvo. Paranoja, presudila je u sebi. Džoana je paranoik. Ali glasno je nastavila da pita. "Ali zašto? Šta joj se desilo?"
     Kovenant se zaustavio, pogledao je kao da joj odmerava kapacitet za istinu, a onda nastavio da hoda.
     "Naravno", promrmljao je, "Berenford misli drugačije. On smatra da je u pitanju psihijatrijski problem. Jedini razlog što nije poklušao da je odvoji od mene jeste taj što razume zašto želim da se staram o njoj. Bar delimično. Njegova žena je oduzeta i on nikada ne bi ni pomislio da prebaci problem na tuđa leđa. Nisam mu rekao koliko je žedna krvi."
     Izbegavao je odgovor. Linden je s mukom pribirala strpljenje. "Pa zar to nije psihijatrijski problem? Zar doktor Berenford nije mogao da odredi psihičke uzroke? Šta bi drugo moglo biti?"
     Kovenant je oklevao pre nego što je zamišljeno odgovorio. "On ne zna šta se dešava."
     "Stalno mi to ponavljate. Suviše je nalik na izgovor."
     "Ne", uzvratio je, "nije izgovor. To je istina. Nemate dovoljno znanja da razumete."
     "Kako možete biti toliko prokleto sigurni?" Glas joj je postao grub od napora samokontrole. "Pola života sam provela pomažući ljudima koji pate." Želela je da doda - shvatite već jednom da sam lekar - ali grlo joj se steglo od tih reči. Maločas nije uspela...
     Za trenutak mu se pogled trgao kao da je uzmeniren mogućnošću da ona ima dovoljno znanja, ali brzo je odmahnuo glavom. Kada je nastavio, nije uspevala da odredi kakav odgovor je rešio da joj pruži.
     "Ne bih ni znao", rekao je, "da mi nisu telefonirali njeni roditelji. Pre možda mesec dana. Nismo u nekoj velikoj ljubavi, ali bili su prepadnuti. Rekli su mu sve što znaju.
     Verovatno je to stara priča. Jedino što je čini novom jeste bol koji nanosi. Džoana se razvela od mene kada je otkriveno da imam lepru. Pre jedanaest godina. Uzela je Rodžera i vratila se svojima. Mislila je da je u pravu - ah, prokletstvo, godinama sam i ja mislio da je u pravu. Deca su mnogo podložnija lepri od odraslih. I tako se razvela od mene. Za Rodžerovo dobro.
     Ali nije uspelo. Duboko u sebi, verovala je da me je izdala. Teško je oprostiti sebi kada napustite nekoga koga volite - nekoga kome ste potrebni. To narušava vaše samopoštovanje. Kao i lepra. Glođe vas iznutra. Ubrzo postajete moralni bogalj. Neko vreme je izdržavala. Onda je počela da traži lek."
     Njegov glas i podaci koje joj je pružao umirili su Linden. Dok je koračao pred njom, postala je svesna njegovog držanja, posebnosti i pažnje svih njegovih pokreta. Kretao se oko stočića kao da predstavlja opasnost. Neprestano je ispitivao sebe pogledom, proveravajući naizmenično svaku šaku, ruku, noge, grudi, kao da očekuje da vidi kako se povredio, a da nije svestan toga.
     Čitala je o tome. Ovo samoispitivanje se zvalo VPE - vizuelni pregled ekstremiteta. Kao i pažnja sa kojom se kretao, spadalo je u disciplinu koja mu je bila neophodna da bi obuzdao svoju bolest. Zbog oštećenja koje je lepra nanela nervima, najveća pretnja po njegovo zdravlje bila je mogućnost da se udari, opeče, ogrebe ili poseče, a da to ne shvati. Tada bi se nezalečena povreda mogla inficirati. Zato se kretao što je pažljivije mogao. Čitava kuća bila je tako nameštena da svede na najmanju meru rizik od izbočenih uglova, prepreka, nesreća. I redovno je pregledao sebe, tražeći znake opasnosti.
     Ovo objektivno, stručno posmatranje pomoglo joj je da povrati svest o sebi. Postepeno je postala sposobnija da bez nestrpljenja sluša ovo okolišno objašnjenje.
     Nije pravio pauze. "Prvo je pokušala sa psihologijom. Želela je da veruje da je sve samo plod njenog uma - a um se može popraviti, kao slomljena ruka. Počela je da se bavi psihološkim zavrzlamama onako kako neki ljudi menjaju automobile - svake godine nešto novo. Kao da je njen problem mentalni, a ne duhovni.
     Za njene roditelje to je bilo besmisleno, ali pokušali su da budu popustljivi, čineći sve što mogu da Rodžer ima postojan dom.
     I taman su pomislili da će sve biti u redu, a ona je iznenada napustila to i postala religiozna. I oni su verovali da će joj vera pružiti rešenje. Pa, za većinu ljudi je to dovoljno dobro, ali ona nije dobila ono što je želela. Bilo je suviše lako. A čitavo vreme njena bolest je napredovala. Pre godinu dana postala je fanatik. Uzela je Rodžera i pridružila se komuni. To je jedno od onih mesta gde ljudi uče ekstazu poniženja, a vođa propoveda ljubav i masovno samoubistvo.
     Mora da je bila potpuno očajna - gotovo čitavog života jedino je želela da veruje da je savršeno ispravna. Ali posle tolikih godina promašaja, nije joj ostala nikakva odbrana. Šta je još mogla da izgubi?"
     Linden nije bila potpuno ubeđena. Nije verovala u Boga ništa više nego u pojmove dobra i zla. Ali Kovenantov bes ju je uhvatio. Oči su mu se ovlažile od gneva i bola; usne su mu bile tanke kao oštrica noža. Verovao je u ono što govori.
     Mora da joj se na licu ocrtavala sumnjičavost; u njegovom glasu osetio se odjek Džoanine divljine. "Ne morate verovati u Boga da biste shvatili kroz šta je prolazila. Patila je od nečega što smrtnici ne mogu izlečiti. Nije mogla čak ni da spreči ono što ju je nagrizalo. Možda nije znala šta je to što pokušava da izleči. Tražila je magiju, neku moć koja će moći da posegne u nju i isceli je - kada pokušate sve načine na svetu i ništa ne upali, počnete da razmišljate o vatri. Spaliti bol. Želela je da kazni sebe, da nađe nekakvo odricanje kojim će preseći unutrašnje truljenje."
     Glas mu se slomio; ali smesta je povratio kontrolu. "Znam sve o tome. Ali ona nije imala nikakvu odbranu. Otvorila mu je vrata i on je uvideo da ima pred sobom savršeno oruđe, pa ju je upotrebio - upotrebio je kada je postala suviše oštećena da makar razume za šta je to on upotrebljava."
     Upotrebljava? Linden nije razumela. Ko?
     Kovenant je postepeno suzbio bes. "Naravno, njeni roditelji nisu imali pojma o tome. Kako bi i mogli? Jedino su znali da ih je pre šest nedelja probudila usred noći i počela da blebeće. Ona je prorok, imala je viziju, Bog joj je namenio misiju. Kletve i odmazde grešnima, smrt bolesnima i nevernicima. Jedino što su uspeli da razaberu bilo je da želi da se oni staraju o Rodžeru. Onda je otišla i otada je više nisu videli.
     Posle par nedelja pozvali su mene. Nisam je video - tada sam prvi put čuo o tome. Ali pre oko dve nedelje pojavila se ovde. Ušunjala mi se u sobu tokom noći i pokušala da mi zdere lice. Da nije bila iscrpljena, uspela bi. Mora da je čitav put prešla pešice."
     I sam je izgledao suviše iscrpljen za toliko koračanja. Pocrvenele oči su mu davale bolestan izraz, a ruke su mu drhtale. Koliko dugo nije imao sna ni predaha? Dve nedelje? Kada je seo na drugi kraj kauča, Linden se okrenula tako da je mogla dalje da ga proučava. Duboko u sebi počela je da traga za načinom da mu da neki sedativ.
     "Od tada smo", uzdahnuo je, "Berenford i ja preuzeli brigu o njoj. Uključio sam ga u ovo jer je on jedini lekar koga poznajem. On misli da nisam u pravu, ali pomaže mi. Ili mi je bar pomagao. Dok nije uvukao i vas." Bio je suviše umoran da bi zvučao ogorčeno. "Pokušavam da je dosegnem kako god znam i umem, a on joj daje lekove koji bi trebali da joj razbistre um. Ili bar da je umire koliko da je nahranim. Ostavljam svetlo uvek upaljeno. Nešto joj se desi kad ostane sama u mraku. Postaje opsednuta - bojim se da bi slomila ruku ili nešto slično."
     Zaćutao je. Očito je stigao do kraja priče - ili do kraja snage. Linden je osećala da je objašnjenje nepotpuno, ali zasad je ostavila pitanja da čekaju. Trebala mu je pomoć, olakšanje napetosti. "Možda bi je stvarno trebalo smestiti u bolnicu", oprezno je rekla. "Sigurna sam da doktor Berenford čini sve što može, ali tamo imaju razne dijagnostičke postupke koje on ovde ne može da koristi. Kad bi bila u bolnici..."
     "Kad bi bila u bolnici" - okrenuo se ka njoj toliko grubo da se trgla - "stavili bi joj ludačku košulju i silom je hranili triput dnevno, elektrošokovima bi joj spržili mozak i toliko bi je nakljukali lekovima da ne bi znala kako se zove ni da je sam njen Bog pozove, a to ničemu ne bi služilo! Prokletstvo, ona mi je bila žena!" Mahnuo je desnom rukom. "Još nosim prokletu burmu!"
     "Zar mislite da doktori to rade?" Odjednom je živnula; zbog promašaja je imala potrebu da se brani. "Da muče bolesnike?"
     Borio se da savlada gnev. "Doktori pokušavaju da izleče problem, razumeli ga ili ne. To ne pali uvek. Ovo ne spada u stvari koje doktori umeju da izleče."
     "Je li to činjenica?" Nije želela da ga izaziva; ali ponela su je sopstvena osećanja. "Recite mi onda kakvo dobro joj vi činite."
     Trgao se. Bes i bol su se borili u njemu; ali savladao ih je. Onda je jednostavno odgovorio. "Došla je kod mene."
     "Nije bila svesna šta čini."
     "Ali ja jesam." Njegova gorčina bila je poražavajuća. "Ja je dovoljno razumem. Jedino ja joj mogu pomoći."
     U Linden se kuvao bes. "Šta to razumete?"
     Naglo se digao na noge. Bio je oličenje gneva, uspravan i moćan uprkos slabosti - zbog žestine u srcu. Oči su mu bile kao žeravice; kada je progovorio, svaka reč padala je čvrsto, kao komad granita.
     "Ona je opsednuta."
     Linden je zatreptala. "Opsednuta?" Dočekao ju je nespremnu. Kao da je govorio nerazumljivim jezikom. Ovo je dvadeseti vek; medicinska nauka nije ozbiljno shvatala opsednutost već više od sto godina. I sama je ustala. "Jeste li poludeli?"
     Očekivala je da će se povući, ali on je još imao oružja u rezervi. Izdržao je njen pogled, a njegovo lice - izmenjeno i prečišćeno nekim uzdržanim ubeđenjem - učinilo ju je svesnom sopstvenog moralnog siromaštva. Kada je odvratio pogled, nije to učinio zato što je postiđen ili poražen; odvratio je pogled da bi nju poštedeo posledica svog znanja.
     "Vidite?" promrmljao je. "To je problem iskustva. Naprosto, niste opremljeni da razumete."
     "Pobogu!" pobunila se. "To je nešto najuobraženije što sam ikada čula. Stojite tu i sipate najneverovatnije besmislice, a kada vam postavim pitanje, smesta pretpostavite da nešto sa mnom nije u redu. Odakle vam smelosti da..."
     "Doktore Averi." Glas mu je bio tih i preteći. "Nisam rekao da vama nešto fali."
     Nije ga slušala. "Patite od tipičnog slučaja paranoje, gospodine Kovenante." Odsecala je reč po reč. "Mislite da svako ko sumnja u vas nije čitav. Vi ste udžbenički primer."
     Pobesnela do nerazumnosti, okrenula se i pošla ka vratima - bežeći od njega i divlje se boreći da poveruje da ne beži. Ali on je pošao za njom i uhvatio je za ramena. Naglo se okrenula ka njemu kao da ju je napao.
     Nije je napao. Spustio je ruke i zgrčio ih kao da žudi da načini gest preklinjanja. Lice mu je bilo otvoreno i ranjivo; nagonski je osetila da bi ga u tom času mogla pitati bilo šta i da bi joj odgovorio što bolje ume. "Molim vas", šapnuo je. "Vi ste u nemogućoj situaciji, a ja vam nimalo nisam olakšao. Ali molim vas. Bar razmislite o mogućnosti da znam šta radim."
     Već je imala spreman odgovor, ali se predomislila i oćutala. Bila je besna, ne zato što je imala prava da to bude, nego zato što joj je njegovo držanje pokazalo koliko je duboko zapala u grešku. Progutala je knedlu da priguši ječanje i gotovo pružila ruku ka njemu da se izvini. Ali zasluživao je nešto više od izvinjenja. Oprezno je progovorila. "Razmisliću." Nije mogla da ga pogleda u oči. "Neću ništa preduzeti pre nego što ponovo razgovaram sa vama."
     Tek tada je izišla iz kuće, zapravo bežeći od zahteva njegovih nerazumljivih ubeđenja. Ruke su joj izdajnički podrhtavale dok je otvarala auto i sedala za volan.
     Vratila se u stan noseći u ustima ukus poraza nalik na bolest.
     Trebala joj je uteha; ali na musavim zidovima nje bilo utehe, ni u iskrzanim i odljuskanim podnim daskama koje su joj mučenički škripale pod nogama. Prihvatila je taj stan upravo zato što joj nije nudio nikakvu utehu, ali žena koja je donela tu odluku nikada se nije povila pod zahtevima svog posla. Sada, prvi put od trenutka ubistva pre petnaest godina, kada joj je na ramena pao teret krvi, žudela je za tešenjem. Živela je u svetu u kome tešenje nije postojalo.
     Pošto nije mogla da smisli ništa drugo, otišla je u postelju.
     Napetost i oznojeni čaršavi dugo su je držali budnu; kada je konačno zaspala, snovi su joj bili puni znoja i straha u vreloj noći. Starac, Kovenant, Džoana - svi su brbljali o Njemu, pokušavajući da je upozore. O Njemu, koji je opseo Džoanu iz razloga suviše okrutnih da bi bili objašnjeni. O Njemu, koji je nameravao da im svima naudi. Ali konačno je zapala u dublji san i zlo se povuklo u svoje skrovište.
     Probudilo ju je kucanje na vratima.
     Glava joj je bila otečena od košmara, a kucanje je zvučalo bojažljivo, kao da onaj pred vratima veruje da je stan opasan. Ali zahtevalo je odgovor. Ona je bila lekar.
     Kada je otvorila oči, mozak joj je prostrelilo svetlo kasnog jutra.
     Ječeći, izvukla se iz kreveta, ogrnula se i pošla da otvori.
     Na odmorištu je stajala sitna, plašljiva ženica sa sjajnim očima i drhtavim rukama. Bojažljivo je upitala. "Vi ste doktor Averi? Doktor Linden Averi?"
     Linden je sa naporom pročistila grlo. "Da."
     "Zvao je doktor Berenford." Žena kao da nije imala pojma šta govori. "Ja sam njegova sekretarica. Nemate telefon. Ja ne radim subotom, ali pozvao me je kući. Želi da vas vidi. Trebalo bi da obilazi pacijente."
     "Da me vidi?" Prožeo ju je udar slutnje. "Gde?"
     "Rekao je da ćete znati gde." Žena je uporno nastavila. "Ja sam njegova sekretarica. Ne radim subotom, ali uvek sam voljna da mu pomognem. On je dobar čovek - dobar lekar. Njegova žena je imala dečju paralizu. Trebalo bi da obilazi pacijente."
     Linden je zatvorila oči. Da je mogla da sakupi imalo snage, kriknula bi: Zašto mi to činite? Ali bila je iscrpljena snovima i sumnjama. Promrmljala je: "Hvala", i zatvorila vrata.
     Za trenutak je nepomično stajala; naslonila se na vrata kao da ih drži zatvorena, želeći da vrisne. Ali doktor Berenford se ne bi trudio da je zove da situacija nije hitna. Morala je da pođe.
     Dok je oblačila jučerašnju odeću i češljala se, shvatila je da je već donela odluku. Negde tokom noći odlučila se na privrženost Kovenantu. Nije razumela šta je to sa Džoanom, ni kako on misli da joj pomogne; ali privukao ju je. Ona ista nepomirljivost koja ju je toliko naljutila istovremeno ju je duboko dirnula; bila je podložna čudnoj privlačnosti njegovog besa, njegove nužde, njegove paradoksalno divlje i saosećajne odlučnosti da ostane odan bivšoj ženi.
     Na brzinu je popila čašu đusa da razbistri glavu i pošla do auta.
     Dan je već bio neprirodno vreo; sunce joj je vređalo oči. Osećala je čudnu vrtoglavicu i odvojenost, kao da ima halucinaciju, dok je skretala na prašnjavi put i približavala se Kovenantovoj kući. Isprva nije poverovala sopstvenim očima kada je ugledala tamne mrlje na zidovima.
     Parkirala je kraj Berenfordovog auta i žurno izišla da pogleda.
     Kraj samog ulaza, beli zid bio je naružen velikim grubim trouglom. Bio je tamnocrven, kao osušena krv. Žustrost poteza ju je uverila da je stvarno u pitanju krv.
     Počela je da trči.
     Uletela je u dnevnu sobu i utvrdila da je i ona oskrnavljena. Nameštaj je ostao nedirnut; ali sve je bilo zamrljano i natopljeno krvlju. Mora da su po sobi prosute čitave kofe krvi. U vazduhu je visio mučno slatkasti miris.
     Na podu kraj stočića ležala je puška.
     Želudac joj se zgrčio. Pritisla je dlanove na usta da ne bi kriknula. Sva ova krv nije mogla poticati iz ljudskog tela. Kakav užas...
     Onda je ugledala doktora Berenforda. Sedeo je za kuhinjsjkim stolom, sa šoljom u rukama. Gledao je u nju.
     Pošla je ka njemu i zaustila: "Šta se, pobogu...?"
     Zaustavio ju je pokretom upozorenja. "Tiho", rekao je. "On spava."
     Za trenutak je piljila u upravnika bolnice. Ali bila je naviknuta na hitne slučajeve; brzo je uspostavila samokontrolu. Krećući se kao da mu dokazuje svoju smirenost, našla je šolju, napunila je kafom i sela na drugu stolicu za starim emajliranim stolom. "Šta se desilo?" upitala je ravnim glasom.
     Berenford je otpio kafu. Sav humor je iščezao iz njega i ruke su mu drhtale. "Pretpostavljam da je sve vreme bio u pravu." Nije je gledao u oči. "Nema je."
     "Nema?" Za trenutak je izgubila kontrolu. Nema? Jedva je disala od udara srca. "Da li je neko traži?"
     "Policija", glasio je odgovor. "Megan Roman - jesam li ti pričao o njoj? Ona mu je advokat. Vratila se u grad kada sam ja stigao ovamo - pre dva sata. Da potpali vatru pod šerifom. U ovom času svi pokretni policajci u okrugu verovatno su u poteri. Jedini razlog što se ne vide automobili jeste taj što naš šerif - blagosloveno bilo njegovo toplo srce - ne dozvoljava da se njegovi ljudi parkiraju blizu gubavca."
     "Dobro." Linden se uhvatila svoje obuke, stežući je obema rukama. "Recite mi šta se desilo."
     Načinio je bespomoćan gest. "Zaista ne znam. Znam samo ono što je rekao gospođi Roman - ono što je rekao meni. To nema nikakvog smisla." Uzdahnuo je. "Pa, evo šta kaže. Nešto posle ponoći, čuo je ljude pred vratima. Proveo je veći deo večeri pokušavajući da je okupa, ali posle toga je zaspao. Nije se probudio sve dok ti ljudi nisu počeli da se ponašaju kao da će provaliti vrata.
     Nije morao da ih pita šta žele. Pretpostavljam da je očekivao nešto ovako još otkako se Džoana pojavila. Otišao je po pušku - jeste li znali da ima pušku? Tražio je od Megan Roman da mu je kupi prošle nedelje. Za samoodbranu - kao da lepra nije najbolja moguća odbrana." Primetio je njeno nestrpljenje i vratio se priči. "U svakom slučaju, uzeo je pušku i upalio sva svetla. Onda je otvorio vrata.
     Oni su upali - njih pet-šest. Kaže da su bili obučeni u vreće i pepeo." Berenford je iskrivio lice. "Ako je i prepoznao ikoga, neće da kaže. Uperio je pušku u njih i rekao im da ne da Džoanu.
     Ali oni su se ponašali kao da žele da budu upucani. A kada je stvarno trebalo opaliti, on nije mogao. Čak ni da bi spasao bivšu ženu." Odmahnuo je glavom. "Pokušao je da se bori golim rukama, ali sam protiv šestorice nije imao izgleda.
     Negde rano ujutro osvestio se dovoljno dugo da zove Megan Roman. Govorio je nepovezano - ponavljao je da počnu potragu, ali nije mogao da kaže zašto - ali bar je bio dovoljno priseban da shvati da mu treba pomoć. Onda se ponovo onesvestio. Kada je Megan stigla ovamo, našla ga je na podu. Sve je bilo puno krvi. Ko god da su, mora da su iscedili čitavu kravu." Progutao je kafu kao da je to protivotrov za zadah u vazduhu. "Pa, podigla ga je na noge i on ju je poveo da provere Džoanu. Nije je bilo. Veze su presečene."
     "Nisu je ubili?" prekinula ga je Linden.
     Pogledao ju je. "On kaže da nisu. Kako može da zna - nagađajte kao i ja." Trenutak kasnije je nastavio. "No, Megan je pozvala mene. Kada sam stigao, otišla je da vidi može li se pronaći Džoana. Ja sam ga pregledao; izgleda da je dobro. Pati od iscrpljenosti koliko i od svega ostalog."
     Linden je odbacila sumnje u Kovenantovo stanje. "Ja ću ga paziti."
     Klimnuo je glavom. "Zato sam te i pozvao."
     Ispila je još malo kafe da se smiri, a onda oprezno upitala. "Da li znate ko je to bio?"
     "Pitao sam ga", odgovorio je Berenford mršteći se. "Rekao je 'Kako, do đavola, ja to mogu znati?'"
     "Pa dobro, a šta će im ona?"
     Zamislio se za trenutak pre nego što je odgovorio. "Znaš, najgore u svemu jeste to što... mislim da on zna."
     Zbunjenost ju je učinila džangrizavom. "Pa zašto nam onda ne kaže?"
     "Teško je reći", polako je odvratio lekar. "Mislim da on smatra kako bismo ga zaustavili kad bismo znali šta se dešava."
     Linden nije odgovorila. Više nije bila spremna da pokušava da spreči Tomasa Kovenanta u bilo čemu. Ali bila je jednako odlučna da sazna istinu o Džoani, o njemu - i, da, o starcu u žutom ogrtaču. Sebe radi. I radi Kovenanta. Uprkos njegovoj žestokoj nezavisnosti, nije mogla da se oslobodi ubeđenja kako mu očajnički treba pomoć.
     "Što je samo još jedan razlog da ostaneš", dodao je Berenford, ustajući. "Moram da idem, a neko ga mora sprečiti da ne počini neku ludost. Ima dana..." Glas mu se utišao, a onda se vratio sa iznenadnom srdžbom. "Bože, ima dana kada mislim da je tom čoveku potreban čuvar, a ne lekar." Prvi put od kako je došla otvoreno ju je pogledao. "Hoćeš li da ga čuvaš?"
     Bilo joj je jasno da želi uveravanje da ona deli njegovo osećanje odgovornosti za Kovenanta i Džoanu. Nije mogla da izgovori takvo obećanje, ali mogla je da mu ponudi nešto slično. "Pa, u svakom slučaju", ozbiljno je rekla, "neću ga pustiti."
     Berenford je ovlaš klimnuo glavom. Više je nije gledao. Pošao je prema vratima mrmljajući. "Imaj strpljenja sa njim. Odavno nije sreo nekoga ko ga se ne plaši i sada ne zna kako da se ponaša. Kada se probudi, nateraj ga da pojede nešto." S tim rečima je napustio kuću i otišao do svog auta.
     Linden ga je gledala kako nestaje u oblaku prašine prema auto-putu. Onda se opet okrenula ka dnevnoj sobi.
     Šta sad da radi? Kao i Kovenant, nije znala. Ali nameravala je da otkrije. Od zadaha krvi osećala se nečisto; ali suzbila je to osećanje dovoljno dugo da pripremi sebi doručak. Onda se uhvatila u koštac sa dnevnom sobom.
     Naoružana ribaćom četkom i kofom vode sa deterdžentom, napala je mrlje kao da joj predstavljaju uvredu. Duboko u sebi, tamo gde su bili koreni krivice i prinude, osećala je da krv predstavlja život - vrednu stvar, suviše dragocenu da bi se traćila i poricala, kao što su je traćili i poricali njeni roditelji. Odlučno je ribala ludilo ili zlobu koji su unakazili sobu, pokušavajući da ih porekne.
     Kad god bi joj trebala pauza, tiho je odlazila da baci pogled na Kovenanta. Lice mu je bilo gotovo unakaženo od modrica. Nemirno je spavao, ali nije pokazivao znake padanja u komu. Povremeno su pokreti očiju odavali da sanja. Spavao je otvorenih usta kao u nemom kriku; jednom su mu obrazi bili mokri od suza. Raznežila se dok ga je posmatrala tako ispruženog, neutešnog i ranjivog. Toliko malo je poštovao sopstvenu smrtnost.
     Nešto iza podneva, dok je još bila u poslu, izišao je iz spavaće sobe. Nesigurno je hodao, koraka pomućenog snom. Pogledao ju je preko sobe kao da prikuplja bes; ali u glasu mu se nije osetilo nište osim rezignacije. "Sada joj ne možete pomoći. Možete poći kući."
     Ustala je da se suoči sa njim. "Želim da pomognem vama."
     "Mogu ja i sam."
     Linden je progutala žučan odgovor, pokušavajući da ne zvuči zlobno. "Nešto mi ne izgledate tako. Niste ih sprečili da je odvedu. Kako ćete ih naterati da je vrate?"
     Raširio je oči; pogodila ga je na pravo mesto. Ali nije se pokolebao. Izgledao je gotovo neljudski smireno - ili pomireno sa sudbinom. "Ne treba im ona. Ona im je samo način da se dokopaju mene."
     "Vas?" Znači li to da je ipak paranoik? "Hoćete da kažete da se sve ovo desilo zbog vas? Zašto?"
     "To još nisam otkrio."
     "Ne. Mislim, zašto smatrate da ovo ima ikakve veze sa vama? Da ste im vi trebali, zašto nisu poveli vas? Niste mogli da ih sprečite."
     "Zato što to mora biti dobrovoljno." Glas mu je imao ravan prizvuk prenapregnute žice na jakom vetru. Odavno je morao pući. Ali nije zvučao kao čovek koji bi pukao. "Ne može da me samo primora. Moram sam da odaberem. Džoana..." Oči su mu se ispunile tamom. "Ona mu je samo način primene pritiska. Mora rizikovati da ja ipak odbijem."
     On. Linden je počela teško da diše. "Stalno govorite on. Ko je on?"
     Od mrštenja lice mu je delovalo još više unakaženo. "Pustitie to." Pokušavao je da je upozori. "Vi ne verujete u opsednutost. Kako da vas nateram da verujete u opsedače?"
     Primila je upozorenje, ali ne onako kako je on želeo. Nagoveštaji cilja - napola slutnja, napola odlučnost - neočekivano su joj prosvetlili misli. Način da sazna istinu. Rekao je moraćete naći načina da to učinite meni iza leđa. Pa, bogami, ako moram to da učinim, učiniću.
     "Dobro", rekla je, ljutito ga gledajući kako bi prikrila svoje namere. "Ne mogu vas naterati da objasnite. Recite mi samo jednu stvar. Ko je bio onaj starac? Poznajete ga."
     Kovenant joj je uzvratio pogled kao da ne namerava da odgovori. Ali odvratio joj je krutim glasom. "Vesnik. Ili upozorenje. Kada se on pojavi, možete da birate između dve stvari. Zaboravite sve što ste ikada razumeli i prihvatite rizik. Ili bežite da spasete goli život. Problem je u tome" - u glasu mu se osetila čudna vibracija, kao da pokušava da kaže više nego što se rečima može - "što on obično ne traći vreme razgovarajući sa ljudima koji bi bežali. A vi ne možete nikako saznati u šta se upuštate."
     Trgla se u sebi, bojeći se da je prozreo njene namere. Ali čvrsto se držala. "Zašto mi ne kažete?"
     "Ne mogu." Njegova žestina je nestala i ponovo se pretvorila u rezignaciju. "To je kao kad potpišete blanko ček. Ta vrsta poverenja, nepromišljenosti, bogatstva, šta god da je, ne znači ništa ako znate na koliko će ček glasiti. Ili ga potpisujete ili ne. Koliko mislite da možete sebi priuštiti?"
     "Pa, u svakom slučaju", slegnula je ramenima, "ne nameravam da potpisujen nikakve blanko čekove. Učinila sam koliko mogu da operem ovo. Sada idem kući." Nije mogla da podnese njegov ispitivački pogled. "Doktor Berenford želi da pojedete nešto. Hoćete li učiniti to, ili treba da ga pošaljem ovamo?"
     Nije joj odgovorio. "Do viđenja, doktore Averi."
     "Oh, blagi Bože", pobunila se u naletu sažaljenja nad njegovom usamljenošću. "Verovatno ću provesti ostatak dana brinući zbog vas. Hajde bar da pređemo na ti."
     "Dobro, Linden." U glasu mu nije bilo ni trunke osećanja. "Mogu ja i sam."
     "Znam", promrmljala je, napola za sebe. Izišla je u vlažno po podne. Jedino meni treba pomoć.
     Na putu ka stanu, primetila je da nigde na vidiku nema žene koja je sa decom preporučivala pokajanje.

     Nekoliko sati kasnije, na prelasku predvečerja u sumrak koji je zauzimao ulice mutnim narandžastim i ružičastim bojama, ponovo je bila za volanom. Istuširala se i odmorila; obukla je kariranu flanelsku košulju, stare farmerke i čvrste planinarske cipele. Vozila je polako, čekajući da veče potamni. Isključila je svetla na pola milje pre farme "Utočište".
     Po silasku sa auto-puta odabrala je prvi bočni drum ka jednoj od napuštanih kuća kraj farme. Tu je parkirala auto i zaključala ga da zaštiti lekarsku torbu i svoju tašnu.
     Pešice se približila Kovenantovoj kući. Pazila je da se što više drži drveća duž ivice farme. Nadala se da ne stiže prekasno, da ljudi koji su odveli Džoanu nisu ništa preduzeli tokom popodneva. Žurno se prikrala od drveća do zida kuće. Tu je našla prozor koji joj je pružio pogled na dnevnu sobu bez pokazivanja na vratima.
     Svetla su bila upaljena. Vrlo oprezno je provirila da pogleda Tomasa Kovenanta.
     Sedeo je nasred kauča, sa rukama u džepovima i pognute glave, kao da nešto čeka. Modrice su mu potamnele, dajući mu izgled poraženog čoveka. Mišići duž vilice su mu se grčili, opuštali i opet grčili. Borio se da ostane strpljiv; ali trenutak kasnije napetost ga je naterala da ustane. Počeo je da kruži oko kauča i stočića. Pokreti su mu bili kruti, suprotstavljeni smrtnosti srca.
     Da ne bi morala da ga gleda, Linden se spustila na zemlju i sela naslonjena na zid. Skrivena u tami, čekala je zajedno sa njim.
     Nije joj se dopadalo što to radi. To je bilo narušavanje njegove privatnosti, potpuno neprofesionalno. Ali njeno neznanje i njegova tvrdoglavost bili su nepodnošljivi. Imala je užasnu potrebu da razume zašto se prepala pri pogledu na Džoanu.
     Nije morala dugo da čeka. Jedva nekoliko minuta pošto se smestila, kući su se približili brzi koraci.
     Gotovo se ugušila kada joj je srce poskočilo, ali uspela je da se savlada. Pažljivo je podigla glavu do ivice prozora baš kad je pesnica udarila na vrata.
     Kovenant se trgao od zvuka. Lice mu se zrčilo od užasa.
     Linden se zgrozila od njegove reakcije. Bio je toliko snažna ličnost, izgledalo je da ima sve one vrline koje njoj nedostaju. Kako je doveden do ovoga?
     Ali trenutak kasnije, prelomio je strah u sebi kao da staje zmiji za vrat. Prkoseći sopstvenoj slabosti, pošao je ka vratima.
     Otvorila su se pre nego što je stigao do njih. Iz tame je nepozvan ušao jedan čovek. Linden ga je jasno videla. Bio je ogrnut džakom kao mrtvačkim pokrovom. Kosa i lice su mu bili prekriveni pepelom. To je naglašavalo mrtvilo pogleda, tako da je izgledao kao prerušeni zloduh.
     "Kovenant?" Kao i lice, glas mu je bio pepeljast i mrtav.
     Kovenant se suočio sa njim. Odjednom je izgledao viši, kao da ga je uzvisilo sopstveno čvrsto držanje za život. "Da."
     "Tomas Kovenant?"
     Pisac je nestrpljivo klimnuo glavom. "Šta hoćete?"
     "Čas presude je kucnuo." Čovek je zurio u sobu kao da je slep. "Gospodar traži tvoju dušu. Hoćeš li doći?"
     Kovenant je iskrivio usta. "Tvoj gospodar zna šta mogu učiniti za njega."
     Čovek nije reagovao. Nastavio je kao da ima gotov posmrtni govor. "Žena će biti žrtvovana na izlasku punog meseca. Mora biti izvršeno okajanje grehova. Ona će platiti ako ti nećeš. To je naređenje Gospodara života i smrti. Hoćeš li doći?"
     Žrtvovana? Linden je zinula. Okajanje? Zapljusnuo ju je talas gađenja. Šta, pobogu...?
     Kovenantu su se ramena ukočila. Oči su mu plamtele strašnim obećanjima i pretnjama. "Doći ću."
     Čovekovo sivo lice nije pokazalo ni najmanji nagoveštaj svesti. Okrenuo se kalo lutka na koncu i vratio se u noć.
     Kovenant je za treutak nepomično stajao. Obgrlio je grudi kao da prigušuje krik; zabacio je glavu u bolu. Modrice su mu prekrivale lice kao ucveljenost.
     Ali onda se pokrenuo. Grubošću koja je zapanjila Linden, zgrozila je, udario je sebe po obrazu ostatkom desne ruke. Brzo se bacio u tamu za onim ko ga je pozvao.
     Linden je gotovo propustila priliku da ga prati. Bila je ošamućena od užasa. Gospodar...? Žrtvovanje? Strahovi i sumnje mileli su joj pod kožom kao insekti. Čovek u vreći izgledao je tako bezumno - kao da nema dušu, kao životinja. Droga? Ili...?
     Ma kako te napao...
     Je li Kovenant bio u pravu? O starcu, o opsednutosti? O cilju...? Ona je samo način da se dokopaju mene.
     Žrtvovana?
     Oh, blagi Bože! Čovek u vreći izgledao je dovoljno suludo, dovoljno izgubljeno da bi predstavljao opasnost. A Kovenant - ? Kovenant je bio spreman na sve.
     Stresla se od nagađanja šta će on učiniti. Strah za njega razbio je njene lične strepnje i naterao je da žurno obiđe kuću i uputi se u poteru.
     Glasnik ga je vodio dalje od auto-puta, dalje od kuće, u šumu. Linden ih je čula u grmlju; bez svetla nisu mogli da se tiho kreću. Kada su joj se oči privikle na tamu, ugledala ih je pred sobom kako se prodevaju kao senke kroz neravnomernu tamu. Pošla je za njima.
     Slepo su nepredovali kroz šumu, preko bregova i kroz doline. Nisu koristili staze; Linden je imala utisak da idu najkraćom prečicom ka odredištu. Dok su išli, noć se zgušnjavala oko nje, postajući sve neprijateljskija kako joj je strepnja rasla. Drveće i grmlje postali su zlokobni, kao da zalaze u potpuno drugu šumu, mesto opasnosti i surovih namera.
     A onda im se na putu isprečio breg. Kovenant i glasnik pošli su uz njega i nestali preko prevoja u neobičnom blesku žutog svetla. Izbacio ih je iz tame, a onda prikrio kao da ih je preveo nekuda. Upozorena kratkim bleskom, Linden se penjala polako. Činilo joj se da u tami čuje podrhtavanje sopstvenih nerava. Poslednjih nekoliko jardi prešla je četvoronoške, držeći se zaklona niskog rastinja.
     Kada je provirila preko brda, dočekao ju je udar svetla. Vatra nevidljiva samo stopu dalje planula joj je u lice kao da je upravo prodrla kroz granicu sna. Za trenutak je bila zaslepljena svetlom, paralisana tišinom. Noć je progutala sve zvuke, ostavljajući vazduh potpuno beživotan.
     Žustro trepćući, provirila je niz padinu.
     Pod njom je ležala duboka, gola dolina. Na padinama nije bilo trave, grmlja, drveća, kao da je tle spaljeno kiselinom.
     Na dnu udoline gorela je ogvromna vatra. Plamen je požudno skakao uvis, podrhtavajući kao u ludilu; ali nije odavao nikakav zvuk. Linden je pomislila da je iznenada ogluvela. Nemoguće da toliki oganj bukti u tišini.
     Kraj vatre se nalazila gruba kamena zaravan, dugačka možda deset stopa. Na njoj je bio iscrtan veliki trougao - crven kao sveža krv.
     U trouglu je poleđuške ležala Džoana. Nije se kretala, kao da je bila bez svesti; samo je lako podizanje grudi pod spavaćicom pokazivalo da je živa.
     Oko nje su se okupili ljudi, njih dvadeset ili trideset. Muškarci, žene, deca - svi obučeni u jutane vreće; svi zamazani sivim kao da su se valjali u pepelu. Bili su usukani kao prikaze gladi. Zurili su očima mrtvim kao da su im umovi iza zenice iščupani - očima ispražnjenim od svakog nagoveštaja volje ili duha. Čak su i deca stajala kao lutke, bez ikakvog zvuka.
     Lica su im bila okrenuta ka mestu levo od Linden.
     Ka Tomasu Kovenantu.
     Stajao je na pola brda, suočen sa vatrom preko ogoljene udoline. Ramena su mu bila zgrbljena; ruke stegnute u pesnice, glava ratoborno nagnuta napred. Teško je disao, kao da su mu grudi pune optužbi.
     Niko se nije pokrenuo, progovorio, trepnuo. Vazduh je bio pun tišine kao zgusnute prinude.
     Kovenant je naglo zarežao kroz zube. "Tu sam." Zbog stegnutog grla svaka reč je zvučala kao zapaljena rana. "Pustite je."
     Pokret na dnu udoline privukao je Lindeninu pažnju. Čovek krupniji od ostalih promenio je položaj, popeo se na kamen na uglu trougla, nad Džoaninom glavom. Podigao je ruke, otkrivajući dugački, zakrivljeni bodež u desnoj šaci. Povikao je drhtavim glasom osobe na ivici ekstaze. "Vreme je! Mi smo volja Gosodara života i smrti! Kucnuo je čas odmazde, pročišćenja i krvi! Otvorimo put prisustvu Gospodara!"
     Noć je usisala njegov glas, ostavljajući tišinu oštru kao nož. Za trenutak se ništa nije desilo.
     Kovenant je zakoračio naniže, a onda naglo stao.
     Žena blizu vatre isteturala se napred. Linden je gotovo glasno dahnula kada je prepoznala ženu koja je stajala na stepeništu pred sudnicom, upozoravajući ljude da se pokaju. Zajedno sa decom približila se plamenu.
     Naklonila mu se kao da je mrtva.
     Slepo je pružila desnu šaku pravo u plamen.
     Krik bola je raskinuo noć. Povukla se od vatre i pala u agoniji na golo tle.
     Kroz plamen je proleteo crveni drhtaj nalik na grč želje. Vatra kao da je rasla, kao da je nahranjena ženinim bolom.
     Linden je osetila da joj se mišići grče, bole od želje da ustane. Želela je da krikom izrazi svoj užas, da zaustavi ovu surovost. Ali udovi su joj bili blokirani. Prikaze očajanja i užasa prikovale su je u mestu. Svi ovi ljudi bili su kao Džoana.
     Onda se žena podigla na noge i nastavila da tupo stoji kao da su joj nervi u ispečenoj ruci neosetljivi. Pogledom je ponovo potražila Kovenanta kao pod prinudom, izražavajući zahtev.
     Najstarije od njene dece približilo se vatri.
     Ne! - nemo je kriknula Linden, nemoćno se trudeći da raskine tišinu.
     Dečak se naklonio i gurnuo mršavu ruku u plamen.
     Njegov krik slomio je Lindeninu volju, ostavio je zadihanu od bespomoćnog gnušanja. Nije mogla da se pokrene, nije mogla da odvrati pogled. Savladalo ju je gađenje koje nije mogla da imenuje.
     Dečakova mlađa sestra učinila je isto što i on, kao da joj njegova agonija ništa ne znači. Došlo je na red i treće dete, predajući svoje telo bolu kao beživotno tkivo pokrenuto jedino žrtvovanja radi.
     Tada bi se Luinden pokrenula. Ukočeno užasavanje u Kovenantovom držanju pokazivalo joj je da bi se i on pokrenuo. Ali vatra ih je zaustavila, zadržala ih. Kad god bi okusila krv, pohlepa bi zaplamtela kroz nju; oganj je postajao sve viši.
     U srcu plamena počela je da se uobličava prikaza.
     Sve više ljudi je prilazilo da žrtvuje ruku. Dok su to činili, prikaza je očvršćavala. Nije se izdvajala iz plamena; ali plamsavo crvenilo okruživalo je čoveka u uzvitlanom ogrtaču. Stajao je kao nacrtan krvlju, ruku prekrštenih preko moćnih grudi - stvoren bolom iz vatre i samozaborava.
     Vernik sa nožem pao je na kolena i ushićeno povikao: "Gospodaru!"
     Oči prikaze bile su nalik na zmijske zube, trule i žute; otrovno su besnele kroz plamen. Njihova zloba zaplašila je Linden kao da je to lični napad na njen razum, njeno shvatanje života. Bile su besne i odlučne, kao namerna bolest, svesno izopačenje. Ništa u životu nije je pripremilo da podnese toliko opipljivu mržnju.
     Kroz ukočenu tišinu čula je Kovenantovo besno dahtanje. "Kletniče! Zar i deca?" Ali njegova jarost nije prodrla kroz užas koji ju je paralisao. Za nju, divlja tišina bila je isprekidana vriskom ispečenih.
     Onda je pred njom počeo da se podiže mesec. Ivica bela kao kost nadnela se nad breg i zavirila u udolinu kao sa pakošću.
     Čovek sa nožem je ustao. Ponovo je podigao ruke, mašući bodežom. Njegova uloga je stizala do vrhunca. Oglasio se uzvikom nalik na ječanje. "Ovo je čas apokalipse! Gospodar je došao! Usud se približava onima koji žele da se suprotstave Njegovoj volji. Sada ćemo prisustvovati odmazdi nad grehom i životom, mi koji smo gledali, čekali i patili u Njegovo ime. Ovde ćemo ispuniti viziju koja nam je data. Dotakli smo vatru i sada smo iskupljeni!" Glas mu se podizao dok nije počeo da liči na krike opečenih. "Sada ćemo dovesti svu izopačenost do krvi i večnih muka!"
     Lud je. Linden se uhvatila za tu pomisao, trudeći se da misli o ovim ljudima kao o fanaticima, izluđenim odricanjem i strahom. Svi su oni ludi. Ovo je nemoguće. Ali ipak nije mogla da se pokrene.
     Ni Kovenant se nije micao. Želela je da on učini nešto, da nekako prekine trans, da izbavi Džoanu, da spase Linden od sopstvenih krajnosti. Ali on je ostao nepokretan, zagledan u vatru kao da je uhvaćen u klopku između divljaštva i bespomoćnosti.
     Prilika u plamenu se pomerila. Njene oči uhvatile su vatru kao dvostruki ožiljak zlobe, pržeći sve svojim prezirom. Desnom rukom načinio je gest konačan kao izricanje smrtne presude.
     Mišićavi čovek smesta je pao na kolena. Sagnuo se nad Džoanu i ogolio joj grlo. Mlitavo je ležala pod njim, krhka i izgubljena. Koža na vratu kao da joj je blistala na vatri, kao molba za pomoć.
     Drhteći kao da je zanesen ili preplašen, čovek je prislonio oštricu bodeža Džoani na grlo.
     Sada su ljudi u udolini prazno zurili u njegove ruke. Kao da su izgubili svako zanimanje za Kovenanta. Njihovo ćutanje bilo je užasno. Čovekove ruke su se tresle.
     "Stani!"
     Kovenantov uzvik se vinuo kroz vazduh.
     "Dosta si učinio! Pusti je!"
     Zlobne oči iz vatre prenele su pogled ka njemu, prikovale ga klevetom. Vernik kraj Džoaninog grla podigao je prazan pogled. "Da je pustim?" Zakrkljao je. "Zašto?"
     "Zato što ne moraš to da učiniš." Kovenantov glas bio je promukao od besa i preklinjanja. "Ne znam kako vas je naveo na ovo. Ne znam šta je u vašim životima pošlo naopako. Ali ovo ne morate da činite."
     Čovek nije ni trepnuo; oči iz vatre su ga držale. Namerno je slobodnom rukom uhvatio Džoanu za kosu.
     "U redu!" Smesta je povikao Kovenant. "U redu. Prihvatam. Da se trampimo. Ja umesto nje."
     "Ne." Linden se borila da glasno krikne, ali uzvik joj nije bio glasniji od šapata."Ne."
     Vernici su ćutali kao nadgrobno kamenje.
     Čovek sa nožem polako se podigao na noge. Izgledalo je da samo on ima sposobnost da oseti likovanje; divlje se kezio dok je govorio. "Baš kao što je Gospodar obećao."
     Zakoračio je unazad. Istog trenutka Džoanu je protresao drhtaj. Podigla je glavu i osvrnula se. Na licu više nije imala znakove opsednutosti. Nespretno je ustala. Izbezumljena i prepadnuta, tražila je izlaz, nešto što će moći da razume.
     Ugledala je Kovenanta.
     "Tome!" Skočila je sa stene, pojurila ka njemu i bacila mu se u naručje.
     Zagrlio ju je, obmotao je rukama kao da ne može da podnese da je izgubi. Ali onda ju je grubo odgurnuo. "Idi kući", naredio je. "Gotovo je. Sada ćeš biti bezbedna." Okrenuo ju je na pravu stranu i gurnuo je u pokret.
     Zastala je i pogledala ga, moleći da pođe sa njom.
     "Ne brini za mene." Glas mu je omekšao od mučne nežnosti. "Sada si bezbedna - to je najvažnije. Sa mnom će sve biti u redu." Nekako je uspeo da se nasmeši. Ali u očima mu se video bol. Svetlo vatre bacalo je senke samoodricanja preko njegovog lica prekrivenog modricama. Pa ipak, u osmehu je imao toliko smelosti i kajanja da se Lindenino srce cepalo.
     Klečeći, pognute glave sa vrelim suzama na obrazima, više je osetila nego videla da Džoana napušta udolinu. Nije mogla podneti da gleda kako Kovenant silazi niz padinu. Samo ja joj mogu pomoći. Upravo je vršio neku vrstu samoubistva.
     Samoubistvo. Lindenin otac se ubio. Njena majka je želela smrt. Njeno poricanje takvih stvari postalo je moćna opsesija.
     Ali Tomas Kovenant je odabrao da umre. I smešio se.
     Radi Džoane.
     Linden nikada nije videla da jedna osoba toliko čini za drugu.
     Nije mogla da podnese. Već je imala previše krvi na rukama. Obrisala je suze i podigla pogled.
     Kovenant se kretao između ljudi kao da je izgubio svaku nadu. Čovek sa nožem ga je poveo u trougao od krvi. Strašne oči iz vatre pohlepno su plamtele.
     To je bilo previše. Linden je divljim trzajem raskinula grč straha i skočila na noge.
     "Ovamo!" Proderala se. "Policija! Brzo! Evo ih ovde!" Mahala je rukama kao da daje znake ljudima iza sebe.
     Oči iz vatre su je ošinule, pogodile je rušilačkom snagom. Tog terenutka se osetila potpuno ranjivom, kao da su sve njene tajne otkrivene i progutane. Ali nije obratila pažnju na oči. Potrčala je nizbrdo, rizikujući da vernici shvate da je sama.
     Kovenant se naglo okrenuo u trouglu. Svaki delić njegovog tela uzvikivao je: Ne!
     Ljudi su se uskomešali. Njen juriš je, izgleda, uzdrmao trans plamena. Vernici su zapali u zbunjenost. Razbežali su se na sve strane, rasuli se kao da su oslobođeni ogromnog pritiska odvratnosti. Za trenutak ju je obuzela luda nada.
     Ali čovek sa nožem nije pobegao. Bes vatre ga je doveo u zanos. Obuhvatio je Kovenanta rukama, bacio ga na kamen, šutnuo ga da bi se pružio.
     Nož! Kovenant je bio suviše ošamućen da bu se pokrenuo.
     Linden se bacila na čoveka, hvatajući ga za ruke. Bio je klizav od pepela i snažan. Nije uspela.
     Kovenant se trudio da se prevrne. Čovek mu je brzo prišao, uhvatio ga jednom rukom, podigao nož u drugoj.
     Linden je ponovo napala, blokirala nož. Noktima je zaparala čovekovo lice.
     Vrisnuo je i tako je udario da se prostrla po steni.
     Sve se zanjihalo. Tama se vrtela ka njoj sa svih strana.
     Videla je blesak noža.
     Onda su oči iz vatre planule ka njoj i ona se izgubila u žutom likovanju koje je plamtelo kao oganj sunca.









Prvi deo: POTREBA









4. "PRIPADAŠ MENI"
     Tomasu Kovenantu je crvena agonija probadala grudi. Osećao je da vrišti, ali vatra je bila suviše jaka; nije mogao da čuje sebe. Plamen je iz rane vitlao po njemu, ocrtavajući mu nerve kao područje bola. Nije mogao da se odupre.
     Nije želeo da se odupre. Spasao je Džoanu. Spasao Džoanu. Ta misao se ponavljala u njemu, sokoleći ga protiv nezamislivog nasilja bola. Prvi put za jedanaest godina znao je na čemu je sa svojom bivšom ženom. Vratio je stari dug prema njoj do granice sopstvene smrtnosti; dao joj je sve što ima kao naknadu za krivicu bez krivice što ima lepru. Od njega se više ništa nije moglo tražiti.
     Ali vatra je imala glas. Isprva suviše snažan da bi ga razumeo. Odzvanjao mu je u ušima kao rušenje stenja. Udisao ga je sa svakim drhtavim dahom; odjekivao mu je kroz požar u grudima. Ali postepeno je postao jasan. Izgovarao je reči teške kao stenje.

     "Tvoja volja je moja.
     Ne nadaj se životu bez mene,
     ni nadi ni životu bez mene.
     Sve je to moje.

     Tvoje srce je moje.
     Nemaš ljubav ni mira u sebi,
     ni mira ni ljubavi u sebi.
     Sve je to moje.

     Tvoja duša je moja.
     Ne možeš sanjati o spasenju,
     ne možeš moliti za spasenje.
     Pripadaš meni."

     Osionost tih reči ispunila ga je pobunom. Poznavao je taj glas. Punih deset godina spremao se za njega, učvršćujući veru u istinu ljubavi i besa koji su ga osposobili da mu se suprotstavi. Pa ipak, imao je moć da ga užasne. Odzvanjao je od naslađivanja bedom gubavaca. Zarobio ga je i neće ga pustiti.
     Sada je želeo da se bori. Želeo je da živi. Nije mogao podneti da taj glas postigne ono što želi od njega.
     Ali nož je preduboko prodro; rana je bila potpuna. Utrnulost je puzala kroz njega, a crvena vatra bledela je u izmaglici. Nije imao puls, nije se sećao kako se diše. Nije mogao...
     Tik van izmaglice, setio se Linden Averi.
     Vatru mu paklenu!
     Pratila ga je, iako ju je upozorio - upozorio uprkos činjenici da je očito izabrana za ispunjenje neke bitne uloge. Bio je toliko rastrzan - a ona mu je samo podstakla nedoumicu, obeshrabrila ga i razbesnela svojom rešenošću da se upliće u stvari koje ne razume. Pa ipak, ona je prva žena u poslednjih deset godina koja ga se nije bojala.
     I pala je pored njega, pokušavajući da mu spase život. Čovek ju je udario; vatra ju je zahvatila kada je posegnula ka njemu. Ako je i ona preneta u Domaju...!
     Naravno da jeste. Zašto bi joj inače starac prilazio?
     Ona nema znanja ni moći kojima bi se branila, ne postoji način da shvati šta joj se dešava.
     Kovenant se slepo borio protiv utrnulosti, odupirao se glasu. Linden je pokušala da mu spase život. Nije je mogao samu prepustiti takvoj sudbini. Srce mu se ispunilo gnevom zbog grubosti njenog usuda. Pakla mu! - besneo je. Ne možeš to učiniti!
     Odjednom je iz njega planuo oživljeni oganj - čisti beli plamen, vatra njegove potrebe. Usredsredio se u rani od noža, vrištao mu kroz grudi kao apoteoza ili sagorevanje. Vrelina mu je pulsirala u srcu, plućima, osakaćenoj šaci. Telo mu se izvilo od bola i besa.
     Sledećeg trenutka kriza je prošla. Kroz Kovenanta se razlilo opipljivo olakšanje. Bol je uminuo, ostavljajući ga mlitavog i zadihanog na kamenu. Izmaglica se zlobno kovitlala, ali ga nije doticala.
     "Ah, još si tvrdoglav", narugao mu se glas, toliko ličan u svom preziru da je mogao poticati i iz njegovog uma, a ne iz vazduha punog mirisa ružinog ulja. "Tvrdoglav kako se samo poželeti može. Jednim potezom si osigurao sopstveni poraz. Sada moja volja naređuje i ti si izgubljen. Puzavče!"
     Kovenant se trgao od zlobe u toj reči.
     Poglavar Kletnik.
     "Ne sviđa ti se titula koju si dobio?" Opaki je govorio tiho, jedva glasnije od šapata; ali ta prigušenost samo je naglašavala njegovu duboku mržnju. "Potpuno ti odgovara. Nikada mi nisi toliko potpuno pripadao. Veruješ da si bio blizu smrti. Nije tačno, puzavče! Ne bih ti dopustio da umreš. Daleko bolje će mi poslužiti tvoj život."
     Kovenant je želeo da zamahne ka magli, da je otera od sebe. Ali bio je preslab. Ležao je na kamenu kao da su mu udovi iskrvarili do kraja. Trebala mu je sva snaga volje da bi dozvao u život sopstveni glas. "Ne verujem", promuklo je dahnuo. "Nisi valjda dovoljno glup da pokušaš ponovo."
     "Ah, ti ne veruješ", narugao se poglavar Kletnik. "Pa, sumnjaj onda. Ne veruj, a ja ću ti iščupati dušu iz kostiju!"
     Ne! Kovenant je nemo jeknuo. Imao sam deset godina da shvatim šta se prošli put desilo. Ne možeš mi ponovo učiniti to isto.
     "Puzaćeš ti preda mnom", nastavio je Opaki, "i radovaćeš se tome. Tvoja pobeda nada mnom ne znači ništa. Dobro mi je poslužila. Planovi koje sam pokrenuo u mukama sada donose plodove. Vremena su se izmenila. Svet više nije kao što je nekad bio. I Nevernik se promenio." Magla je učinila da reč Nevernik zazvuči kao ime moćnog podsmeha. "Više nisi slobodan. Prodao si sebe radi one nikakve žene koja te se gadi. Kada si primio njen život od mene, postao si moje oruđe. Oruđe nema mogućnost izbora. Zar ti moj Neprijatelj nije objasnio neophodnost slobode? Samo tvoje prirustvo na ovom mestu daje mi moć da vladam nad tobom."
     Kovenant se trgao. Poglavar Kletnik je govorio istinu; nije bio slobodan. Kada je trampio sebe za Džoanu, upustio se u nešto što nije mogao da odmeri ni prekine. Želeo je da krikne; ali bio je suviše besan da bi pokazao toliku slabost.
     "Mi smo protivnici, ti i ja", nastavio je poglavar Kletnik, "neprijatelji do samog kraja. Ali kraj će biti tvoj, Neverniče, a ne moj. Naučićeš da veruješ u to. Dvadeset stoleća sam ležao zakopan u Domaju koju mrzim, nesposoban za ma šta drugo osim gađenja. Ali vremenom sam se vratio sebi. Skoro isto toliko stoleća pripremao sam odmazdu. Kad stvari dođu do kraja, ti ćeš biti oruđe moje pobede."
     Pakla mu krvavog! Kovenantu se smučilo od guste magle i mirisa poglavara Kletnika. Ali gnev mu je bio jasan. Neću dopustiti da to učiniš!
     "Čuj me sada, puzavče. Čuj moje proročanstvo. Namenjeno je samo tvojim ušima - i pazi! Nema nikoga u Domaji kome bi ga preneo."
     To ga je zabolelo. Nikoga? Šta se desilo sa poglavarima?
     Ali Opaki je nemilosrdno nastavio, izazivajući Kovenanta i samom svojom smirenošću. "Ne, samo tebi kažem: dršći u srcu, jer na tebi je zlo koje smatraš najstrašnijim! Tvoja ranija pobeda nije donela ništa osim što je pripremila ovaj trenutak. Ja sam poglavar Kletnik, Opaki, i govorim reči istine. Tebi kažem: divlja magija više nema moći protiv mene! Sada ti neće služiti. Nikakva moć nije dovoljna.
     Neverniče, ne možeš mi se suprotstaviti. Na kraju ćeš imati samo jedan izbor i načinićeš ga u očajanju. Svojom voljom ćeš predati belo zlato u moje ruke."
     Ne! povikao je Kovenant. Ne! Ali nije mogao da prodre kroz Kletnikovu uverenost.
     "Znajući da ću upotrebiti tu moć da uništim Zemlju, predaćeš je u moje ruke i nikakva nada i nikakva mogućnost pod čitavim Svodom vremena neće te sprečiti u tome!
     Da, dršći, puzavče! Pred tobom je veće očajanje nego što tvoje bedno smrtničko srce može da podnese!"
     Besni šapat pretio je da zdrobi Kovenanta o stenu. Ječao je odbijanje i kletve, ali oni nisu delovali, nisu mogli da mu oslobode grlo ružinog ulja.
     Onda je poglavar Kletnik počeo da se smeje. Vazduh se ispunio zadahom izopačenja i smrti. Kovenantu se za trenutak toliko smučilo da su mu gotovo popucali mišići u grudima.
     Ali dok se borio da se savlada, ruganje se polako udaljilo. Vetar je prodro kroz njega i razneo maglu. Vetar je bio hladan, kao da na njemu leti ledeni smeh, bezglasno odjekujući; ali okolina je postala jasna jer se izmaglica razredila i nestala.
     Kovenant je poleđuške ležao pod blistavo plavim nebom i čudnim suncem.
     Sunce je bilo visoko. Blesak središta njegovog diska je bio poznat, utešan. Ali nosilo je plavu koronu nalik na safirni prsten; a od njenog zračenja ostatak neba potamneo je kao da je zaklonjen velom.
     Tupo je čkiljio u njega, suviše zbunjen da se pokrene ili reaguje. Svojom voljom... Sunčev oreol uznemirio ga je nečim što nije mogao da odredi. Planovi koje sam pokrenuo u mukama... Pokrećući se kao po sopstvenoj volji, njegova desnica se polako micala ka mestu gde ga je pogodio nož.
     Prsti su mu bili suviše utrnuli i njima ništa nije osećao. Ali osećao je njihov pritisak na grudima. Osećao je njihov dodir kada su skliznuli kroz prorez nasred majice koju je nosio.
     Nije bilo bola.
     Povukao je ruku i spustio pogled sa neba da bi pogledao prste.
     Nije bilo krvi.
     Seo je naglim trzajem od kojeg mu se zavrtelo u glavi. Za treutak je morao da se osloni na ruke. Trepćući, zaslepljen suncem, jedva je usmerio pogled na grudi.
     Majica mu je bila prosečena - tik ispod grudne kosti video je prorez širine šake. Kroz njega se videla bela linija novog ožiljka.
     Zurio je u njega. Kako...?
     Još si tvrdoglav. Je li iscelio samog sebe? Divljom magijom?
     Nije znao. Nije bio svestan da nosi ikakvu moć. Je li moguće da je sve to nesvesno izveo? Vrhovni poglavar Mhoram mu je jednom rekao: Ti jesi belo zlato. Je li to značilo da je sposoban da koristi moć ni ne znajući to? Ne kontrolišući je? Vatre mu paklene!
     Prošlo je dosta vremena pre nego što je ustanovio da gleda u grudobran. Sedeo je na jednom kraju okrugle kamene platforme okružene niskim zidom što mu je u tom položaju dopirao do grudi.
     Trzaj prepoznavanja trgao ga je iz ukočenosti. Poznavao je ovo mesto.
     Kevinov Vidikovac.
     Za trenutak se upitao: Zašto ovde? Ali istog časa u njemu se zategao lanac povezivanja i brzo se okrenuo da nađe Linden kako onesvešćena leži iza njega.
     Gotovo se upaničio. Ležala je potpuno nepomično. Oči su joj bile otvorene, ali ništa nije videla. Mišići ruku i nogu mlitavo su joj visili sa kostiju. Kosa joj je bila zamršena preko lica.
     Pripadaš meni.
     Kovenant je odjednom počeo da se znoji na hladnom vazduhu.
     Zgrabio ju je za ramena, protresao je, onda joj podigao levu ruku i počeo da je tapše po nadlanici. Zavrtela je glavom, buneći se. Usne su joj se izvile u jecaju. Počela je da se otima. Pustio joj je ruku i obuhvatio joj lice dlanovima kako bi je sprečio da se povredi o kamen.
     Odjednom joj se pogled probudio. Drhtavo je udahnula vazduh i vrisnula. Taj krik je zazvučao kao ovaploćenje usamljenosti pod beskrajnim nebom i čudnim, plavo oivičenim suncem.
     "Linden!" povikao je. Upravo je udisala vazduh da ponovo vrisne. "Linden!"
     S mukom je usmerila ka njemu pogled očiju izbezumljenih užasom ili besom, kao da joj je zapretio svojom leprom.
     Svom snagom ga je ošamarila.
     Kovenant se trgao, više od iznenađenja nego od bola.
     "Đubre jedno", dahtala je, dižući se na kolena. "Zar nisi imao petlje čak ni da živiš?" Duboko je udahnula da nastavi da viče. Ali pre nego što je stigla da oslobodi sav gnev, lice joj se izobličilo od zaprepašćenja. Pokrila je dlanovima usta, a onda i celo lice. "O, Bože", prigušeno je zaječala.
     Zbunjeno je piljio u nju. Šta joj se desilo? Želeo je da je odmah protrese i zahteva objašnjenje. No, situacija je bila suviše složena, a ona je bila potpuno nespremna. Živo se setio svog prvog dolaska ovamo. Da mu Lena nije pružila ruku, umro bi od vrtoglavice i ludila. Nijedan um ne može ovo da prihvati. Da ga je samo poslušala, da se klonila opasnosti...
     Ali nije ga poslušala. Bila je ovde i trebala joj je pomoć. Još nije ni znala koliko joj treba pomoć. Nje radi se primorao da ubaci u glas nešto nalik na nežnost. "Želela si da razumeš, a ja sam ti ponavljao da nisi spremna za to. Sada ćeš, čini mi se, morati da razumeš - želela to ili ne."
     "Kovenante", ječala je kroz dlanove. "Kovenante."
     "Linden." Pažljivo joj je dotakao šake i naterao je da spusti ruke.
     "Kovenante..." Otkrila je lice. Oči su joj bile smeđe, duboke i vlažne, tamne od posledica straha. Brzo je oborila pogled, onda ga vratila. "Mora da sam sanjala." Glas joj je podrhtavao. "Mislila sam da si moj otac."
     Nasmešio se nje radi, iako su ga izubijane kosti bolele od napetosti. Otac? Želeo je da je detaljno ispita, ali nije. Bilo je važnijih pitanja.
     Ali pre nego što je zaustio da pita, ona je počela da se pribira. Provukla je prste kroz kosu i trgla se kad je dotakla povredu iza uha. Za trenutak se zagledala u tragove krvi na prstima. Onda su joj se vratila i ostala sećanja. Glasno je udahnula i pogledala Kovenantove grudi. "Nož..." Njena žurba se gotovo pretvorila u napad. "Videla sam..." Posegnula je ka njemu, podigla mu majicu i zagledala se u sveži ožiljak pod grudnom kosti. Zgrozila se. Pružila je ruku ka njemu i naglo je trgla. Glas joj se pretvorio u promukli šapat. "To nije moguće."
     "Slušaj." Levom rukom joj je podigao lice, naterao je da ga pogleda u oči. Želeo je da joj odvuče pažnju, da je pripremi. "Šta je bilo sa tobom? Onaj čovek te je udario. Prekrila nas je vatra. Šta je bilo posle?"
     "Šta je bilo sa tobom?"
     "Idemo redom." Od napora samosavlađivanja glas mu je zvučao gorko. "Ima previše toga što prvo moraš da razumeš. Molim te, daj mi vremena. Reci mi šta se desilo."
     Povukla se od njega. Čitavim telom odbacivala je postavljeno pitanje. Uperila je drhtavi prst ka njegovim grudima. "To je nemoguće."
     Nemoguće. U tom trenutku je mogao da je zaspe nemogućim stvarima. Ali uzdržao se i rekao samo jednu. "I opsednutost je nemoguća."
     Očajno ga je pogledala u oči, a onda zažmurila. "Mora da sam bila u nesvesti", rekla je tihim glasom. "Sanjala sam svoje roditelje."
     "Ništa nisi čula? Glas kako preti?"
     Iznenađeno je otvorila oči. "Ne. Je li trebalo?"
     Sagnuo je glavu da sakrije sopstvenu zbunjenost. Kletnik se njoj nije obratio? Značenje toga ispunilo ga je olakšanjem i strahom istovremeno. Je li ona na neki način nezavisna od njega? Slobodna od njegove kontrole? Ili je već toliko siguran u nju?
     Kada je Kovenant ponovo podigao pogled, Linden se zagledala u grudobran, sunce, prostrano nebo. Lice joj se postepeno ukočilo. Počela je da se podiže na noge. "Gde smo mi?"
     Uhvatio ju je za ruke i zadržao u sedećem položaju. "Pogledaj me." Vrtela je glavom u paničnom strahu. Svuda oko Kovenanta pulsirala je potreba; svuda su bila pitanja. Ali u tom trenutku strašna potreba na njenom licu bila je važnija od svega. "Doktore Averi." Vazduh je odisao ludilom; znao je to iz iskustva. Ako joj sada ne pomogne, možda joj više nikada neće prići dovoljno blizu. "Pogledaj me."
     Taj zahtev ju je naterao da okrene ka njemu podivljali pogled.
     "Objasniću ti. Samo mi daj vremena."
     Glas joj je bio oštar nao nož. "Objasni mi."
     Trgao se, posramljen; on je kriv što se Linden našla ovde - i što je toliko nespremna. Ali prisilio se da joj uzvrati pogled. "Ranije nisam mogao da ti kažem." Glas mu je ogrubeo zbog onoga što će morati da izgovori. "Nije bilo načina da mi poveruješ. A sada je tako zamršeno..."
     Presekla ga je pogledom kao kandžama.
     "Postoje dva potpuno različita objašnjenja", rekao je što je mirnije mogao. "Spoljašnje i unutrašnje. Spoljašnje objašnjenje je nešto lakše prihvatiti. Glasi ovako." Duboko je udahnuo. "Ti i ja još ležimo u onom trouglu." Od grimase su ga zabolele modrice. "U nesvesti smo. I tako onesvešćeni, mi sanjamo. Sanjamo isti san."
     Lice joj se ukočilo od neverice. Požurio je da doda. "Nije toliko nategnuto kao što misliš. Duboko u umu - tamo odakle potiču snovi - većina ljudi ima mnogo toga zajedničkog. Zato se mnogo naših snova odigrava po šablonu koje i drugi ljudi mogu da prepoznaju.
     To se sada dešava nama." Nastavio je da je zasipa rečima, ne zato što je želeo da je ubedi, nego zato što je znao da joj treba vremena, da joj treba bilo kakav odgovor, ma kako neverovatan, da joj pomogne da preživi prvi šok situacije u kojoj se našla. "Sanjamo isti san. I nismo jedini", nastavio je, ne dajući joj priliku da uobliči nevericu u reči. "I Džoana je sanjala delove istog sna. I onaj starac - onaj kojeg si spasla. Svi smo povezani istim nesvesnim procesom."
     Pogled joj je odlutao. Obrecnuo se na nju. "Gledaj u mene! Moram da ti kažem kakav je ovo san. Opasan je. Može da ti naudi. Stvari pokopane duboko u nama su moćne i nasilne i isplivaće na površinu. Tama u nama... destruktivni deo, deo koji celog života držimo zaključan u sebi... ovde je živ. Svi mi negde duboko mrzimo sami sebe. Ovde je to ovaploćeno - otvoreno, onako kako se dešava u snovima. Zove se poglavar Kletnik Opaki i želi da nas uništi.
     O tome je Džoana stalno govorila. O poglavaru Kletniku. I na to je mislio onaj starac. 'Ma kako te napao. Budi što jesi.' Budi ono što jesi pred sobom, nemoj služiti Opakom, ne dopusti da te uništi. To moramo da učinimo." Molio ju je da prihvati značenje onoga što joj govori, čak i ako reši da ne poveruje u samo objašnjenje. "Moramo da ostanemo razumni, da se držimo sebe, da branimo ono što jesmo, ono u što verujemo i ono što želimo. Dok se ne završi. Dok se ne osvestimo."
     Zastao je, primorao sebe da joj da vremena.
     Spustila je pogled na njegove grudi, kao da ožiljak predstavlja proveru onoga što je rekao. Preko lica su joj prelazile senke straha. Kovenant je odjednom bio siguran da ona zna šta znači mrzeti sebe.
     "Ovo ti se već desilo", ukočeno je rekla.
     Klimnuo je glavom.
     Nije podizala pogled. "I veruješ u to?"
     Želeo je da kaže - jednim delom. Ako sastaviš dva objašnjenja, počinju da liče na ono u šta ja verujem. Ali u njenom trenutnom stanju, nije mogao da je optereti poricanjem. Zato je ustao i povukao je na noge da pogleda sa Vidikovca.
     Osetio je da se ukočila od šoka.
     Nalazili su se na kamenoj ploči nalik na platformu, koja kao da je visila u vazduhu. Pokrivalo ih je prostranstvo neba, ogromno kao da su na vrhu planine. Čudni oreol oko sunca davao je uznemirujući preliv sivom moru oblaka koje se talasalo na nekih dvesta stopa niže. Oblaci su se sudarali kao udari groma, pokrivajući zemlju od obzorja do obzorja.
     Kovenanta je uhvatio grč vrtoglavice; odjednom se prisetio da se nalazi na dve hiljade stopa iznad predgorja. Ali potisnuo je naglu nesigurnost i paniku i usmerio se na Linden.
     Bila je ošamućena, ukočena. Ovaj skok bez prelaza iz noći u šumi do jutra u ovakvoj okolini potpuno ju je uzdrmao. Želeo je da je zagrli, da nasloni njeno lice sebi na grudi kako bi je zaštitio; ali znao je da ne može, da nije u stanju da joj pruži snagu da podnese stvari koje su i njega jednom gotovo uništile. Morala je da preživi sama. Smrknuto ju je okrenuo da pogleda i na drugu stranu.
     Planine koje su se tamo strmo dizale kao da su joj nanele udarac. Iskakale su iz oblaka gotovo nadohvat ruke. Vrhovi su im bili iskrzani i natmureni. Sa litice iza Vidikovca protezale su se na obe strane kao klinovi, istežući se u visinu sa udaljenošću. Ali daleko zdesna jedan ogranak se vraćao da proseče oblake pre nego što se ponovo spusti.
     Linden je piljila u liticu kao da će se svakog časa sručiti na nju. Kovenant je osećao kako joj se rebra napinju; bila je uhvaćena u klopku sulude situacije i nije mogla da smogne dovoljno vazduha pod ovolikim nebom za glasni krik. Bojeći se da će se otrgnuti od njega i pasti preko grudobrana, povukao ju je da opet bezbedno sedne na platformu. Skljokala se na kolena, nemo se njišući. U očima je imala užasno ukočen i prazan pogled.
     "Linden!" Nije znao šta drugo da učini, pa se proderao. "Zar nemaš petlje čak ni da živiš?"
     Jeknula je i udahnula vazduh. Usmerila je pogled ka njemu kao dva mača kad iskaču iz kanija. Čudno sunčevo svetlo dalo je njenom licu izraz tamnog besa.
     "Izvini", promuklo je rekao. Ovakva reakcija zadala mu je bol koliko i malopređašnja bespomoćnost. "Bila si tako..." Nehotice je zašao u nešto što nema prava da dira. "Nisam želeo da ti se ovo desi."
     Odbacila je njegovo izvinjenje divljim pokretom glave. "Sada", dahnula je, "da čujem drugo objašnjenje."
     Klimnuo je glavom. Polako ju je pustio i povukao se da sedne leđima oslonjen na grudobran. Nije razumeo njenu neobičnu kombinaciju snage i slabosti; ali u tom trenutku njegovo nerazumevanje nije bilo važno. "Unutrašnje objašnjenje."
     Prožeo ga je dubok umor. Borio se da nađe potrebne reči. "Nalazimo se na mestu zvanom Domaja. To je drugačiji svet - kao da je na potpuno drugačijoj planeti. Ove planine su Južnikov venac, južna granica. Čitava Domaja nalazi se zapadno, severno i istočno od nas. Ovo mesto je Kevinov vidikovac. Ispod nas, malo na zapad, bilo je selo zvano Kamendol Mithil. Veselkamen je..." Ali pomisao na Veselkamen prizvala je sećanje na poglavare; povukao se od nje. "Bio sam već ovde.
     Većina onog što mogu da ti kažem neće ti ništa značiti dok se ne uveriš sama. Ali postoji nešto što je u ovom trenutku važno. Domaja ima neprijatelja. Poglavara Kletnika." Zagledao se u nju, pokušavajući da pronikne u njenu reakciju. Ali oči su joj zračile tamu i ništa drugo. "Hiljadama godina", nastavio je, "Kletnik je pokušavao da uništi Domaju. Za njega... to je neka vrsta zatvora. Želi da se probije napolje." U sebi je ječao zbog nemogućnosti da prihvatljivo objasni ono što ima nekome ko nikada nije iskusio nešto slično. "On nas je preneo iz našeg sveta. Doveo nas je ovamo. Želi da mu služimo. Misli da može upravljati nama kako bismo mu pomogli da uništi Domaju.
     Ovde imamo moć." Nadao se da govori istinu. "Pošto dolazimo spolja, nismo vezani Zakonom, prirodnim redom stvari koji sve drži na okupu. Zato nas Kletnik želi, zato želi da nas koristi. Možemo da radimo ono što niko drugi ne može."
     Da bi poštedeo sebe tereta njene neverice, zabacio je glavu na grudobran i zagledao se u planine. "Neophodnost slobode", šapnuo je. "Sve dok nismo vezani nikakvim Zakonom, nijednom osobom... i nijednim objašnjenjem", morao je da olakša sebi savest, "imamo moć." Ali ja nisam slobodan. Već sam odabrao. "Sve se svodi na to. Moć. Moć koja me je izlečila.
     Onaj starac - on nekako zna šta se dešava u Domaji. I nije Kletnikov prijatelj. Odabrao te je za nešto - ne znam za šta. Ili je možda želeo da se osigura. Da proveri jesi li ti tip ličnosti kojom Kletnik može da manipuliše.
     Što se tiče Džoane, poslužila je Kletniku kao sredstvo da dođe do mene. Bila mu je podložna. Posle onoga što se desilo kada sam poslednji put bio ovde, ja nisam bio podložan. Iskoristio ju je da me natera da svojom voljom stupim u onaj trougao. Tako je mogao da me prizove ovamo." Ono što ne razumem, uzdahnuo je u sebi, jeste zašto je morao tako da postupi. Renije nije bilo tako. "Možda je čista slučajnost to što si i ti ovde. Ipak, ne verujem."
     Linden je pogledala stenu pod sobom kao da proverava da stvarno postoji, a onda je dotakla modricu iza uha. Namrštila se i sela. Sada ga više nije gledala. "Ne razumem", ukočeno je rekla. "Prvo mi kažeš da je ovo san - a onda kažeš da je stvarno. Prvo umireš tamo u onoj šumi - a onda si isceljen nekakvim... nekakvom magijom. Prvo je poglavar Kletnik plod mašte - a onda je stvaran." Uprkos njenim naporima, glas joj je blago podrhtavao. "Koje je tačno? Ne može biti i ovako i onako." Zgrčila je šake u pesnice. "Ti možda umireš."
     Ah, meni mora biti i ovako i onako, promrmljao je Kovenant. To je kao vrtoglavica. Rešenje je u protivurečnosti - u srcu paradoksa. Ali nije to rekao naglas.
     Ipak, Lindenino pitanje donelo mu je olakšanje. Njen neumorni um - potreba koja je odbacila njegove napore da je upozori i navela je da ga prati ka ovom usudu - već je počeo da se hvata u koštac sa situacijom. Ako ima snage da mu se suprotstavi, znači da je kriza prošla, bar za trenutak. Ustanovio je da se smeši uprkos strahu.
     "To nije važno", odgovorio je. "Možda je ovo stvarno - a možda nije. Možeš verovati u ono što želiš. Ja ti samo nudim okvirno objašnjenje, tako da imaš odakle da počneš."
     Ruke su joj se i dalje kretale - doticala je sebe i kamen, kao da joj treba osećaj dodira kako bi se uverila u sopstveno postojanje. Trenutak kasnije je nastavila. "Bio si već ovde." Ljutnja u njoj pretvorila se u bol. "Ovo je tvoj život. Reci mi kako da razumem."
     "Suoči se s tim", odgovorio je bez oklevanja. "Kreni. Otkrij šta se dešava - šta je posredi. Šta je tebi važno." Iz iskustva je znao da nema druge odbrane od ludila; stvarnost i nestvarnost Domaje se ne mogu pomiriti. "Daj sebi vremena da otkriješ ko si zaista."
     "Znam ja ko sam." Tvrdoglavo je isturila bradu. Linija nosa bila joj je pre precizna nego krhka; usta su joj po navici delovala uzdržano. "Ja sam lekar." Ali upravo se suočavala sa nečim što nije znala kako da shvati. "Čak nemam ni svoju tašnu." Ispitivala je sopstvene ruke kao da se pita čemu bi mogle poslužiti. Kada mu je uzvratila pogled, postavila je pitanje pre kao zahtev nego kao molbu. "U šta ti veruješ?"
     "Ja verujem" - nije se trudio da priguši grubost u glasu - "da moramo naći načina da zaustavimo Kletnika. To je važnije od svega ostalog. On pokušava da uništi Domaju. Neću ga pustiti da uspe. Eto, to sam ja."
     Zurila je u njega sa odobravanjem. "Zašto? Kakve to veze ima sa tobom? Ako je ovo san, onda nije važno. A ako je..." Bilo joj je teško da izgovori reči. "Ako je stvarno, onda nije tvoj problem. Možeš da ne misliš na to."
     Kovenant je osetio stari gnev. "Kletnik se podsmeva gubavcima."
     Oči su joj planule odsjajem razumevanja. Njeno mrštenje jasno je govorilo - niko nema prava da se podsmeva bolesti.
     "Šta ćemo sada?" napeto je upitala.
     "Sada?" Bio je malaksao od vrtoglavice; ali njeno pitanje ga je podstaklo. Imala je razloge, snage, mogućnosti. Starac nije bezrazložno rizikovao. "Sada", smrknuto je rekao, "ako savladam vrtoglavicu, sići ćemo odavde i poći da saznamo u kakvoj smo nevolji."
     "Dole?" Zažmirkala je. "Ne znam ni kako smo dospeli gore."
     Da bi joj odgovorio, pokazao je glavom ka planinama. Kada se okrenula, primetila je otvor u zakrivljenom grudobranu tačno nasuprot litici. Gledao ju je kako puzi ka otvoru i gleda ono što je on znao da postoji.
     Grudobran je okruživao vrh dugačke kamene spirale koja se povijala ka litici pod Vidikovcem. Na gornjoj površini bile su urezane grube stepenice.
     Pridružio joj se. Jedan pogled mu je rekao da neće lako savladati vrtoglavicu. Dve stotine stopa niže, stepenice su nestajale u oblacima kao da padaju u tamu.









5. GROMOVI I MUNJE
     "Ja ću prvi." Kovenant je podrhtavao sve do kostiju. Nije gledao Linden. "Ovo stepenište izlazi na liticu - ali ako padnemo, to znači četiri hiljade stopa naniže. Nisam vičan visinama. Ako se okliznem, ne želim da te povučem za sobom." Pažljivo se namestio kraj otvora, nogama napred kako bi se provukao kroz njega.
     Tu je zastao, pokušavajući da se odupre vrtoglavici koja mu je protresala um. Izvršio je VPE, ali to je samo izazvalo napad nespokojstva tipičnog za gubavce. Pod plavičastim suncem koža mu se purpurno presijavala, kao da se lepra raširila uz ruke, menjajući pigmentaciju i ubijajući živce.
     Nerve mu je obuzela iznenadna slabost, nagoneći ramena da mu uzdrhte. Osnovna utrnulost mrtvih nerava nije se izmenila, na bolje ni na gore. Ali bolesna boja tela izgledala je kobno i proročki; pogodila ga je kao skok intuicije. Upravo je dobio odgovor na jedno od svojih pitanja. Zašto je Linden tu? Zašto se starac obratio njoj, a ne njemu? Zato što je bila neophodna. Da spase Domaju kada on ne uspe.
     Divlja magija više ne deluje. Toliko o moći. Već se prepustio mahinacijama poglavara Kletnika. Otelo mu se ječanje pre nego što je stigao da stegne zube i priguši ga.
     "Kovenante?" Lindenin glas je bio oštar od brige. "Jesi li dobro?"
     Nije mogao da odgovori. Jednostavna činjenica da se ona brine za njega, da je sposobna da se brine za njega i kada je pod tolikim stresom, umnogostručila je strepnju u njegovim kostima. Prikovao je pogled za kamen, tragajući za snagom.
     "Kovenante!" Njen zahtev zvučao je kao šamar. "Ne znam kako da ti pomognem. Reci mi šta da radim."
     Šta da radi. Ništa od ovoga nije bilo njena krivica. Zasluživala je odgovor. Povukao se u središte svoje slabosti i vrtoglavice. Zar je zaista osudio sebe kada je zauzeo Džoanino mesto? Sigurno ne mora da zakaže. Sigurno nije tako lako umanjiti moć za koju je platio toliku cenu. Odgovorio je, ne dižući glavu: "Na dnu stepenica, levo od nas, na litici se nalazi prevoj. Budi oprezna."
     Primoravajući sebe na pokret, provukao se kroz otvor.
     Dok mu se glava spuštala ispod nivoa Vidikovca, čuo je njen ljutiti šapat. "Prokletstvo, zašto moraš da budeš tako nepristupačan? Samo želim da pomognem." Zvučala je kao da joj razum zavisi od mogućnosti da pomaže.
     Ali nije mogao dozvoliti sebi da razmišlja o njoj; stepenice su predstavljale izazov koji mu je zauzeo svu pažnju. Napredovao je niz njih kao da su lestve, grčevito se držeći rukama, udarajući stopalom po svakoj stepenici kako bi se uverio da je bezbedna pre nego što se osloni na nju. Pogled mu je bio prikovan za šake. Stezale su stepenice sve dok po njima nisu očajnički iskočile tetive.
     Praznina oko njega izgledala je bezdana. Čuo je prazninu u vetru. Glatko pretakanje oblaka u dubini imalo je hipnotičku moć, razbijajući mu usredsređenost. Svuda oko njega su zjapili su beskonačni ponori.
     No, poznavao je taj strah. Zadržavajući dah, spustio se u oblake - u nepokretno središte vrtoglavice.
     Sunce je iznenada izbledelo i nestalo. Siva magla zgušnjavala se oko njega sa svakim korakom.
     Kroz mračno more proneo se bledi blesak, skoro smesta praćen grmljavinom. Vetar je jačao, vlažno se zalećući u njega, kao da želi da ga podigne sa kamena. Stena je postala klizava. Utrnuli prsti nisu osećali razliku, ali nervi u zglobovima i laktovima registrovali su svako klizanje šaka.
     Ponovo je kraj njega projurila munja, osvetljavajući besno ključanje i brzanje oblaka. Nebo se zatreslo. Nagonski se priljubio uz kamen. Nešto u njemu je urlikalo, ali nije znao da li to čini i glasno.
     Bolno puzeći kroz divlje nalete oluje, nastavio je spuštanje.
     Pratio je kako napreduje po sve gušćoj kiši. Gotovo neosetno hladno bockanje kapljica po bolnom licu pretvorilo se u udare teških kapi, nalik na pljusak šljunka. Uskoro je bio mokar i izubijan. Gromovi i munje tutnjali su preko njega, kao da izražavaju bes. Ali nada u prevoj ga je vukla dalje.
     Konačno ga je osetio pod nogama. Odgurnuo se od stene i pritisnuo leđa uz liticu, zureći naviše.
     Naleti plavobele vatre ocrtavali su Linden u tami. Bila mu je tik iznad glave.
     Kada je stigla na prevoj, uhvatio ju je da se ne bi spotakla preko ivice. Žurno ga je zgrabila. "Kovenante!" Vetar je odneo njen uzvik; jedva ju je čuo. "Jesi li dobro?"
     Prineo je usne do njenog uha. "Ostani uz liticu! Moramo naći zaklon!"
     Oštro je klimnula glavom.
     Stežući njenu desnu ruku svojom levom, okrenuo je leđa ponoru i počeo da se probija na zapad, duž prevoja.
     Munje su im gorele nad glavama i pružale mu uvid u situaciju. Prevoj je bio širok dve-tri stope i protezao se otprilike vodoravno preko litice. Od njegove ivice planina je iščezavala u ponoru oblaka.
     Grmljavina ga je udarala kao glas vrtoglavice, naređujući mu da izgubi ravnotežu. Vetar i kiša, oštri kao haos, šibali su ga po leđima. Ali Lindenina ruka pružala mu je uporište. Stegao je srce i polako napredovao dalje.
     Pri svakom blesku munje žmirio je kroz kišu pred sebe, pokušavajući da vidi ivicu grebena.
     Eno je: okomita linija, kao ožiljak preko lica litice.
     Stigao je do nje, povukao Linden oko zavoja, uz blatnjavu padinu i sipar koji je usmeravao vodu kao rečno korito. Vetar se istog časa pretvorio u prigušeno zavijanje. Sledeći plavi blesak pokazao je da su ušli u uzak prosek koji se protezao naviše kroz bok planine. Voda je tekla u potocima oko gromada kojima je dno klisure bilo načičkano.
     Mučno se probijao dalje sve dok se i on i Linden nisu našli na gromadi koja je izgledala dovoljno velika i bezbedna. Tu se zaustavio i seo u vodeni tok, leđima oslonjen o zid. Linden mu se pridružila. Voda im je tekla preko nogu; kiša im je zasipala lica. Nije mu bilo važno. Morao je da se odmori.
     Nešto kasnije, ona se promeškoljila i prinela lice njegovom uhu. "Šta sada?"
     Šta sada? Nije znao. Iscrpljenost mu je otupela um. Ali bila je u pravu; ne mogu ostati tu. Uspeo je da nekako dovikne. "Tu negde postoji staza!"
     "Zar ne znaš put? Rekao si da si već bio ovde!"
     "Pre deset godina!" A drugi put je bio u nesvesti; nosio ga je Srdosolja Penosled.
     Munja joj je za trenutak osvelila lice. Bilo je zamazano od kiše. "Šta ćemo da radimo?"
     Pomisao na Penosleda, džina koji mu je bio prijatelj, dala mu je ono što mu je trebalo. "Pokušaćemo!" Oslonio joj se na rame i ustao. Izgledalo je da lako podnosi njegovu težinu. "Možda ću se setiti!"
     Stala je kraj njega i nagnula se da poviče. "Ne sviđa mi se ova oluja! Ne deluje mi ispravno!"
     Ne deluje...? Zažmirkao je ka njoj. Za trenutak je nije razumeo. Za njega ovo je bila obična oluja, prirodna nepogoda kao i svaka druga. Ali onda je shvatio na šta ona misli. Za nju, oluja je bila neprirodna. Delovala je na neku nagonsku osetljivost u njoj.
     Već je bila ispred njega; čula su joj postajala usklađena sa Domajom, a njegova su ostala tupa i prazna, slepa za duh onoga što je oko njega. Pre deset godina mogao je isto što i ona sada: da prepozna ispravnost i pogrešnost, zdravlje i izopačenost fizičkih stvari i procesa, vetra, kiše, kamena, drveta, tela. Ali sada nije osećao ništa osim žestoke oluje, kao da ta sila nema značenje ni posledice. Kao da nema dušu.
     Počeo je umorno, poluglasno da psuje. Da li mu se čula samo sporije prilagođavaju? Ili je izgubio sposobnost da bude usklađen sa Domajom? Jesu li mu lepra i vreme potpuno oduzeli tu osetljivost? Pakla mu i krvi! - bolno, gorko je stenjao. Ako Linden vidi da je slep...
     Obuzet starim bolom zbog nesposobnosti, pokušao je da se savlada. Očekivao je da ga Linden upita šta nije u redu. I ta pomisao je nosila gorčinu; nije želeo da ona vidi njegove slabosti i strahove, njegovu prazninu i pogrešnost. Ali nije ga ništa pitala. Bila je ukočena od iznenađenja ili iščekivanja.
     Lice joj je bilo okrenuto uz klisuru.
     Brzo se okrenuo i pokušao da prozre pljusak.
     Odmah je video i on - slabo, žuto svetlo u daljini.
     Polako je svetlucalo ka njima, pažljivo se probijalo niz središte klisure. Kada se približilo, dugi blesak munje pokazao je da je to čovek sa bakljom u rukama. Onda su se nad njima sklopili tama i grmljavina i Kovenant više nije video ništa sem čudnog plamena. Odvažno je goreo, nemoguć, uprkos potopu i naletima oluje.
     Približavao se sve dok nije bio dovoljno blizu da osvetli čoveka koji ga je držao. Bio je nizak i poguren, ogrnut natopljenim ogrtačem. Kiša mu je tekla niz retku kosu i zamršenu bradu, slivala se u potocima niz bore staračkog lica, dajući mu izgled ludaka. Žmirkao je u Kovenanta i Linden kao da su se ovaplotili iz noćne more da bi ga užasnuli.
     Kovenant je pazio da se ne kreće, nemo uzvraćajući pogled starcu.
     Linden mu je dotakla mišicu kao da želi da ga upozori na nešto.
     Starac je iznenada podigao desnu ruku, dlanom napred, i raširio prste.
     Kovenant je ponovio isti gest. Nije znao je li mu možda poglavar Kletnik pripremio ovaj susret. Ali trebali su mu zaklon, hrana, obaveštenja. I bio je spreman da se susretne sa svakim ko može da održi vatru upaljenu po ovakvoj kiši. Kada je podigao osakaćenu šaku na svetlo, burma na srednjem prstu je tupo blesnula.
     Taj prizor šokirao je starca. Trgao se, promrmljao nešto i ustuknuo kao da je uplašen. Onda je drhtavo pokazao prema Kovenantovom prstenu. "Belo zlato?" uzviknuo je. Glas mu je podrhtavao.
     "Da!" odgovorio je Kovenant.
     "Troprst?"
     "Da!"
     "Kako ti je ime?" drhtao je starac.
     Kovenant se trudio da razgovetno govori kroz oluju. "Prapoglavar Tomas Kovenant, Nevernik i nosilac belog zlata."
     "Zlokrajnik?" Starac je dahtao kao da se guši na kiši. "Branilac Života?"
     "Da!"
     Starac je ustuknuo još jedan korak. Svetlost baklje davala je njegovom licu prepadnut izraz. Iznenada se okrenuo i počeo nesigurno da se pentra naviše kroz vodu i blato.
     "Hodi!" doviknuo je preko ramena.
     "Ko je to?" upitala je Linden gotovo nečujno.
     Kovenant je odbacio pitanje. "Ne znam."
     Zagledala se u njega. "Da li mu veruješ?"
     "Mogu li da biram?" Pre nego što je stigla da odgovori, odgurnuo se od kamena, pribirajući svu snagu da se pokrene za starcem.
     Usta su mu bila puna kiše i oporog ukusa slabosti. Napori poslednjih nedelja sustigli su ga kao prerana trošnost. Baklja mu je pomagala da nađe oslonce za ruke na zidovima i kamenju. Uz Lindeninu podršku, mogao je da se probija uz jaku struju. Polako su napredovali.
     Nešto dalje uz klisuru, starac je skrenuo u usek koji se odvajao nadesno. Grubo stepenište u zidu useka je vodilo ka dnu. Oslobođen muka, Kovenant je našao snage da se upita: Da li mu veruješ? - ali baklja ga je uveravala. Koliko je znao, niko ne bi mogao da održi zublju u plamenu na kiši osim meštara znanstva drveta. Ili poglavara. Bio je spreman da veruje svakom ko sa tolikom prilježnošću služi drvetu ili kamenu.
     Pažljivo je pratio starca duž useka koji se sužavao i pretvorio u visoku strmu pukotinu u planinskom kamenu. Procep je naglo skrenuo i otvorio se u malu udolinu.
     Nadneseni vrhovi zaklanjali su dolinu od vetra. Ali nije bilo skloništa od kiše. Udarala je Kovenanta po glavi i ramenima kao maljem. Jedva je video baklju dok je starac prelazio preko doline.
     Kovenant je zajedno sa Linden gacao kroz nabujali potok; nekoliko trenutaka kasnije stigli su u šćućureno kameno stanište pribijeno uz bok planine. Na ulazu nije bilo vrata; dok su se približavali, zasula ih je svetlost vatre. Sada već žurno, upali su, blatnjavi i skvašeni, u jedinu prostoriju kuće.
     Starac je stajao nasred prostorije, još stežući baklju iako je blistava vatra gorela u ognjištu iza njega. Piljio je u Kovenanta sa strepnjom, spreman da se zgrči, kao dete kada očekuje kaznu.
     Kovenant je zastao. Modrice su ga bolele od želje za blizinom vatre; ali ostao je nepomičan dok se osvrtao po sobi.
     Odmah ga je zahvatio udar nespokojstva. Već je video da se nešto u Domaji izmenilo. Nešto bitno.
     Nastamba je bila nameštena neočekivanom mešavinom drveta i kamena. Kamene činije i krčazi bili su poređani po drvenim policama pričvršćenim za zidove; drvene stolice stajale su oko drvenog stola u jednom kamenom uglu. I gvožđe - na policama su stajale gvozdene alatke, stolice su imale gvozdene eksere. Ranije su se narodi kamena i drveta, Kamendolci i Drvograđani, držali samo svoga znanstva - ne zato što su želeli da budu izuzetni, nego pre zato što su njihove naročite veštine i znanje zahtevali svu njihovu posvećenost.
     Za trenutak je osmotrio u domaćina starim, napola divljim pogledom. I Linden je nesigurno proučavala starca. Ali Kovenant je znao da ona postavlja sebi pitanja drugačija od onih koja su njemu pomela um. Jesu li se Kamendolci i Drvograđani združili, stopili svoja znanstva? Ili su...?
     Svet više nije onakav kakav je bio.
     Srce mu se steglo od grube mučnine. Bez ikakvog upozorenja, postao je svestan dima u prostoriji.
     Dim!
     Jurnuo je kraj starca i požurio do ognjišta.
     Drvo je ležalo na hrpi pepela, goreći toplim plamenom. Ugljevlje je pucketalo i otpadalo sa cepanica, crvene niti nagrizale su telo drveta. Povremeno su se ka sobi odvajali oblačići dima. Kiša je tiho pucketala u dimnjaku.
     Vatru mu paklenu!
     Ljudi koje je ovde poznavao nikada ne bi namerno satirali drvo u bilo kakve svrhe. Uvek su se trudili da koriste život drveta, Zemnu moć u njemu, bez uništavanja stvari koje koriste. Drvo, tle, kamen, voda - narod Domaje čuvao je svaki oblik života.
     "Prapoglavaru", zastenjao je starac.
     Kovenant se naglo okrenuo. Bol je plamteo u njemu kao bes. Želeo je da urlikne na Opakog. Šta si to učinio! Ali i Linden i starac zurili su u njega. U Lindeninom pogledu video je zabrinutost, kao da se boji da je podlegao zbunjenost. A starac je bio zahvaćen nekom svojom mukom. Kovenant se jedva savladao da ne urlikne od besa, ali u glasu mu je odjekivao napor uzdržavanja. "Šta održava tu baklju u plamenu?"
     "Stidim se!" Starčev glas se slomio kao da je na ivici plača. Nije čuo Kovenantovo pitanje; proždirao da je neki njegov bol. "Ovaj hram", dahtao je, "koji su sagradili najdrevniji očevi oca mojeg oca - u iščekivanju. Nismo učinili ništa! Ostale sobe su se pretvorile u ruševine, skloništa..." Grozničavo je odmahnuo rukom. "Nismo učinili ništa. Ništa u dvadesetini pokolenja. Ovo je straćara - nije te dostojna. Nismo verovali obećanju datom nam na čuvanje - pokolenje za pokolenjem Neomeđenih, suviše plašljivih da veruju u najponosnija proročanstva. Bilo bi pravo da me udariš."
     "Da te udarim?" Kovenant je bio zapanjen. "Ne." Suviše mnogo stvari nije razumeo. "U čemu je stvar? Zašto me se bojiš?"
     "Kovenante", iznenada je šapnula Linden. "Njegova ruka. Pogledaj."
     Sa starca je kapala voda; cedila se sa sve troje. Ali kapi koje su padale sa držalja baklje bile su crvene.
     "Prapoglavaru!" Starac se bacio na kolena. "Nisam dostojan." Drhtao je od straha. "Opštio sam sa znanjem umnih, dobijajući moć Kobi Sunca od onih što preziru obećanja koja sam se zarekao da čuvam. Ah, poštedi me! Stidim se." Ispustio je zublju i pružio levicu ka Kovenantu.
     Baklja se ugasila istog časa kada ju je pustio. Kada je pala na pod, pretvorila se u pepeo.
     Preko starčevog dlana protezale su se dve dugačke posekotine. Krv je tekla iz njih kao da nikada neće stati.
     Kovenant se zgrčio. Oluja je ljutito gunđala u daljini. Od baklje je ostao samo pepeo. Držala se na okupu, čitava i u plamenu, samo pomoću moći koju je starac ulio u nju. Moći krvi?
     Kovenantu se zavrtelo u glavi. Pogodilo ga je iznenadno sećanje na Džoanu - Džoanu kako ga grebe po nadlanici i liže mu prste. Vrtoglavica ga je izbacila iz ravnoteže. Teško je seo, skljokao se uz najbliži zid. Kiša mu je odjekivala u ušima. Krv? Krv?
     Linden je pregledala starčevu šaku. Okrenula ju je ka svetlosti vatre i raširila mu prste; stisak na zglobu usporio je krvarenje. "Čista je." Glas joj je bio ravan, bezličan. "Treba mi zavoj da zaustavim krvarenje, ali nema infekcije."
     Nema infekcije, dahnuo je Kovenant. Misli su mu obogaljeno hramale. "Otkud znaš?"
     Bila je usmerena na ranu. "Šta?"
     Trudio se da objasni na šta misli. "Kako znaš da nema infekcije?"
     "Ne znam." To pitanje kao da je pokrenulo iznenađenje u njoj. "Vidim. Mogu da vidim" - zbunjenost je narastala - "da vidim bol. Ali čista je. Kako...? Zar ti...?"
     Odmahnuo je glavom. Potvrdila je njegov raniji utisak; njena čula već su se usklađivala sa Domajom.
     Njegova nisu. Bio je slep za sve što nije bilo ispisano po površini. Zašto? Zatvorio je oči. Staro žaljenje pulsiralo je u njemu. Zaboravio je da neosetljivost može toliko da boli.
     Trenutak kasnije, Linden se pokrenula; mogao je da je čuje kako pretražuje sobu. Kada se vratila do starca, cepala je komad tkanine da načini zavoj.
     Nećeš pogrešiti! Kovenant je osećao da mu je unapred pripisan gubitak. Pomisao je bila kao so na ranjeno srce.
     Dim? Krv? Postoji samo jedan način da povrediš nekoga. Vrati mu nešto uništeno. Prokletstvo.
     Ali starac je zahtevao njegovu pažnju. Pognuo je mokru sedu glavu do kamenog poda. Pružao je ruke da dotakne Kovenantove cipele. "Prapoglavaru", ječao je. "Prapoglavaru. Konačno si došao. Domaja je spasena."
     Toliko poštovanje istrglo je Kovenanta iz unutrašnjeg vrtloga. Nije smeo dopustiti da ga potpuno obuzmu neznanje ili gubitak. I nije mogao podneti da se prema njemu ponašaju kao da je neka vrsta spasitelja; nije mogao da se saživi sa takvom slikom o sebi. Brzo se uspravio, uhvatio starca za ruke i podigao ga.
     Čovek je uplašeno kolutao očima, blistavim na svetlosti vatre. Da bi ga umirio, Kovenant je govorio tiho i mirno.
     "Reci mi kako se zoveš."
     "Ja sam Nazik, sin Jousa sina Prasanovog", odgovorio je starac drhtavim glasom. "Potičem iz direktne linije potomaka jednog Neomeđenog."
     Kovenant se trgao. Neomeđeni koje je on poznavao bili su monasi, oslobođeni svih uobičajenih odgovornosti kako bi mogli da se bave svojim vizijama. Jedna Neomeđena mu je nekada spasila život - i izgubila svoj. Drugi mu je pročitao snove - i rekao mu da je sanjao istinu. Jedva je uspeo da se smiri. "Čime se bavio?"
     "Prapoglavaru, video je tvoj povratak. Stoga je došao ovamo - u dolinu iza Kevinovog vidikovca, koji je dobio ime u vremenima tako davnim da se niko ne seća njegovog pravog značenja."
     Nazikov glas se brzo umirio, kao da recituje nešto što je odavno naučio napamet. "Izgradio je hram kao mesto gde će ti poželeti dobrodošlicu, kao mesto isceljenja, jer narod tog vremena nije zaboravio da je tvoj svet pun opasnosti i napora i da nanosi zlo čak i svojim junacima. U svojoj viziji predvideo je strašni usud Kobi Sunca, iako za njega nije imao ime jer je bio deo noćne more, i predvideo je da će se Nevernik, Prapoglavar Zlokrajnik, Branilac Života, vratiti da se bori protiv nje. Njegova vizija se prenosila sa oca na sina, zajedno sa verom u..."
     Tu više nije izdržao. "Ah, sramota", promrmljao je. "Hram - vera - isceljenje - Domaja. Sve je u ruševinama." Ali dostojanstvo ga je još držalo. "Budale će tražiti milost. Zaslužuju samo odmazdu. Jer gle! Nevernik je stigao. Neka Klava i sva njena dela cvile da ih poštediš. Neka samo sunce drhti na svojoj putanji! Neće im ništa pomoći! Jaoj si ga vama, grešni i mrski! Jer..."
     "Naziče." Kovenant je primorao starca da ućuti. Linden ih je pažljivo gledala. Lice joj je bilo puno pitanja, ali Kovenant nije obraćao pažnju na to. "Naziče", obratio se belom starčevom pogledu, "šta je ta Kob Sunca?"
     "Kob Sunca?" Nazikov strah ustupio je mesto čuđenju. "Zar pitaš...? Kako ne...?" Nervozno se čupkao za bradu. "Zašto si onda došao?"
     Kovenant ga je čvršće stegao. "Samo mi reci šta je to."
     "To je... pa, to je... da, to..." Nazik je zamucao, zaćutao, a onda iznaneda molećivo povikao. "Prapoglavaru, pa šta nije ona? To je sunce i kiša i krv i pustinja i strah i vrisak drveća." Zgrčio se od obnovljene poniznosti. "To je... to je bio plamen moje baklje. Prapoglavaru!" Od bola mu se lice zgrčilo kao pesnica. Pokušao je da ponovo padne na kolena.
     "Naziče." Kovenant ga je zadržao uspravljenog, tražeći neki način da ga umiri. "Nećemo ti nauditi. Zar ti to nije jasno?" Utom mu je sinula nova pomisao. Setio se Lindenine povrede, svojih uboja. "Ruka ti još krvari. I nas dvoje smo povređeni. A ja..." Zamalo je rekao - ne vidim ono što ona vidi. Ali reči su mu zapele u grlu. "Dugo sam bio odsutan. Imaš li malo gline vidarke?"
     Gline vidarke? Linden ga je upitno gledala.
     "Gline vidarke?" zadrhtao je Nazik. "Šta je glina vidarka?"
     Šta je - ? Preko Kovenantovog lica preletela je strepnja. Šta - ? Uzvici su se uskomešali u njemu kao krici. Glina vidarka! Zemna moć! Život! "Glina vidarka", jedva je prostenjao. "Blato koje isceljuje." Drhtavim rukama protresao je Nazikove staračke kosti.
     "Oprosti mi, Prapoglavaru. Ne budi ljut. Ja..."
     "Bila je ovde! U ovoj dolini!" Lena ga je njome izlečila.
     Nazik je uspeo da pribere malo dostojanstva. "Ne znam ništa o glini vidarki. Ja sam star čovek, a nikada nisam čuo taj naziv."
     "Prokletstvo!" dreknuo je Kovenant. "Sad ćeš mi još reći da nikad nisi čuo ni za Zemnu moć!"
     Starac je posrnuo. "Zemna moć?" šapnuo je. "Zemna moć?"
     Kovenant je svu svoju narastajuću strepnju preneo u šake kojima je stezao Nazikove mršave ruke. Ali Linden se stvorila kraj njega, pokušavajući da mu olabavi stisak. "Kovenante! On govori istinu!"
     Kovenant ju je ošinuo pogledom.
     Usne su joj bile stegnute od napetosti, ali nije dopustila sebi da se trgne. "On nema pojma o čemu govoriš."
     To ga je ućutkalo. Verovao joj je; mogla je da čuje istinu u Nazikovom glasu, isto kao što je videla nepostojanje infekcije u njegovim ranama. Nema gline vidarke? Krvario je u sebi. Zaboravljena? Izgubljena? Kroz njega su se pronosile slike obesvećenja. Imaj milosti. Domaja bez gline vidarke. Bez Zemne moći? Teret Nazikovog saopštenja bio mu je prevelik. Sručio se na pod kao bogalj.
     Linden se nagnula nad njega. Tražila je odluku, uvid; ali nije mogao da joj pomogne. Trenutak kasnije je progovorila. "Naziče." Glas joj je bio ozbiljan. "Imaš li hrane?"
     "Hrane?" odgovorio je kao da ga je podsetila na njegovu nedoraslost. "Da. Ne. Nije dostojna."
     "Treba nam hrana."
     Ta izjava nije izazvala protivljenje. Nazik se naklonio, smesta otišao do suprotnog zida i počeo da spušta sa polica grube činije i krčage.
     Linden se vratila do Kovenanta i klekla kraj njega. "Šta je bilo?" napeto je upitala. Nije mogao da izbriše očajanje sa lica. "Šta nije u redu?"
     Nije želeo da odgovori. Proveo je premnogo godina izolovan unutar lepre; njena želja da ga razume samo mu je povećavala bol. Nije mogao da podnese izloženost. Ipak, nije mogao ni da odbije zahtev njenih stegnutih usana i mekih očiju. Njen život bio je u pitanju koliko i njegov. Uložio je veliki napor volje. "Kasnije." Glas ga je boleo dok se probijao kroz zube. "Treba mi vremena da razmislim."
     Stegla je vilice; tama joj je ranjavala oči. Odvratio je pogled kako ne bi bio naveden da govori pre nego što povrati vlast nad sobom.
     Usoro je Nazik doneo činije suvog mesa, voća i neisečenog hleba, pružajući ih sa oklevanjem, kao da zna da zaslužuju odbijanje. Linden je prihvatila svoju uz izveštačen osmeh; ali Nazik se nije pomerio sve dok Kovenant nije smogao snage da klimanjem glave pokaže svoje slaganje. Tek tada je starac uzeo posude da im sakupi kišnicu za piće.
     Kovenant je slepo zurio u hranu pred sobom, ni ne okusivši je. Kao da nije imao razloga da se trudi da jede. Ipak, znao je da to nije tačno; zapravo, bio je obrvan razlozima. Baš nemogućnost da pravedno postupi po svima kolebala mu je odlučnost. Je li stvarno prodao dušu Opakom...?
     Ali bio je gubavac; proveo je duge godine učeći da se suprotstavlja svojoj bespomoćnosti. Lepra je neizlečiva. Zato gubavci uče sebe da do sitničavosti paze na svoje neposredne potrebe. Zanemaruju neizmernost opterećenja, a umesto toga se usmeravaju na sadašnjost, trenutak po trenutak. Uhvatio se za tu pragmatičnu mudrost. Nije imao drugo rešenje.
     Tupo je stavio komad voća u usta i počeo da žvaće.
     Posle toga, u pomoć mu je došla navika gladi. Možda njegovo rešenje nije bilo dobro; ali ono ga je određivalo i ostao je uz njega.
     Ostao ili otpao, nije tačno znao.
     Nazik je čekao, ponizno i brižno, dok su Kovenant i Linden jeli; ali progovorio je čim su završili. "Prapoglavaru." Zvučao je revnosno. "Tvoj sam sluga. Svrha mog života jeste da ti služim, isto kao i svrha života Jousa mog oca i Prasana njegovog oca kroz celu dugu lozu Neomeđenih." Izgledalo je da ne oseća drhtaj u sopstvenom glasu. "Nisi došao prerano. Kob Sunca se umnožava u Domaji. Šta ćeš preduzeti?"
     Kovenant je uzdahnuo. Nije se osećao spreman za takva pitanja. Ali obred jela ga je umirio, a i Nazik i Linden su zasluživali nekakav odgovor. Polako je rekao. "Moramo da idemo u Veselkamen..." Izgovorio je ime sa oklevanjem. Hoće li ga Nazik prepoznati? Ako više nema poglavara... možda ni Veselkamen više ne postoji. Ili su se sva imena promenila. Prošlo je dovoljno vremena da se ma šta desi.
     Ali Nazik je smesta sinuo. "Da! Osveta Klavi! To je dobro!"
     Klava? - Kovenant se upitao. Ali ništa nije rekao. Umesto toga, oprobao je još jedno poznato ime. "Ali prvo ćemo morati da odemo u Kamendol Mithil..."
     "Ne!" prekinuo ga je čovek. Njegova žestina smesta se pretvorila u pobunu i uzrujanost. "Ne smeš. Oni su kvarni - kvarni! Obožavaoci Kletve Sunca. Kažu da se gnušaju Klave, ali to nije tačno. Njihova polja su posejana krvlju!"
     Ponovo krv; Kob Sunca; Klava. Suviše toga nije znao. Usmerio se na ono što je pokušavao da utvrdi. Imena kojih se sećao očito su bila poznata Naziku uprkos drevnosti. To je ugasilo nesigurnu nadu u sudbinu Zemne moći. Zapljusnuo ga je novi talas uzaludnosti. Kako može da se bori sa poglavarom Kletnikom ako više nema Zemne moći? Ili još gore - ako nema Zemne moći, za šta bi se i borio?
     Ali Nazikov zbunjeni pogled i Lindenino grčevito, uporno ćutanje zahtevali su odgovor. S mukom je potisnuo osećanje uzaludnosti. Dobro je poznavao beznađe, nemogućnost, jed; znao je kako da ograniči njihovu vlast nad sobom.
     Duboko je udahnuo. "Nema drugog načina", rekao je. "Ne možemo izići odavde bez prolaska kroz Kamendol Mithil."
     "Ah, istina", jeknuo je starac. "To je istina." Izgledao je gotovo očajno. "Oni ne smeju... oni su kvarni! Oni slušaju poruke Klave - reči grozote. Oni se rugaju drevnim obećanjima, govore da je Nevernik plod ludila u umovima Neomeđenih. Ne smeš ići tamo."
     "Pa kako onda..." Kovenant se smračio. Šta im se desilo? Tamo sam imao prijatelje.
     Nazik je iznenada našao rešenje. "Ja ću poći. Kod mog sina. Zove se Sunder. Kvaran je, kao i ostali. Ali sin mi je. Dolazi ovamo kada ga obuzme raspoloženje i ja mu govorim, pričam mu šta je dostojno njegovog poziva. Nije sasvim izopačen. Pomoći će nam da prođemo kroz Kamendol. Da." Smesta je pošao ka izlazu.
     "Čekaj!" Kovenant je skočio na noge. Linden mu se pridružila.
     "Moram da idem!" žurno je povikao Nazik.
     "Čekaj da kiša stane", molio je Kovenant uprkos žurbi u Nazikovim očima. Starac je izgledao suviše oronuo da izdrži još i to. "Ne žurimo toliko."
     "Kiša neće stati do mraka. Moram da požurim!"
     "Onda bar ponesi baklju!"
     Nazik se trgao kao oparen. "Ah, postiđuješ me! Poznajem put. Moram ispaštati zbog sumnje." Istrčao je na kišu pre nego što su Kovenant ili Linden uspeli da ga zaustave.
     Linden je zakoračila za njim, ali Kovenant ju je zaustavio. Munje su im sevale nad glavama. U njihovom svetlu videli su Nazika kako se žurno spotiče ka drugom kraju udoline. Onda su se vratili tama i gromovi i nestao je kao da je potopljen. "Pusti ga", uzdahnuo je Kovenant. "Ako pođemo za njim, verovatno bismo negde pali sa liltice." Držao ju je dok nije klimnula glavom. Onda se umorno vratio do vatre.
     Pošla je za njim. Kada se okrenuo leđima ka ognjištu, sela je preko puta. Vlažna kosa zatamnila joj je lice, naglašavajući bore između očiju i oko usta. Očekivao je bes, pobunu, neki izliv besa zbog nenormalne situacije. Ali kada je progovorila, glas joj je bio miran, kontrolisan.
     "Nisi ovo očekivao."
     "Ne." Proklinjao je sebe što ne može da savlada strepnju. "Ne. Desilo se nešto užasno."
     Nije se pokolebala. "Kako je to moguće? Rekao si da si poslednji put bio ovde pre deset godina. Šta se može desiti za deset godina?"
     To pitanje ga je podsetilo da joj još nije pomenuo proročanstvo poglavara Kletnika. Ali sada nije bio trenutak; bila je obuzeta prevelikim brojem nerazumljivih stvari. "Deset godina u našem svetu." Nje radi, nije rekao u stvarnom svetu. "Vreme je ovde drugačije. Brže je - kao u snovima koji se ponekad dešavaju u trenutku. Ja..." Bilo mu je teško da je gleda u oči; sramotilo ga je čak i ono što zna. "Bio sam ovde već tri puta. Svaki put sam bio u nesvesti nekoliko sati, a ovde su proticali meseci. Znači, mojih deset godina... Oh, pakla mu krvavog!" Opaki je rekao Dvadesetak stoleća. Skoro još toliko stoleća. "Ako je odnos ostao isti, onda je reč o nekih tri ili četiri hiljade godina."
     Primila je to kao samo još jedan detalj koji se protivi zdravom razumu. "Pa, šta se moglo desiti? Zašto je glina vidarka toliko važna?"
     Želeo je da sakrije lice, da prikrije bol; osećao se suviše izložen novoj prodornosti njenih čula. "Glina vidarka je naročito blato koje može da izleči - gotovo sve." Dva puta ga je, u Domaji, izlečila od lepre. Ali zazirao je od čitave priče o lečenju. Ako joj kaže kako je glina vidarka ranije delovala na njega, moraće da objasni i zašto mu nije trajno pomogla. Morao bi da kaže kako je Domaja fizički zatvorena - da nema opipljivih veza sa njihovim svetom. Isceljenje njegovih grudi nije značilo ništa. Kada se osveste, ona će ustanoviti da im je telesno trajanje u njihovom svetu ostalo isto. Sve će biti isto.
     Ako se ne probude uskoro, neće imati vremena da mu obradi ranu.
     Pošto je već bila pod velikim stresom, poštedeo ju je tog saznanja. Ipak, nije mogao da prikrije gorčinu. "Nije u tome stvar. Gledaj." Pokazao joj je ognjište. "Dim. Pepeo. Ljudi koje sam ja poznavao nikada nisu ložili vatru koja uništava drvo. Nisu morali. Smatrali su da je sve oko njih - drvo, voda, kamen, telo, svaki deo fizičkog sveta - pun nečega što su zvali Zemna moć. Moć života. Mogli su da zapale vatru, da gone brodove uzvodno, da šalju poruke, koristeći Zemnu moć u drvetu, a ne samo drvo.
     To ih je činilo onakvim kakvi su bili. Zemna moć je srž Domaje." Sećanja su pulsirala u njemu, sećanja na poglavare, na meštre znanstva kamena i drveta. "Bila im je toliko bitna, toliko neophodna, da su žrtvovali živote za nju. Činili su sve što mogu da bi joj služili umesto da je koriste. Davala im je snagu, mudrost, strast. Život. Ovakva vatra bi ih užasnula."
     Ali reči su bile nedovoljne. Nije mogao da prikrije čežnju za svetom gde razumeju i jasiku i granit, i vodu i tle, samu prirodu, gde ih poštuju zbog njihove moći i lepote. Svet sa dušom koja zaslužuje da bude cenjena. Linden je piljila u njega kao da blebeće gluposti. Namrštio se i odustao od objašnjenja. "Očito su je izgubili", rekao je. "Zaboravljena je. Ili mrtva. Sada imaju tu Kob Sunca. Ako sam dobro razumeo ono što sam čuo - u šta sumnjam - Kob sunca je održavala Nazikovu baklju u plamenu na kiši. I morao je da poseče ruku da bi uspeo. A drvo je ipak stradalo.
     Kaže da Kob Sunca izaziva ovu kišu." Kovenant se nehotice stresao; svetlost vatre koja se odražavala sa pljuska na ulazu davala je oluji preteći i bespoštedan izgled.
     Osećao je njen ispitivački pogled. Kosti na licu kao da su joj zatezale kožu, kao da joj se lobanja bunila zbog toliko stranih okolnosti. "Ne znam ništa o tome. Ništa od svega ovoga nema nikakvog smisla." Zastala je. Video je kako joj se strahovi nakupljaju u uglovima očiju. "Sve ovo je nemoguće. Ne mogu..." Bacila je nepoverljiv pogled po sobi i provukla prste kroz kosu kao da želi da izvuče histeriju sa lica. "Poludeću."
     "Znam." Poznavao je to očajanje. Njegova izbezumljenost pri prvom dolasku u Domaju navela ga je da izvrši najstrašnije zločine u svom životu. Želeo je da dopre do nje, da je zaštiti; ali sprečila ga je neosetljivost ruku. Zato je samo napeto rekao: "Nemoj odstati. Pitaj. Pokušavaj. Reći ću ti sve što mogu."
     Za trenutak je pružila pogled ka njemu kao ruke napuštenog deteta. Ali onda je stegla šake u pesnice. Lice joj se iskrivilo od grimase nalik na stisak nepomirljivosti. "Pitanja", šapnula je kroz zube. Uz ogroman napor uspela je da se savlada. "Da."
     Njen glas ga je optuživao kao da je on kriv zbog nevolje u kojoj se našla. Prihvatio je tu odgovornost. Mogao je da je spreči da ga ne prati u šumu. Da je imao hrabrosti.
     "Dobro", zaškripala je zubima. "Bio si već ovde. Zašto si toliko važan? Šta si učinio? Zašto te Kletnik želi? Šta je Prapoglavar?"
     Kovenant je u sebi uzdahnuo - izraz olakšanja zbog njene rešenosti da preživi. To je i želeo od nje. Vid mu se zamutio od iznenadnog umora; ali nije obraćao pažnju na to.
     "Bio sam reinkarnacija Bereka."
     Sećanje nije bilo prijatno; sadržalo je suviše krivice, suviše žaljenja i štete. Ali prihvatio ga je. "Berek je jedan od drevnih junaka - hiljadama godina pre mog dolaska ovamo. Po predanju, on je otkrio Zemnu moć i načinio Žezlo zakona da njome upravlja. Svo znanstvo Zemne moći potiče od njega. Bio je poglavar-rodilac, osnivač Veća poglavara. Oni su vodili odbranu Domaje od poglavara Kletnika."
     Veće, jeknuo je u sebi, setivši se Mhorama, Prothala, Elene. Pakla mu i krvi! Glas mu je drhtao kada je nastavio. "Kada sam stigao, dočekali su me kao nekakvo otelovljenje Berekovo. Znalo se da je on u ratu izgubio dva prsta desne ruke." Lindenin pogled smesta je postao oštar; ali nije ga prekinula. "I tako sam postao prapoglavar Veća. Većina ostalih titula došla je kasnije. Pošto sam porazio Kletnika.
     Ali Nervernikom sam se sam prozvao. Dugo sam bio uveren da sanjam, ali nisam znao šta da učinim oko toga." Mračno je promrmljao. "Bojao sam se da se umešam. To je u nekoj vezi sa leprom." Nadao se da će ona prihvatiti to ne-objašnjenje; nije želeo da joj priča o svojim zločinima. "Ali nisam bio u pravu. Dogod imaš nekog pojma o onome što ti se dešava, 'stvarno' ili 'nestvarno' nije ni važno. Moraš da se držiš onoga do čega ti je stalo; inače gubiš kontrolu nad onim što jesi." Zastao je i izdržao njen ispitivački pogled kako bi uvidela jasnoću njegovog ubeđenja. "Završilo se tako što sam počeo veoma da brinem za Domaju."
     "Zbog Zemne moći?"
     "Da." Udari bola od gubitka pogađali su mu srce. Iscrpljenost i napor uskratili su mu odbrambene mehanizme. "Domaja je bila neverovatno divna. I način na koji ju je narod voleo, služio joj - i to je bilo divno. Gubavci su", zajedljivo je završio, "osetljivi na lepotu." I Linden mu je izgledala lepa, na neki svoj način.
     Slušala ga je kao lekar koji pokušava da postavi dijagnozu retke bolesti. Kada je zaćutao, postavila je sledeće pitanje. "Nazvao si sebe 'Nevernik i nosilac belog zlata'. Kakve veze ima belo zlato?"
     Nehotice se namrštio. Da bi prikrio bol, spustio se na pod i seo kraj zida ognjišta. Pitanje ga je duboko dirnulo, a bio je suviše umoran da mu posveti onoliko hrabrosti koliko je trebalo. Ali njena potreba za znanjem bila je najvažnija. "Moja burma", promrmljao je. "Kada se Džoana razvela od mene, nisam smogao snage da je skinem. Bio sam gubavac - osećao sam da sam izgubio sve. Mislio sam da je moja jedina veza sa ljudskom rasom upravo činjenica da sam bio u braku.
     Ali ovde je to neka vrsta amajlije. Sredstvo nečega što oni nazivaju divljom magijom - 'divlja magija koja uništava mir'. Ne mogu da objasnim." U sebi je proklinjao oskudnost svoje smelosti.
     Linden je sela kraj njega, neprekidno ga gledajući u lice. "Misliš da ne bih podnela istinu."
     Trgao se od njene pronicljivosti. "Ne znam. Znam samo koliko je to teško. Meni sigurno nije bilo lako."
     Kiša je napolju zasipala dolinu upornim besom; munje i gromovi sustizali su se između planina. Ali u kolibi je bilo toplo i mirisalo je na dim kao slabo uspavljujuće sredstvo. A on je mnogo dana bio bez odmora. Zatvorio je oči, delom da bi pokazao koliko je iscrpljen, a delom da se odbrani od Lindeninog ispitivanja.
     Ali ona još nije završila. "Nazik..." Glas joj je bio toliko telesan kao da je pružila ruku da ga dodirne. "On je lud."
     Kovenant se ogromnim naporom primorao da upita. "Zašto to kažeš?"
     Ćutala je sve dok nije otvorio oči i pogledao je. Onda je rekla kao da se brani. "Mogu da osetim - neravnotežu u njemu. Ti ne možeš? Vidi mu se na licu, u glasu, svuda. Odmah sam videla. Kada je silazio niz klisuru."
     Mračno je potisnuo iscrpljenost. "Šta pokušavaš da mi kažeš? Da ne treba da mu verujemo? Da se ne uzdamo u njega?"
     "Možda." Sada nije mogla da ga pogleda u oči. Zagledala se u ruke stegnute na kolenima. "Nisam sigurna. Sve što znam jeste da je poludeo. Bio je predugo sam. I veruje u ono što govori."
     "Nije jedini", promrmljao je Kovenant. Polako se protegnuo da se udobnije smesti. Bio je suviše umoran da bi brinuo o Nazikovoj razumnosti. Ali dugovao joj je još jedan odgovor. Pre nego što se prepustio snu, odgovorio je: "Ne, ne mogu."
     Dok ga je zamor zapljuskivao, bio je nejasno svestan da Linden ustaje i počinje da korača kraj njega.

     Probudila ga je tišina. Kiša je stala. Za trenutak je nepomično ležao, uživajući u kraju oluje. Odmor mu je prijao; osećao se snažniji i sposobniji.
     Kada je podigao glavu, ugledao je Linden na ulazu kako gleda u dolinu, u bistru svežu noć. Ramena su joj bila ukočena; napetost joj se ocrtavala i u načinu na koji se naslanjala na kamen. Kada je ustao, okrenula se ka njemu. Mora da je dodavala drva na vatru dok je spavao. Soba je bila svetla; mogao je jasno da joj vidi lice. Uglovi očiju bili su joj naborani kao da je dugo čkiljila u nešto što joj je smetalo.
     "Prestala je u sumrak." Pokretom glave je ukazala na odsustvo kiše. "Bio je u pravu."
     Brinula ga je njena nevolja. Pokušao je da zvuči nemarno. "O čemu si razmišljala?"
     Slegnula je ramenima. "Ni o čemu novom. 'Suoči se s tim. Guraj dalje. Saznaj šta se dešava'." Pogled joj je bio okrenut ka unutra, ka sećanjima. "Tako sam godinama živela. To je jedini način da saznaš koliko košta ono od čega pokušavaš da pobegneš."
     Pokušao je da nekako nasluti na šta to ona misli. "Znaš", polako je rekao, "nisi mi baš mnogo pričala o sebi."
     Ukočila se i navukla preko lica masku ozbiljnosti kao štit. Ton njenog glasa odbio je da odgovara. "Nazik se još nije vratio."
     Za trenutak je razmišljao o odbijanju. Zar ona ima toliko davnih bolova da krije? Je li ta odbrana usmerena protiv njega ili protiv nje? Tek tada je shvatio šta mu je rekla. "Još nije?" Čak i starac bi mogao da pređe taj put dvaput za ovoliko vremena.
     "Ja ga nisam videla."
     "Prokletstvo!" Kovenantu se grlo odjednom osušilo. "Šta mu se, do đavola, desilo?"
     "Otkud ja znam?" Njen bes je odao koliko joj podrhtavaju nervi. "Sećaš se ko sam? Ja sam ona koja nije ranije bila ovde."
     Želeo je da se obrecne na nju; ali uzdržao se. "Nisam tako mislio. Možda je pao sa litice. Možda je Kamendol Mithil još opasniji nego što je on mislio. Možda čak i nema sina."
     Mogao je da vidi kako Linden suzbija ozlojeđenost, želeći da je neosetljiva na pritisak. "Šta ćemo sada?"
     "Kakvog izbora imamo? Moramo sami da siđemo tamo." Strogo je primorao sebe da se suoči sa njenom sumnjom u Nazika. "Teško mi pada pomisao da ne smemo verovati tim ljudima. Bili su mi prijatelji kada nisam zasluživao ničije prijateljstvo."
     Razmislila je o tome. "To je bilo pre tri hiljade godina."
     Da, tupo je promrmljao. A on im je uzvratio malo čime sem bolom. Ako ga se uopšte sećaju, imali bi pravo da se sećaju samo zla.
     Uhvatila ga je mučnina kad je shvatio da će morati reći Linden šta je učinio u Kamendolu Mithil, šta je učinio Leni, kćeri Atiaraninoj. Lekarka je bila prva žena koju je sreo u poslednjih deset godina koja ga se nije plašila. I pokušala je da mu spase život. Kakvu drugu zaštitu od samog sebe da joj da?
     Nedostajala mu je hrabrost. Reči su mu bile u umu, ali nije mogao da ih izgovori. Da bi izbegao njen pogled, naglo je prošao kraj nje i izišao iz Nazikovog kamenog staništa.
     Noć je bila kristalno jasna. Uopšte više nije bilo oblaka. Vazduh je bio hladan i oštar; zvezde su svetlucale preko neizmernih dubina kao opiljci slomljene radosti. Davale su nešto svetlosti. Ispod tamnih, nadnesenih vrhova video je nabujali potok kako teče niz udolinu. Pošao je za njim; dovoljno dobro se sećao ovog dela puta. Ali usporio je korak kada je shvatio da Linden ne ide za njim.
     "Kovenante!"
     Njen krik rascepio je noć. Odjeci su se odbijali od planinskih padina.
     Trkom se vratio do nje.
     Klečala je na hrpi šljunka nalik na piramidu pored kolibe - uništeni ostaci Nazikovog hrama, palog u zaborav. Gledala je nešto tamno što je ležalo povrh gomile ostataka.
     Kovenant je skočio napred i zagledao se u telo.
     Pakla mu krvavog, promrmljao je. Nazik.
     Starac je ležao obgrlivši ruševine. Iz sredine leđa virila mu je drška noža.
     "Ne diraj to", dahnla je Linden. "Još je topao." Usta su joj bila puna slomljenog užasa.
     Još...? Kovenant je potisnuo strepnju. "Uzmi ga za noge. Prenećemo ga u kuću."
     Nije se pomerila. Izgledala je mala i jadna u tami.
     Proderao se na nju da bi je naterao da se pokrene. "Rekao sam ti da je opasno. Mislila se da se šalim? Uzmi ga za noge!"
     Glas joj se pretvorio u ukočenu, hladnu senku tame. "Mrtav je. Ništa ne možemo da učinimo."
     Zvuk njenog predavanja mu je prigušio protest. U trenutku se uplašio da ju je izgubio - da joj je um skliznuo preko ivice. Ali brzo se promenila. Kosa joj je pala napred i pokrila joj lice kada se sagnula da provuče ruke ispod Nazikovih nogu.
     Kovenant ga je podigao za ramena. Zajedno su ga preneli u kuću.
     Već je bio ukočen.
     Nežno su ga spustili nasred poda. Kovenant ga je pregledao. Koža mu je bila hladna. Nije bilo krvi na ogrtaču oko noža; mora da ju je sprala kiša. Mora da je dugo ležao mrtav na pljusku.
     Linden nije gledala. Oči su joj bile prikovane za crni gvozdeni nož. "Nije ga odmah ubio", promuklo je rekla. "Nije ga dobro udario. Iskrvario je do smrti." Kao da su joj kosti lica pulsirale od ogorčenja. "Ovo je zlo."
     Način na koji je izgovorila reč zlo izazvala je ledene žmarce u Kovenantovim leđima. Znao je na šta misli; ranije je i on mogao da opaža takve stvari. Gledala je okrutnost ruke koja je držala taj nož, videla je revnosnu zlobu koja je podstakla udarac. A ako je gvožđe još toplo - s mukom je progutao knedlu. Nazikov ubica mora da je čovek ogromne, grube snage.
     Borio se da nađe objašnjenje. "Ko god je to učinio, znao je da smo tu. Zašto bi ga inače ostavio napolju? Želeo je da nađemo telo - pošto on pobegne." Zatvorio je oči i pokušao da unese jasnoću u uskomešane misli. "Nazik je ubijen zbog nas. Da ne bi govorio u Kamendolu. Ili da ne bi govorio s nama. Pakla mu, ovo smrdi na Kletnika."
     Linden ga nije slušala; obuzela ju je sopstvena reakcija. "Niko to ne radi." Zvučala je usamljeno, rastrzana strahom.
     Osetio je nešto čudno u njenom protestu; ali nije mogao da se zaustavi. Vodio ga je stari bes zbog žrtava Opačije. "To mora biti naročiti ubica", režao je, "kad ostavlja za sobom vreo nož. Kletnik ima mnogo takvih pomagača. On je sasvim sposoban da naredi ubistvo Nazika samo da mi ne bismo dobili dovoljno obaveštenja. Ili da bi nekako manipulisao nama."
     "Niko ne ubija ovako. Iz zadovoljstva." Glas i lice bili su joj puni tupog nespokojstva. "Ljudi to ne rade."
     "Naravo da ne rade." Postao je svestan njene strepnje; ali krhkost Nazikovih mrtvih udova pogodila ga je do srži i naterala ga da grubo odgovori. "Verovatno je odlučio da odrema na kiši, a nož je prosto pao na njega odnekud, niotkuda."
     Nije reagovala na srakazam - bila je suviše duboko pogođena da bi ga uopšte prepoznala. "Ljudi ubijaju zbog gladi. Ili straha." Borila se da nađe uporište protiv neporecivog gvožđa. "Primorani. Zato što ih neko ili nešto tera." Glas joj je postao oštriji kao da se sprema da vrisne. "Niko to ne voli."
     "Ne." Prizor njene muke naterao je Kovenanta da joj priđe. Pokušao je da se suprotstavi njenoj rastućoj uzrujanosti. "Svi to vole. Svi vole moć. Ali većina ljudi to kontroliše. Zato što je i mrze. Ovo se ne razlikuje od drugih ubistava. Samo je očitije."
     Lice joj se iskrivilo od grča gađenja; kao da ju je njegova izjava povredila. Za trenutak se uplašio da će joj razum popustiti. Ali onda je podigla oči ka njemu. Napor samosavlađivanja zatamnio ih je kao krv. "Hoću..." Glas joj je zadrhtao; silom ga je umirila. "Hoću da vidim đubre koje je to učinilo. Da se uverim."
     Kovenant je klimnuo glavom, gutajući sopstveni tamni gnev. "Mislim da ćeš imati prilike za to." I on je želeo da vidi Nazikovog ubicu. "Ne možemo pokušavati da nadmudrimo Kletnika. Zna više od nas. I ne možemo ostati ovde. Ali izgubili smo vodiča - jedinu priliku da saznamo šta se dešava. Moramo da pođemo u Kamendol Mithil", mračno je zaključio. "Pošto nas ubica nije napao ovde, verovatno nas čeka u selu."
     Neko vreme je nepokretno sedela, prikupljajući snagu. Onda je kruto rekla. "Hajdemo."
     Kovenant nije oklevao. Naziku nije pruženo ni osnovno dostojanstvo čiste smrti. Zajedno sa Linden izišao je u noć.
     Ali uprkos gnevu, nije dozvolio sebi žurbu. Zvezde nisu davale mnogo svetla; kiša je ostavila dno doline pokriveno klizavim blatom. Staza do Kamendola Mithil bila je opasna. Nije nameravao da nastrada zbog žurbe.
     Pošao je pravo niz dolinu; na kraju je krenuo niz potok u izuvijani prosek između strmih litica, a onda zavio kroz klisuru koja se spuštala pod pravim uglovima u odnosu na prosek. Klisura je bila uska i neravna, teška za putovanje u tami sa zaklonjenim zvezdama; ali ispravila se posle nekog vremena i počela da se vidljivo spušta. Uskoro je stigao do strme otvorene padine - istočnog kraja doline Mithila.
     Daleko u daljini pred njima, dolina se širila kao klin prema širokim ravnicama. Dublja tama duž dna doline ličila je na reku.
     Kraj reke, nešto udesno, ležala je grupica sitnih svetala.
     "Kamendol Mithil", promrmljao je. Ali onda ga je vrtoglavica primorala da skrene levo, jedva ocrtanom stazom. Nije mogao da suzbije sećanje na vreme kada je išao ovom stazom sa Lenom. Dok ne kaže Linden čega se seća, šta je učinio, neće znati ko je on, neće moći da odabere kako da reaguje na njega. Ili na Domaju.
     Bilo mu je potrebno da ona razume njegov odnos prema Domaji. Trebala mu je njena podrška, njene veštine, njena snaga. Zašto bi inače bila odabrana?
     Vazduh se zgusnuo od hladne, prodorne vlage; ali napor hodanja ih je zagrevao. Staza je postajala sve lakša kako se spuštala ka dnu doline. Kada se iznad vrhova promolio mesec, odbacio je svu opreznost. Tragao je za snagom da kaže ono što se reći mora.
     Uskoro je staza sišla sa padina i zaokrenula da bi se dalje protezala kraj reke. Povremeno je bacao pogled ka Linden, pitajući se gde je stekla grubost, bezumnost ili očajanje koji su joj omogućavali ili je primoravali da ga prati. Čeznuo je za sposobnošću da razotkrije istinu o njoj, da odredi potiče li njena ozbiljnost od ubeđenja ili od užasa.
     Nije verovala u zlo.
     Nije imao izbora; morao je da joj kaže.
     Primorao je sebe da joj dotakne mišicu i zaustavi je. Pogledala ga je. "Linden." Bila je alabasterno bela na mesečini - bleda i nedodirljiva. Usta su mu se zgrčila. "Ima nešto što moram da ti kažem." Lice mu je bilo ukočeno kao kamen. "Pre nego što krenemo ikuda dalje." Bol ga je naterao da šapuće.
     "Prvi put kada sam bio ovde, sreo sam devojku. Lenu. Bila je tek dete - ali bila mi je prijatelj. Održala me je u životu na Kevinovom vidikovcu, kada sam bio toliko uplašen da sam mogao umreti." Duga usamljenost u njemu bunila se protiv ovolikog otkrivanja.
     "Silovao sam je."
     Linden je zurila u njega. Usne su joj oblikovale bezglasnu reč. Silovao? Po njenom pogledu video je kako postaje gnusan.
     Nije primetio senku kako im preleće nad glavama, nije bio upozoren na opasnost sve dok se na njih nije spustila mreža i smesta iz spetljala jedno uz drugo. Iz tame oko njih izronile su prilike. Jedan od napadača ih je udario po licu nečim što se zdrobilo i raširilo zadah trule dinje.
     Više nije mogao da diše. Pao je sa Linden u naručju kao da su ljubavnici.









6. OBLAR
     Naglo se probudio, lica prekrivenog zagušljivim muljem koji ga je terao da pokrene ruke i skloni gadost sa sebe. Ali ruke su mu bile vezane iza leđa. Za trenutak se bespomoćno otimao, a onda je shvatio da može da diše.
     Pluća su ga bolela od suvog, ledenog vazduha, ali i to mu je prijalo. Postepeno je potisnuo mučninu.
     Odnekud blizu sebe čuo je Lindenin miran glas. "Biće ti dobro. Mora da su nas pogodili nekakvim anestetikom. Liči na etar - daje osećaj mučnine. Ali proći će. Mislim da nam nisu naudili."
     Zakratko se odmorio na hladnom kamenu, a onda se prevrnuo na leđa i nekako se postavio usedeći položaj. Veze su otežavale pokrete; zapljusnuo ga je talas vrtoglavice. "Prijatelji", promrmljao je. Ali vazduh ga je umirio. "Nazik je bio u pravu."
     "Nazik je bio u pravu" ponovila je kao da je reči ne zanimaju.
     Bili su u sobi tesnoj kao ćelija. Vrata su bila zaklonjena teškom zavesom; ali na suprotnom zidu nalazio se prozor sa rešetkama, koji je propuštao u sobu sivilo jutra - kasne zore zbog planina koje su odlagale izlazak sunca. Rešetke su bile gvozdene.
     Linden je sedela preko puta njega. Ruke su joj bile povijene na leđa; i njoj su zglobovi bili vezani. Ipak je uspela da očisti blato sa obraza. Ramena košulje bila su pokrivena njima.
     Kovenantovo lice nosilo je osušeni mulj kao utrnulost od lepre.
     Premestio se tako da se nasloni na zid. Konopci su mu se usekli u zglobove. Zatvorio je oči. Klopka, mrmljao je. Nazikova smrt bila je klopka. Bio je ubijen zato da bi Kovenant i Linden nabasali na straže Kamendola Mithil i bili zarobljeni. Šta Kletnik pokušava? - upitao je tamu iza sklopljenih kapaka. Da nas natera na borbu sa ovim ljudima?
     "Zašto si to učinio?" upitala je Linden. Glas joj je bio miran, kao da je već iscedila iz njega sva osećanja. "Zašto si mi rekao za tu devojku?"
     Naglo je otvorio oči da je pogleda, ali u mutnom svetlu nije mogao da joj razabere izraz lica. Želeo je da kaže: Mani sad to, imamo prečih briga. Ali imala je potpuno pravo da sazna istinu o njemu.
     "Želeo sam da budem pošten prema tebi." Želudac mu se zgrčio od sećanja. "Ono što sam radio prilikom ranijih boravaka ovde uticaće na ono što nam se sada dešava. Kletnik ne zaboravlja. A i bojao sam se" - oklevao je zbog cene ove želje za iskrenošću - "da ćeš mi verovati, ne znajući kome, zapravo, veruješ. Neću da te izdam - time što neću biti ono što misliš da sam."
     Nije uzvratila. Oči ispunjene senkama nisu mu ništa govorile. Iznenada, pritisak neumanjene gorčine je počeo da istiskuje reči iz njega kao reku.
     "Pošto je ustanvljeno da sam leprozan i pošto se Džoana razvela od mene, godinu dana sam bio impotentan. Onda sam dospeo ovamo. Dešavalo se nešto što nisam mogao da razumem. Domaja je isceljivala ono što je u meni bilo mrtvo toliko dugo da sam već zaboravio da ga imam. A Lena..." Sećanje na nju peklo ga je kao kiselina. "Bila je toliko lepa da još imam košmare o njoj. Prve noći... to je bilo previše za mene. Gubavci ne bi smeli da budu potentni."
     Nije čekao da Linden odgovori; nastavio je, izlivajući svoje staro samoosuđivanje. "Svi su platili zbog toga. Ni ja nisam mogao da izbegnem posledice. Njena majka je prekratila život nekom vrstom samoubistva. Život njenog oca je uništen. Čovek koji je želeo da se oženi njome izgubio je sve. I ona je pomerila umom.
     Ali nisam se tu zaustavio. Izazvao sam njenu smrt i smrt njene kćeri, Elene - moje kćeri. Svi su odbijali da me kazne. Bio sam inkarnacija Bereka. Želeli su da im spasem Domaju. Lena je" - oh, Lena! - "iskasapljena u pokušaju da mi spase život."
     Linden je nepokretno slušala. Izgledala je kao kamena figura kraj zida, prazna i neumoljiva, kao da je nikakvo nabrajanje krivice neće dotaći. Ali kolena su joj bila čvrsto, odbrambeno pritisnuta uz grudi. Kada je ućutao, progovorila je promuklim glasom. "Nije trebalo da mi kažeš."
     "Morao sam." Šta drugo da kaže? "To sam ja."
     "Ne." Pobunila se kao da se između njih podigla optužba za zlo. "Nisi takav. Nisi to učinio namerno, zar ne? Spasao si Domaju, zar ne?"
     Otvoreno ju je pogledao. "Da. Na kraju."
     "Onda je to gotovo. Završeno." Spustila je glavu na kolena. Pritiskala ih je čelom kao da pokušava da priguši odzvanjanje misli. "Ostavi me na miru."
     Kovenant se zagledao u njeno teme, u kosu koja joj je padala oko nogu i pokušao da je razume. Očekivao je da će ga osuditi zbog onog što je učinio, a ne zbog toga što je priznao. Zašto je toliko osetljiva na to? Premalo je znao o njoj, ali kako da joj zatraži da priča o stvarima za koje je verovala da ljudi ne treba da znaju jedni o drugima?
     "Ne razumem." Glas mu je bio osoran zbog nerisgurnosti. "Ako tako misliš - zašto si se stalno vraćala? Uvalila si se u prilične nevolje da bi saznala šta krijem."
     Lice joj je ostalo zaklonjeno. "Rekla sam da me ostaviš na miru."
     "Ne mogu." Protresao ga je drhtaj besa. "Ne bi bila ovde da me nisi pratila. Moram znati zašto si to učinila. Samo tako mogu odlučiti da li da ti verujem."
     Naglo je podigla glavu. "Ja sam lekar."
     "To nije dovoljno", neumoljivo je odgovorio.
     Svetlo u prozoru postepeno je jačalo. Sada je mogao da razabere ponešto od njenog izraza - usne stegnute i stroge, oči kao tamni ponori ispod čela. Gledala ga je kao da je uljez u njenoj osnovnoj intimi.
     Trenutak kasnije odgovorila je tihim glasom. "Pratila sam te jer sam mislila da si snažan. Kad god bih te videla, bio si na nogama. Očajnički ti je trebala pomoć, ali ponašao si se kao da ti ni iscrpljenost ne može ništa." Reči su joj bile pune jeda. "Mislia sam da si snažan. Ali sad ispada da si samo bežao od osećanja krivice, kao i svi ostali. Pokušavao si da ponovo postaneš nedužan time što si prodao sebe umesto Džoane. Šta je trebalo da uradim?" Glas joj je otežao od tihog besa. "Da te pustim da se ubiješ?"
     Nastavila je pre nego što je stigao da odgovori. "Koristiš krivicu na isti način kao i lepru. Želiš da te ljudi odbace, da te se klone - da od tebe naprave žrtvu. Tako bi ponovo stekao nedužnost." Glas joj se postepeno pretvorio u tup šapat. "Već sam videla više takvih nego što mogu da podnesem. Ako već misliš da predstavljam pretnju po tebe, bar me ostavi na miru."
     Ponovo je sakrila lice nad kolena.
     Kovenant je ćutke piljio u nju. Njen sud ga je povredio kao čista neistina. Zar je to radio - davao joj moralni razlog da ga se gnuša pošto već nije bila osetljiva na fizičke razloge lepre? Zar se toliko bojao nečije pomoći ili poverenja? Brige? Zagledan u sliku o sebi, podigao se na noge i oteturao do prozora kao da će zaštititi oči gledanjem u nešto drugo.
     Ali prizor mu je samo prizivao sećanja. Potvrdio je da se on i Linden nalaze u Kamendolu Mithil. Tačno pred njim stajali su zid i krov druge kamene zgrade; a sa obe strane video je uglove drugih građevina. Zidovi su bili drevni, izglodani i ofucani stolećima upotrebe. Načinjeni su bez maltera, slaganjem velikih kamenih ploča i gromada, koje je na okupu držala sopstvena težina i pokriveni ravnim krovovima. Iza krovova su se videle planine.
     Nad njima je nebo nosilo smeđi preliv, kao da je puno prašine.
     Bio je već ovde i nije mogao da poriče istinu; zaista se bojao. Već je previše ljudi koji su brinuli za njega platilo ogromnu cenu za pomoć koju su mu pružili.
     Lindenino ćutanje pritiskalo mu je leđa kao modrica; ali ostao je nepomičan, posmatrajući kako se sunčana svetlost uliva u dolinu. Kada je napetost postala nepodnošljiva, progovorio je, ne okrećući se. "Pitam se šta će učiniti sa nama."
     Kao u odgovor, soba se iznenada rasvetlila kada je neko sklonio zavesu u stranu. Naglo se okrenuo i na vratima ugledao čoveka.
     Kamendolac je bio otprilike Lindenine visine, ali krupniji i mišićaviji od Kovenanta. Kabanica i nogavice od krute kože naglašavale su crnu kosu i tamnu kožu. Bio je bos. U desnoj ruci držao je dugačko drveno žezlo kao da ono izražava njegov autoritet.
     Izgledalo je da mu je tridesetak godina. Lice mu je nosilo mladalačke crte, ali i duboke bore mrštenja iznad korena nosa i mračan pogled, kao zgasnuo od prevelikog nakupljenog i beskorisnog žaljenja. Mišići vilica su mu se grčili kao da godinama škrguće zubima.
     Leva ruka mu je visila duž boka. Od lakta do ručnog zgloba bila je prekrivena mrežom tankih belih ožiljaka.
     Nije progovorio; stajao je, gledajući Kovenanta i Linden kao da očekuje da oni znaju zašto je došao.
     Linden je skočila na noge. Kovenant je načinio dva koraka, tako da su rame uz rame stajali pred Kamendolcem.
     Čovek je oklevao, ispitivački gledajući Kovenanta u lice. Onda je ušao u sobu. Levom rukom je posegao ka Kovenantovom izubijanom obrazu.
     Kovenant se prvo trgao, a onda se savladao i pustio da mu Kamendolac pažljivo obriše sasušenu masu sa lica.
     Osetio je talas zahvalnosti od dodira; izgledalo je da mu pruža više dostojanstva nego što je zasluživao. Izbliza je proučavao čovekovo smeđe, snažno lice, pokušavajući da razazna šta leži iza njega.
     Kada je završio, Kamendolac se okrenuo i izišao iz sobe, a onda pridržao zavesu otvorenu za Kovenanta i Linden.
     Kovenant je pogledao Linden da vidi treba li joj ohrabrenje, ali ona mu nije uzvratila pogled. Već je bila u pokretu. Duboko je uzdahnuo i pošao za njom iz kolibe.
     Našao se na ivici prostranog, okruglog, otvorenog središta Kamendola Mithil. Potpuno je odgovaralo njegovim sećanjima. Sve kuće su bile okrenute ka unutra; one iza unutrašnjeg kruga bile su postavljene tako da daju što neposredniji pristup središtu. Ali sada je video da ih je nekoliko ozbiljno i odavno zapušteno, kao da stanari ne znaju kako da se staraju o njima. Ako je to istina... zagunđao je u sebi. Kako su ovi ljudi mogli zaboraviti znanstvo kamena?
     Sunce mu je preko istočnog grebena sijalo pravo u lice. Zažmirio je u njega i video da oreol diska više nije plav. Sada je bio bledosmeđ kao prozračni muslin.
     Kamendol je delovao napušteno. Sve zavese na vratima bile su zatvorene. Ništa se nije micalo - ni u selu, ni na padinama ili u vazduhu. Čak nije čuo ni reku. Dolina je ležala pod suvom zorom kao da je zanemela.
     Po nervima je počelo da mu puže sporo grebanje straha.
     Čovek sa žezlom zakoračio je u krug i dao znak Kovenantu i Linden da ga slede preko golog kamena. Dok su mu prilazili, on se zlovoljno osvrtao po selu. Naslonio se na žezlo kao da su mu se zamorile i tetive koje drže život na okupu.
     Ali trenutak kasnije se pribrao i stupio u akciju. Polako je podigao žezlo nad glavu. Progovorio je odlučnim glasom. "Ovo je središte."
     Zavese su se smesta rastvorile. Muškarci i žene istupili su iz svojih domova.
     Svi su bili čvrsti i tamni, obučeni u kožu. Stvorili su prsten duž ivice kruga i stali da pilje u Kovenanta i Linden. Lica su im bila oprezna, neprijateljska, zatvorena. Neki su nosili grube džilite nalik na motke; nije video drugo oružje.
     Čovek sa žezlom im se pridružio. Prsten Kamendolaca složno je posedao na zemlju prekrštenih nogu.
     Samo jedan čovek je ostao na nogama. Stajao je iza ostalih, naslonjen na zid kuće, nemarno prekrstivši ruke na grudima. Na usnama mu je poigravao lakom osmeh kao da iščekuje krvoproliće.
     Kovenant je nagonski osetio da je to dželat Kamendola Mithil.
     Seljani nisu davali ni glasa od sebe. Gledali su Kovenanta i Linden bez pokreta, gotovo bez treptaja. Njihovo ćutanje odjekivalo je u vazduhu kao krik iz onemelog grla.
     Kovenant je osetio da počinje da se znoji pod suncem.
     "Neka neko kaže nešto", promrmljao je kroz zube.
     Linden ga je iznenada munula. "Eto šta čekaju. Sude nam. Hoće da čuju šta imamo da kažemo u svoju odbranu."
     "Sjajno." Smesta je prihvatio njeno nagonsko objašnjenje; imala je pogled koji je njemu nedostajao. "A zbog čega nam sude?"
     Mračno mu je odgovorila. "Možda su našli Nazika."
     Zaječao je. To je imalo smisla. Možda je Nazik ubijen baš zato da bi njega i Linden okrivili za zločin. Pa ipak... potegao je veze, priželjkujući da su mu ruke slobodne kako bi obrisao znoj sa čela. Pa ipak, to nije objašnjavalo zašto su uopšte zarobljeni.
     Ćutanje je bilo nepodnošljivo. Planine i kuće okruživale su središte sela kao arenu. Kamendolci su strpljivo sedeli, kao simboli presude. Kovenant ih je odmerio, prikupljajući ono malo dostojanstva koje je imao. Onda je počeo da govori.
     "Ja sam Prapoglavar Tomas Kovenant, Nevernik i nosilac belog zlata. Ovo je Linden Averi." Rešio je da joj doda i titulu. "Odabrana. Ona je stranac u Domaji." Tamni ljudi su mu prazno uzvraćali pogled. Čovek naslonjen na zid se iskezio. "Ali ja nisam stranac", nastavio je Kovenant, iznenada obuzet besom. "Pretite mi na svoju odgovornost."
     "Kovenante", šapnula je Linden, buneći se.
     "Znam", promrmljao je. "Ne bi trebalo da govorim takve stvari." Onda se ponovo obratio ljudima. "Nazik, sin Jousov, dočekao nas je dobrodošlicom. Nije vam bio prijatelj - ili vi niste njegovi prijatelji, jer sam Bog zna da je bio bezopasan." Nazik je izgledao tako usamljen u smrti... "Ali rekao je da ima sina ovde. Čoveka po imenu Sunder. Je li Sunder tu? Sunder?" Osvrtao se po krugu. Niko nije reagovao. "Sundere", pokušao je, "ko god da si - znaš li da ti je otac ubijen? Našli smo ga pred kućom sa gvozdenim nožem u leđima. Nož je bio još topao."
     Neko u krugu je tiho zaječao, ali Kovenant nije video ko. Linden je odmahnula glavom; ni ona nije stigla da vidi.
     Nebo je postalo bledosmeđe s kraja na kraj. Vrelina sunca je bila suva kao prašina.
     "Mislim da ubica živi ovde. Mislim da je to neko od vas. Ili vam nije važno?"
     Niko nije reagovao. Svako lice ga je posmatralo kao da je nekakav zloduh. Vladala je potpuna tišina.
     "Vatru mu paklenu." Okrenuo se ka Linden. "Samo pravim budalu od sebe. Imaš li neku ideju?"
     U pogledu joj se videlo nešto nalik na preklinjanje. "Ne znam... nisam nikada bila ovde."
     "Nisam ni ja." Nije mogao da suzbije gnev. "Ne na ovakvom mestu. Učtivost i gostoprimljivost ovde su bili toliko važni da su se ljudi bez toga stideli." Setio se kako su ga Trel i Atiaran, Lenini roditelji, dočekali u svom domu i zaškripao je zubima. Opsovao je u sebi i ponovo se suočio sa Kamendolcima. "Jesu li i ostala sela ovakva?" povikao je. "Je li čitava Domaja bolesno sumnjičava? Ili je ovo jedino mesto gde je zaboravljena i najobičnija pristojnost?"
     Čovek sa žezlom oborio je pogled. Niko drugo se nije ni pomerio.
     "Boga mu, ako ne možete da nas bar podnosite, pustite nas! Otići ćemo odavde bez osvrtanja. Neko drugo selo će nam dati ono što nam treba."
     Čovek van kruga se zlobno i likujući iscerio.
     "Prokletstvo", promrmljao je Kovenant. Tišina ga je izluđivala. Glava je počela ga ga boli. Dolina mu je ličila na pustinju. "Voleo bih da je Mhoram ovde."
     Linden je tupo upitala. "Ko je Mhoram?" Pogled joj je bio prikovan za čoveka koji je stajao. Privlačio je njenu pažnju kao otvorena rana.
     "Jedan od poglavara Veselkamena." Kovenant se pitao šta to ona vidi. "Prijatelj, takođe. Imao je dara za delovanje u složenim situacijama."
     Otrgla je pogled od zluradog čoveka i upiljila se u Kovenanta. Glas joj je bio škripav od osujećenosti i nespokojstva. "On je mrtav. Svi tvoji prijatelji su mrtvi." Nehotice je pokretom ramena zategla konopce. "Svi su mrtvi već tri hiljade godina. Ti živiš u prošlosti. Koliko se stvari moraju pogoršati da bi prestao da razmišljaš o tome kakve su nekada bile?"
     "Pokušavam da razumem šta se desilo!" Njen napad ga je postideo. Bilo je nepravedno - a ipak ga je zaslužio. Okrenuo se od nje.
     "Slušajte me!" obratio se Kamendolcima. "Bivao sam ovde ranije - davno, tokom velikog rata protiv Sivog Krvnika. Borio sam se protiv njega. Tako je Domaja mogla biti isceljena. Muškarci i žene Kamendola Mithil su mi pomagali. Vaši preci. Domaja je spasena zahvaljujući hrabrosti Kamendolaca, Drvograđana, poglavara, džinova, krvnih gardista i Ranihina.
     Ali nešto se desilo. Nešto u Domaji nije kako treba. Zato smo ovde." Setio se drevne pesme o Kevinu Zemljogubu i zvanično dodao: "Da lepota i istina ne nestanu u potpunosti sa lica Zemlje."
     Glasom, licem, držanjem, preklinjao je ljude u krugu za ma kakvu reakciju, znak. Ali Kamendolci su odbijali svaku molbu. Od pokreta su mu se zategli konopci na zglavcima, pojačavajući utrnulost ruku. Vazduh u daljini počeo je da se talasa od vreline sunca. Osećao se blesavo i uzaludno.
     "Ne znam šta hoćete", promuklo je dahtao. "Ne znam za šta nas optužujete. Ali što se nje tiče, niste pravu." Glavom je pokazao ka Linden. "Ona nikada ranije nije bila ovde. Nedužna je."
     Zaustavilo ga je podrugljivo frktanje.
     Ustanovio je da zuri u čoveka koji je stajao izvan kruga. Pogledi su im se sudarili kao oružje. Čovek je prestao da se kezi; zurio je u Kovenanta sa prezirom i optužbom. U načinu na koji su mu bili savijeni laktovi videlo se nasilje. Ali Kovenant se nije pokolebao. Ispravio je leđa, poravnao ramena i dočekao ogoljenu pretnju u čovekovom pogledu.
     Posle trenutka napetosti ovaj je odvratio pogled.
     Kovenant je tiho nastavio. "Ovo nije suđenje nama. Nego vama. Usud Domaje je u vašim rukama, a vi ste slepi da to vidite."
     Selo je pokrio trenutak tišine; kao da je čitava dolina zadržavala dah. Onda se iznenada začuo uzvik jednog čoveka. "Moramo li da slušamo dalje?" U glasu su mu se sukobljavali prezir i strah. "Pokazao je dovoljno prljavštine da osudi dvadesetinu stranaca. Donesimo presudu odmah!"
     Čovek sa žezlom smesta je skočio na noge. "Budi miran, Maride", ozbiljno je rekao. "Ja sam oblar Kamendola Mithil. Test ćutanja ja počinjem - i ja završavam."
     "Dovoljno je!" uzvratio je Marid. "Može li biti većeg zla od onog koje je već izgovoreno?"
     Kroz krug se pronelo tmurno mrmljanje saglasnosti.
     Linden je prišla bliže Kovenantu. Pogled joj je bio prikovan za Marida kao da ga se grozi. Usta su joj bila iskrivljena od mučnine. Kovenant je pogledao nju, pa Marida, pokušavajući da pogodi šta leži između njih.
     "Vrlo dobro." Oblar je iskoračio napred. "Dovoljno je." Položio je žezlo na kamen. "Kamendolci, govorite šta ste čuli."
     Ljudi su za trenutak ostali nepomični. Onda je polako ustao jedan starac. Popravio je kabanicu i pribrao oko sebe svu svoju staloženost. "Čuo sam na-Mhoramovu Redu, kako su je izgovorili jahači Klave. Rekli su da će dolazak čoveka sa troprstom šakom i prstenom od belog zlata značiti beskrajno uništenje za sve nas. Rekli su da je bolje ubiti takvog čoveka na spavanju, pustiti da krv padne protraćena na zemlju, nego dozvoliti mu i jedan slobodan dah kojim će širiti zlo. Samo prsten mora biti sačuvan i dat Jahačima, tako da svo huljenje bude odvraćeno od Domaje."
     Huljenje? Klava? Kovenant se beskorisno borio sa sopstvenim nerazumevanjem. Ko je osim Nazikovog pretka, Neomeđenog, predskazao povratak Nevernika?
     Starac je završio i klimnuo glavom oblaru. Na drugoj strani kruga ustala je sredovečna žena. Pružila je ruku ka Kovenantu. "Izgovorio je ime na-Mhorama kao da mu je prijatelj. Zar nisu na-Mhoram i čitava njegova Klava kivni na Kamendol Mithil? Zar nam njegovi Jahači ne otimaju krv - i to ne staraca čija je smrt blizu, nego mladih čiji su nam životi dragoceni? Neka ovo dvoje umru! Naša stada već danima pate bez ispaše."
     "Glupost!" odvratio je starac. "Nećeš tako govoriti kada Jahač ponovo dođe. To će biti uskoro - naše vreme se opet bliži. Teret njihovog žrtvovanja je na nama - ali potpuno će nam nestati života ako ne uspeju da potroše krv iz sela."
     "Ipak, zar to nije u suprotnosti?" ubacio se oblar. "Navodi na-Mhorama kao prijatelja - a ipak najstrašnija Reda iz Klave govori protiv njega."
     "To su dva razloga da umru!" smesta se oglasio Marid. Na-Mhoram nam nije prijatelj, ali njegova moć je sigurna."
     "Istina!" javili su se glasovi duž kruga.
     "Da."
     "Tačno."
     Linden je okrznula ramenom Kovenanta. "Taj čovek", šapnula je. "Marid. Ima nečeg - da li vidiš?"
     "Ne", odgovorio je Kovenant kroz zube. "Rekao sam ti da ne mogu. Šta s njim?"
     "Ne znam." Zvučala je uplašeno. "Nešto..."
     Onda je ustala druga žena. "Traži da ga oslobodimo kako bi otišao u drugi Kamendol. Zar nisu sva ostala sela naši neprijatelji? Dvaput je Kamendol Vetrobal napao naša polja tokom plodnog sunca, tako da su nam trbusi upali i deca nam plakala u tami. Neka umru prijatelji naših neprijatelja."
     Opet se začulo gunđanje Kamendolaca. "Da."
     "Tačno."
     Marid je bez upozorenja povikao da nadjača žamor glasova. "Ubili su Nazika, oca Sunderovog! Hoćemo li pustiti da ubistvo prođe nekažnjeno? Moraju umreti!"
     "Ne!" Lindenino trenutno poricanje prasnulo je duž kruga kao bič. "Nismo ubili tog bezopasnog starca!"
     Kovenant se brzo okrenuo ka njoj, ali ona ga nije primetila; sva pažnja joj je bila usmerena ka Maridu.
     Čovek ju je upitao tonom ledenog podsmeha. "Bojiš se da umreš, Linden Averi, Odabrana?"
     "Šta je to?" zarežala je u odgovor. "Ko si ti?"
     "Šta vidiš?" žurno je upitao Kovenant. "Reci mi."
     "Nešto..." Glas joj je posdrhtavao; ali pogled je bio potpuno miran. Koren kose duž čela potamneo joj je od znoja. "Kao i ona oluja. Nešto zlo."
     U Kovenantovoj glavi su se pojavila nagađanja kao tačke zaslepljenosti suncem. "Nešto vrelo."
     "Da!" Optužujući je piljila u Marida. "Kao nož."
     Kovenant se okrenuo i suočio sa Maridom. Odjednom je bio smiren. "Ti", rekao je. "Maride. Dođi ovamo."
     "Ne, Maride", naredio je oblar.
     "Pakla mu i krvi!" Kovenant je zarežao ledenim glasom. "Ruke su mi vezane. Zar se bojiš da saznaš istinu?" Nije gledao u oblara; sva volja mu je bila usmerena ka Maridu. "Hodi ovamo. Pokazaću ti ko je ubio Nazika."
     "Pazi", šapnula je Linden. "Hoće da ti naudi."
     Maridovo lice se iskrivilo od mrštenja. Za trenutak se nije pomerio. Ali onda su na njemu počivali pogledi svih Kamendolaca, očekujući reakciju. Kovenant nije popuštao. Maridov izraz se ukočio od grča straha ili zlobe. Naglo je iskoračio i zaustavio se pred Kovenantom i oblarem. "Kaži svoje laži", rugao se. "Zadavićeš se njima pre nego što umreš."
     Kovenant nije oklevao. "Nazik je bio udaren nožem u leđa", tiho je rekao, "gvozdenim nožem. Loše obavljen posao - umro je od krvarenja. Kada smo ga ostavili, nož je još bio vreo."
     Marid je grčevito progutao pljuvačku. "Budalo. Koji bi muškarac ili žena u Kamendolu Mithil mogli da gospodare nožem u kome se još nalazi vatra? Sopstvenim rečima si se osudio."
     "Oblaru", rekao je Kovenant, "dotakni ga žezlom."
     Svi Kamendolci su se digli na noge.
     "Zašto?" nesigurno je upitao oblar. "To je obično drvo. Nema sposobnost da razlikuje krivicu od nedužnosti."
     Kovenant je držao Marida pogledom. "Učini to."
     Oblar je oklevao, a onda se povinovao.
     Kako mu se vrh žezla primicao, Marid se povlačio. Ali odjednom mu se lice osvetlilo divljim zanosom i ostao je miran.
     Žezlo ga je dotaklo po ramenu.
     Istog časa drvo je planulo crvenom vatrom.
     Oblar se zapanjeno povukao. Kamendolci su dahnuli i uhvatili se jedni drugih radi podrške.
     Marid je eksplozivnim pokretom udario Kovenanta nadlanicom po slepoočnici.
     Neprirodna moć udarca je odbacila Kovenanta unazad. Teško se sručio na zemlju. Bol mu je plamteo u uzdrmanoj lobanji kao kiselina.
     "Kovenante!" uplašeno je povikala Linden.
     Čuo je oblara kako se buni: "Maride!" Čuo je kako se strah Kamendolaca pretvara u bes. Onda se bol pretvorio u zaglušujući urlik. Za trenutak je bio suviše ošamućen da se pomeri. Ali borio se sa vatrom, podigao se na kolena kako bi svi videli trag Maridovog udarca među ostalim modricama. "Lepo delo, đubre jedno", zarežao je. Glas kao da mu se nije čuo. "Čega se bojiš? Zar si mislio da će nam toliko pomoći? Ili si se samo zabavljao?"
     Bio je svestan tihog žamora svuda unaokolo, ali nije mogao da razabere reči. Marid je stajao ruku prekršrenih na grudima, isceren.
     Kovenant je zavitlao glas kroz buku. "Zašto nam ne kažeš svoje pravo ime? Jesi li Herem? Jehanum? Možda Šeol?"
     Kraj njega se našla Linden. Grozničavo se borila da oslobodi ruke; ali konopci su bili čvrsti. Usne su joj se grčile od nemih kletvi.
     "Hajde", nastavio je, iako je jedva mogao da vidi Marida kroz zavesu bola. "Napadni me. Rizikuj. Možda sam zaboravio kako se koristi."
     Marid je iznenada počeo da se smeje; smeh leden kao mržnja. Prodro je kroz Kovenantov sluh, odjeknuo mu u glavi kao potres. "To ti ničemu ne služi!" vikao je. "Tvoja smrt je sigurna! Ne možeš mi nauditi!"
     Oblar je zamahnuo usplamtelim žezlom ka Maridu. Kovenant je nejasno čuo njegove besne reči. "Jesi li ti ubio Nazika oca mojega?"
     "Sa zadovoljstvom!" smejao se Besomuk. "Ah, kako mi je prijalo da mu zabijem nož u leđa!"
     Začuo se ženski krik. Pre nego što je iko stigao da je zaustavi, pretrčala je u oblaku sede kose preko otvorenog prostora i bacila se na Marida.
     Ovaj se srušio kao da ga je sudar ubio.
     Kovenanta je izdala snaga. Pao je na leđa i ostao da leži na kamenu, dahćući.
     Vazduh se ispunio zadahom sprženog mesa. Neki Kamendolac je kriknuo. "Sundere! Njene ruke!"
     Javio se i drugi. "Je li mrtva?"
     "Ne!" glasio je odgovor.
     Liden je vikala. "Pustite me! Ja sam lekar! Mogu joj pomoći!" Zvučala je histerično. "Zar ne znate šta je to lekar?"
     Trenutak kasnije, neko je ščepao Kovenanta za mišice i podigao ga na noge. Kamendolac se talasao pred njim u izmaglici bola; lice mu se polako izbistrilo i pretvorilo se u oblarevo. Bilo je izobličeno od tuge i besa. "Marid spava", kruto je rekao. "Moja majka je ozbiljno opečena. Reci mi šta sve to znači."
     "Besomuk." Kovenant je drhtavo disao. "Pakla mu krvavog." Nije mogao da se priseti reči koje su mu trebale.
     Oblar ga je zgrabio za majicu. "Govori!"
     Odnekud izbliza dopro je Lindenin glas. "Proklet bio, ostavi ga na miru! Zar ne vidiš da je povređen?"
     Kovenant se borio da se pribere. "Pusti je", rekao je oblaru. "Ona je isceliteljka."
     Video je da se oblarove vilice grče i opuštaju. "Nemam razloga da joj verujem. Reci mi za Marida."
     Marid, dahtao je Kovenant. "Slušaj." Oznojen i ošamućen, pokušao je da potisne bol iz uma. "To je bio Besomuk."
     U oblarevom pogledu nije bilo ni traga razumevanja.
     "Kada se probudi, verovatno će opet biti normalan. Možda se čak neće sećati ni šta se desilo. Bio je opsednut. Taj Besomuk može da bude svuda. Nismo mu naudili. Treba ti mnogo moći da isteraš nekog od njih, makar i privremeno. Moraš da paziš. Može da opsedne svakoga. Pazi na svakoga ko počne čudno da se ponaša. Nasilno. Držite se dalje od takvih. Ozbiljno."
     Oblar je slušao isprva žudno, a onda gadljivo. Vene u slepoočnicama pulsirale su mu od jarosti. Pre nego što je Kovenant završio, Kamendolac se okrenuo i udaljio.
     Ruke koje su držale Kovenanta odmah su ga odvukle iz seoskog središta.
     Liden je bila ispred njega. Uzaludno se otimala dvojici krupnih muškaraca. Vukli su ih nazad u zatvor.
     "Prokletstvo", rekao je Kovenant. Glas mu je bio prazan. "Pokušavam da vas upozorim."
     Tamničari nisu reagovali. Gurnuli su ga u kolibu za Linden i pustili ga da padne.
     Skljokao se na pod. Hladna tama sobe prelila se preko njega. Zbog iznenadnog oslobođenja od pritiska smeđeg sunca izgledalo je da se pod klati. Ipak, spustio je svoj bol na umirujući kamen; tihi dodir postepeno ga je umirio.
     Linden je ogorčeno psovala u opštoj tišini. Probao je da podigne glavu. "Linden."
     Smesta mu je prišla. "Ne pokušavaj da ustaneš. Daj samo da pogledam."
     Okrenuo je glavu da joj pokaže povredu.
     Nagnula se nad njega. Osećao je njen dah na obrazu. "Opečen si, ali ne izgleda ozbiljno. Opekotine prvog stepena." Glas joj se grčio od mučnine i bespomoćnosti. "Nema slomljenih kostiju. Kako se osećaš?"
     "Ošamućeno", promrmljao je. "Nagluvo. Biće mi dobro."
     "Naravno da hoće", gunđala je. "Verovatno si kontuzovan. Kladim se da ti se spava."
     Potvrdio je mrmljanjem. Tama u glavi nudila mu je sveže mesto i čeznuo je da zaroni u njega.
     "Sedi", šapnula je Linden kroz zube.
     Nije se pokrenuo; nije imao snage da je posluša.
     Munula ga je kolenom. "Ozbiljno. Ako zaspiš, mogao bi upasti u komu, a ja neću moći da ti pomognem. Moraš ostati budan. Sedi."
     Nešto grubo u njenom glasu zvučalo je kao nagoveštaj histerije. Stegavši zube, Kovenant je pokušao da ustane. Vreli bol mu je glodao lobanju; ali primorao se da se uspravi, a onda se skljokao u stranu tako da mu je rame bilo naslonjeno na zid.
     "Dobro je", uzdahnula je Linden. Tutnjava u glavi stvorila je provaliju imeđu njih. Izgledala je mala i usamljena, opterećena gubitkom sveta koji je poznavala. "Sada pokušaj da ostaneš pri sebi. Pričaj mi." Trenutak kasnije, nastavila je. "Reci mi šta se desilo."
     Shvatio je njenu potrebu. Marid je oličavao strahove koje je Nazikova smrt probudila u njoj. Biće koje živi od mržnje, uživa u nasilju i patnjama. Nije znala ništa o takvim stvarima.
     "Besomuk." Kovenant je pokušao da tiho provuče glas ispod bola. "Trebalo je da znam. Marid je samo Kamendolac. Opseo ga je Besomuk."
     Liden se udaljila od njega i naslonila se na suprotni zid. Nije spuštala pogled sa njega. "Šta je Besomuk?"
     "Kletnikov sluga." Zatvorio je oči i naslonio glavu na kamen, tako da se usmeri samo na ono što govori. "Postoje trojica. Herem, Šeol, Jehanum - imaju mnogo raznih imena. Nemaju sopstvena tela, pa se uvlače u ljude - čak i životinje, mislim. Šta god da nađu. Zato su uvek prerušeni." Uzdahnuo je - tiho, kako bi umanjio posledice po glavu. "Nadam se da ovi ljudi razumeju šta to znači."
     "Dakle", oprezno je upitala, "ono što sam videla bio je Besomuk u Maridu? Zato mi je izgledao tako... tako pogrešno?"
     "Da." Kada se usmerio na njen glas, bol je postao manje upadljiv; postajao je sve vreliji, ali i mnogo osobeniji i nekako ograničen. Kao vatra u koži umesto toljage u glavi, manje mu je ometao razmišljanje. "Marid je samo žrtva. Besomuk ga je upotrebio da ubije Nazika - da nam namesti sve ovo. Ne znam samo zašto. Želi li Kletnik da nas ovde ubiju? Ili se dešava još nešto? Ako Kletnik želi da umremo, Besomuk je strašno pogrešio kada je dozvolio da ga uhvatimo. Sada Kamendol ima da razmišlja o još nečemu osim o nama."
     "Ja zapravo ne znam", rekla je Linden glasom nalik na molbu, "kako sam uspela da ga vidim. Sve ovo nije moguće."
     U glasu su joj odzvanjala neočekivana sećanja. Kovenant se odjednom setio da je način na koji je piljila u Marida isti kao onaj na koji je gledala Džoanu. Taj susret sa Džoanom vidljivo ju je potresao.
     Otvorio je oči i pogledao je dok je govorio. "To je jedna od retkih stvari koje meni izgledaju prirodne. I ja sam mogao da vidim stvari koje ti sada vidiš - kada sam ranije bivao ovde." Lice joj je bilo okrenuto ka njemu, ali nije ga gledala. Pažnja joj je bila usmerena ka unutra, dok se borila sa svojom suludom situacijom. "Tvoja čula", nastavio je, pokušavajući da joj pomogne, "postaju usklađena sa Domajom. Postaješ osetljiva na fizički duh oko sebe. Sve češće i češće ćeš pogledati nešto, ili čuti, ili ga dodirnuti, i moći ćeš da znaš je li zdravo ili bolesno - prirodno ili neprirodno." Kao da ga nije čula. Borio se sa bolom dok je govorio dalje. "To se meni ne dešava." Želeo je da je istrgne iz transa pre nego što se izgubi. "Koliko mi se čini, to je isto kao da sam slep."
     Počela je da odmahuje glavom. "Šta ako grešim?" bolno je šapnula. "Šta ako upravo gubim razum?"
     "Ne! Taj deo tebe neće pogrešiti. I ne možeš izgubiti razum osim ako dozvoliš da se to desi." Lice joj se divlje iskrivilo. "Ne odustaj."
     Čula ga je. S naporom koji mu je cepao srce, primorala je telo da se opusti, mišić po mišić. Drhtavo je udahnula; ali kada je ispustila vazduh bila je mirnija. "Osećam se tako bespomoćno."
     Nije odgovorio, čekao je nastavak.
     Trenutak kasnije, oštro je šmrknula, sklonila kosu sa lica i pogledala ga u oči. "Ako ti Besomuci mogu da opsednu svakoga", rekla je, "zašto nisu nas? Ako smo tako važni - ako je taj poglavar Kletnik ono što kažeš da jeste - zašto nas lepo ne pretvori u Besomuke i završi posao?"
     Uz nemi uzdah olakšanja, Kovenant je dopustio sebi da se opusti. "E, to ne može. Ne može to sebi priuštiti. Manipulisaće nama kako god ume, ali mora prihvatiti rizik da nećemo učiniti ono što on želi. Treba mu naša sloboda. Ono što želi od nas neće imati nikakvu vrednost ako to ne učinimo po svom izboru." Osim toga, nastavio je u sebi, Kletnik se ne usuđuje da Besomucima prepusti prsten. Kako da im poveru toliku moć?
     Linden se namrštila. "To bi zvučalo logično - kad bih razumela zašto smo toliko važni. Šta to imamo što bi on mogao poželeti. Ali to sada nije bitno." Duboko je uzdahnula. "Ako ja mogu da vidim Besomuka - kako to da ostali ne mogu?"
     To pitanje je zabolelo Kovenanta. "To me veoma plaši", napeto je odgovorio. "Ovi ljudi su nekada bili kao i ti. Sada više nisu." A nisam ni ja. "Bojim se i da pomislim šta to znači. Izgubili su..." Izgubili su uvid koji ih je učio da vole Domaju i služe joj - da brinu o njoj više od svega ostalog. Oh, Kletniče, kopile jedno, šta si to učinio? "Ako ne mogu da razlikuju Besomuka od normalnog čoveka, neće moći da uvide da nam treba verovati."
     Stegla je usne. "Misliš, još nameravaju da nas ubiju."
     Pre nego što je Kovenant stigao da odgovori, zavesa se otvorila i u sobu je ušao oblar.
     Oči su mu bile zamagljene brigom, a čelo mu je bilo namršteno od neodlučnosti i tuge, kao da je nešto uništilo njegovu osnovnu nežnost. Ostavio je žezlo napolju; ruke su mu bile prazne. Ali nije mogao da ih mirno drži. Kretale su se u kratkim trzajima, polugestovima, kao da nesvesno traže nešto čega bi se držale.
     Posle trenutka nesigurnosti, seo je na pete kraj ulaza. Nije gledao zatvorenike; pogled mu je bio prikovan za pod.
     "Sunder", šapnuo je Kovenant. "Sin Nazikov."
     Oblar je klimnuo glavom, ne podižući pogled.
     Kovenant je čekao da on progovori, ali oblar je ćutao, kao da se stidi. Zato se Kovenant prvi oglasio. "Ona žena koja je napala Marida. To ti je majka."
     "Kalina, družbenica Nazikova, kćer Alomina." Kao da se primoravao da bude tih. "Moja majka."
     Linden se napeto zagledala u Sundera. "Kako joj je?"
     "Odmara se, ali povreda je duboka. Imamo malo melema za takve rane. Možda ćemo morati da je žrtvujemo."
     Kovenant je video kako se Linden priprema da zatraži da je puste kako bi pomogla ženi, ali preduhitrio ju je. "Žrtvujete?"
     "Njena krv pripada Kamendolu." Sunderov glas se povijao pod teretom bola. "Ne sme biti protraćena. Samo Nazik, moj otac, ne bi to prihvatio. Stoga je" - grlo mu se steglo - "dobro što nije znao da sam ja oblar Kamendola Mithil. Jer ja sam taj koji će proliti žrtvu."
     Linden je ustuknula. Kovenant je užasnuto povikao. "Žrtvovaćeš rođenu majku?"
     "Radi opstanka Kamendola!" prokrkljao je Sunder. "Moramo imati krv." Onda je prigušio osećanja. "I vi ćete biti žrtvovani. Kamendol je doneo presudu. Bićete proliveni na izlasku sutrašnjeg sunca."
     Kovenant je prostrelio pogledom oblara, ne obraćajući pažnju na bolno pulsiranje u glavi. "Zašto?" zakrkljao je.
     "Došao sam da dam odgovor." Sunderov ton i njegov oboren pogled kao da su prekorevali Kovenanta. Oblar se očito gnušao svog posla; ali nije se povlačio. "Mnogo je razloga. Tražili ste da vas pustimo kako bi otišli u drugo selo."
     "Tražim prijatelje", kruto je odvratio Kovenant. "Ako ne mogu da ih nađem ovde, pokušaću negde drugde."
     "Ne." Oblar je bio izričit. "Drugi Kamendol bi učinio isto što i mi. Žrtvovali bi vas baš zato što dolazite iz Kamendola Mithil. Osim toga", nastavio je, "pozvao si se na prijateljstvo sa na-Mhoramom, koji nam otima krv."
     Kovenant je zažmirkao gledajući Sundera. Ove optužbe su se uklapale u sliku koju nije razumeo. "Ne poznajem nikakvog na-Mhorama. Mhoram kojeg sam poznavao mrtav je bar tri hiljade godina."
     "To nije moguće." Sunder je govorio ne podižući glavu. "Nemaš više od dve dvadesetine godina." Šake su mu se grčile. "Ali to ima malu važnost s obzirom na Redu iz Klave. Iako su nam Jahači mrski, njihova moć i znanje van svake su sumnje. Predskazali su tvoj dolazak pre više od jednog pokolenja. I blizu su. Uskoro će stići Jahač da sprovede volju Klave. Odmazda za svaku neposlušnost biće strašna. Ne usuđujemo se da pogazimo njihova naređenja. Jedina nam je briga da prolivanje tvoje krvi pomogne opstanku Kamendola."
     "Čekaj", pobunio se Kovenant. "Jedno po jedno." U glavi su mu se kovitlali bol i ogorčenje. "Pre tri hiljade godina, čovek sa troprstom šakom i prstenom od belog zlata spasao je Domaju da je Sivi Krvnik ne uništi u potpunosti. Hoćeš li da kažeš kako je to zaboravljeno? Zar se niko ne seća priče?"
     Oblar se nesigurno promeškoljio. "Čuo sam takvo predanje - verovatno jedini u Kamendolu Mithil. Nazik, moj otac, govorio je o tim stvarima. Ali on je bio lud - izgubljen u sopstvenoj mašti kao i Jous i Prasan pre njega. Bio bi žrtvovan radi dobra Mithila, da smo Kalina, njegova žena, i ja to dozvolili."
     Sunderov glas je prosvetlio Kovenanta. Dao mu je nagoveštaj oblarevog unutrašnjeg sukoba. Sunder je bio rastrzan između onoga što je naučio od oca i onoga što Kamendol smatra istinom. Na svesnom nivou, on veruje isto što i njegov narod; ali ubeđivanja poluludog oca delovala su ispod površine, potkopavajući mu samopouzdanje. Ovaj čovek ne može da se pomiri sam sa sobom.
     To saznanje je umanjilo Kovenantovu uznemirenost. Naslutio je u Sunderu mnoštvo mogućnosti, nagoveštaj nade; ali oprezno je postupao s njima. "Dobro", rekao je. "Pustimo to. Kako će vam naša smrt pomoći?"
     "Ja sam oblar. Pomoću krvi mogu da uobličim Kob Sunca." Vilice su mu se grčile i opuštale bez ritma i svrhe. "Danas je nad nama sunce pustinje - danas, i verovatno još tri dana. Pre ovog dana bili smo pod suncem kiše, a pre njega bilo je sunce boleštine. Našem stadu treba ispaša, a nama usevi. Tvojom krvlju moći ću da izvučem vodu iz tvrdog tla. Moći ću da izvučem hektar, možda i dva, trave i žita. Život za Kamendol, dok ponovo ne dođe plodno sunce."
     Za Kovenanta to nije imalo smisla. Upitao je, trudeći se da razume. "Zašto ne uzmete vodu iz reke?"
     "U reci nema vode."
     Utom se oglasila Linden. "Nema vode?" Reči su sadržale ponor neverice. "Nemoguće. Juče je padala kiša."
     "Rekao sam", obrecnuo se Sunder kao obuzet bolom, "da je nad nama sunce pustinje. Zar nisi videla?"
     Onako zbunjen, Kovenant se okrenuo ka Linden. "Da li govori istinu?"
     Sunder je naglo podigao glavu. Preletao je pogledom sa Kovenanta na Linden i nazad.
     Odgovorila je kroz zube. "Da. Istina je."
     Kovenant je verovao njenom sluhu. Ponovo se obratio oblaru. "Znači, nema vode." U njemu se dizao mir - vladao je svojim sposobnostima. "Pustimo sad i to." Pulsiranje u glavi mu je naglašavalo bespomoćnost; ali zatvorio je uši pred tim. "Reci mi kako to radiš. Kako uobličavaš Kob Sunca."
     Suderov pogled pokazivao je oklevanje, ali Kovenant je bio uporan. Kakvu god moć posedovao Sunder, bio je suviše nesiguran u sebe da odbije. Koliko puta mu je otac pričao o Neverniku? Trenutak kasnije je popustio. "Ja sam oblar." Zavukao je ruku pod kabanicu. "Nosim Sunčev Kamen."
     Gotovo ponizno izvukao je komad stene upola manji od pesnice. Kamen je bio gladak, nepravilnog oblika. Nekim čudom je izgledao proziran, ali kroz njega se ništa nije videlo. Stajao mu je na dlanu kao rupa.
     "Vatru mu paklenu", šapnuo je Kovenant. Obuzelo ga je olakšanje. Ovo je bio čvrst oslonac za nadu. "Orkrest."
     Oblar ga je iznenađeno pogledao. "Znaš li nešto o Sunčevom Kamenu?"
     "Sundere." Kovenant je govorio kruto da bi obuzdao svoje uzbuđenje i strepnju. "Ako pokušaš da nas time ubiješ, ljudi će stradati."
     Kamendolac je odmahnuo glavom. "Nećete se odupirati. Pred licima će vam biti slomljen mirkplod - isto ono čime smo vas zarobili. Neće biti bola."
     "Oh, biće ga, biće", zarežao je Kovenant. "Biće ga za vas." Namerno je pritisnuo oblara. "Ti ćeš biti jedini u čitavom Kamendolu koji će znati da uništavaš poslednju nadu za Domaju. Šteta što ti je otac umro. On bi našao načina da te ubedi."
     "Dosta!" Sunder se gotovo proderao zbog sopstvene rastrzanosti. "Izgovorio sam reči zbog kojih sam došao. Time sam bar pokazao onoliko učtivosti koliko je moguće. Ako ima još nešto što želiš da kažeš, reci pa da završimo s tim. Moram se vratiti poslu."
     Kovenant nije odustajao. "A Marid?"
     Sunder se podigao i stao zagledan u Kovenanta. "On je ubica, bez poštovanja za dobrobit Kamendola - prekršilac Rede koju svi prihvataju. Biće kažnjen."
     "Kaznićete ga?" Kovenant je izgubio kontrolu od žurbe. "Zbog čega?" S naporom je ustao i nagnuo se ka oblaru. "Zar niste čuli šta sam rekao? On je nedužan. Opseo ga je Besomuk. Nije on kriv."
     "Da", odvratio je Sunder. "I prijatelj mi je. Ali ti kažeš da je nedužan, a tvoje reči nemaju važnost. Ne znamo ništa o Besomucima. Reda je Reda. Biće kažnjen."
     "Prokletstvo!" prasnuo je Kovenant, "jeste li ga dirali?"
     "Zar ti ličim na budalu? Da, spustio sam ruku na njega. Vatra njegove krivice je nestala. Probudio se i progoni ga sećanje na nešto odurno što ga je napalo iz kiše. Ali njegovo delo ostaje. Biće kažnjen."
     Kovenant je poželeo da zgrabi oblara i protrese ga. Ali od napora su mu se konopci samo dublje usekli u ruke. Mračno je upitao. "Kako?"
     "Biće vezan." Tiho nasilje Sunderovog glasa zvučalo je kao samokažnjavanje. "Biće iznet u Zaravni tokom noći. Kob Sunca neće imati milosti za njega." Obuzet besom ili žaljenjem, izbegavao je Kovenantov pogled.
     Kovenant je s naporom zanemario pitanje Maridove sudbine, odložio sve što nije razumeo o Kobi Sunca. Umesto toga je upitao. "Hoćeš li stvarno ubiti Kalinu?"
     Sunder je zgrčio šake kao da čezne za Kovenantovim grlom. "Ako se ikada desi da napustim ovu sobu", otrovno je rekao, "učiniću sve što mogu da je iscelim. Njena krv neće biti prolivena sve dok joj smrt ne bude ispisana na čelu jasno da svi vide. Da li hoćeš da me udaljiš od nje?"
     Kovenant je bio dirnut oblarevom nevoljom. Njegovo negodovanje se raspalo. Odmahnuo je glavom i tiho zamolio. "Odveži Linden. Povedi je sa sobom. Ona je isceliteljka. Možda će..."
     Linden ga je prekinula. "Ne." Uprkos mirnoći, glas joj je podrhtavao od očajanja. "Nemam čak ni tašnu. Njoj treba bolnica, a ne dobronamerna briga. Neka sam donese svoje odluke."
     Kovenant se naglo okrenuo ka njoj. Je li ovo ista žena koja je onako uporno ponavljala: Mogu da joj pomognem! Lice joj je bilo napola zaklonjeno kosom. "Zar ništa ne možeš da učiniš?"
     "Opekotine trećeg stepena" - izgovarala je svaku reč kao da time maskira suprotnosti u sopstvenom srcu - "dovoljno je teško negovati i u najboljim uslovima. Ako on hoće na izvrši eutanaziju, to je njegova stvar. Ne budi tako prokleto pravedan."
     Bez ikakvog prelaza obratila se Sunderu. "Treba nam hrana."
     Sumnjičavo ju je odmerio. "Linden Averi, postoje stvari koje bih vam pružio da vam bude lakše, ali hrana nije među njima. Ne traćimo hranu na muškarce, žene ili decu koji su pod presudom. Ni moja majka Kalina neće dobiti hranu sve dok ne budem sigurno znao da će biti isceljena."
     Nije se udostojila da ga pogleda. "Treba nam i voda."
     Sunder je tiho opsovao, okrenuo se i odgurnuo zavesu da iziđe. Uz put se obrecnuo. "Dobićete vodu." Napolju se proderao na nekoga. "Zatvorenici traže vodu!" Onda se udaljio van domašaja sluha.
     Kovenant je gledao zanjihanu zavesu i borio se da savlada zbunjenost. Osećao je da mu srce bije u ritmu sporog plamena pod lobanjom. Šta je spopalo Linden? Pažljivo se krećući, pošao je do nje. Sedela je oborenog pogleda, nejasnog izraza lica u polumračnoj sobi. Spustio se na kolena da je upita šta joj je.
     Oštro ga je pogledala i zabacila kosu. "Mora da sam pohisterisala. Ovi ljudi nameravaju da nas ubiju. Iz nekog smešnog razloga to mi smeta."
     Za trenutak ju je gledao, odmeravajući njenu ratobornost, a onda se povukao i seo kraj suprotnog zida. Šta bi još mogao da učini? Već je bila na ivici; ne može zahtevati da mu poveri svoje tajne. Na njenom mestu, tokom prvog dolaska u Domaju, on se sasvim izgubio... Zatvorio je oči, prikupljajući hrabrost. Onda je uzdahnuo. "Ne brini o tome. Neće nas ubiti."
     "Naravno da neće." Glas joj je bio pakostan. "Ti si Tomas Kovenant, Nevernik i nosilac belog zlata. Neće se usuditi."
     Njen sarkazam ga je povredio; ali potrudio se da savlada bes. "Noćas ćemo pobeći."
     "Kako?" nadureno je upitala.
     "Noćas ću" - nije mogao da prikrije umor - "pokušati da dokažem Sunderu zašto treba da nas pusti."
     Trenutak kasnije, neko je gurnuo ispod zavese dve velike kamene činije sa vodom. Linden je reagovala na njih kao da su jedine objašnjive stvari u sobi. Oteturala se do njih na kolenima i pognula se da pije.
     Kada joj se Kovenant pridružio, naredila mu je da pije iz iste činije iz koje je pila i ona. Pokorio se da bi izbegao raspravu; ali razlog mu je postao jasan kada mu je rekla da potopi šake u drugu, punu posudu. Voda će im umanjiti otoke i omogućiti da više krvi protiče ispod konopaca - možda će čak i konopce olabaviti.
     Izgleda da su bili vezani kožom; kada ju je poslušao, hladna tečnost mu je ublažila neudobnost; a malo kasnije osetio je titraj oporavka u dlanovima. Pokušao je da joj se zahvali osmehom; ali nije reagovala. Kada se udaljio od vode, zauzela je njegovo mesto i dugo natapala šake.
     Kovenant je postepeno prestao da je gleda. Sunce je pokazivalo da je popodne dobro odmaklo; na podu je ležala blistavo vrela cepka svetlosti, prelomljena kroz gvozdene rešetke. Odmarao je glavu i mozgao o Sunčevom Kamenu.
     Orkrest - kamen moći. Raniji meštri znanstva kamena koristili su orkrest da upotrebe Zemnu moć na razne načine... da upale svetlost, spreče sušu, iskušaju pravednost. Ako je Sunderov Sunčev Kamen zaista orkrest...
     Ali šta ako nije? Kovenant se vratio užasu koji je osetio u Nazikovoj kolibi. Svet više nije kao nekad. Ako nema Zemne moći...
     Nešto uništeno. Nije mogao da poriče svoje nespokojstvo. Trebao mu je orkrest, trebala mu je njegova moć; morao je imati pokretač. Nikada nije mogao da prizove divlju magiju samo sopstvenom voljom. Čak i usred konačnog obračuna sa Opakim, potpuno bi izgubio da nije bilo delovanja Kamena Zlozemlja. Ako Sunčev kamen nije pravi orkrest...
     Poželeo je da oseti prsten; ali čak i da mu ruke nisu bile vezane, prsti bi mu i dalje bili suviše neosetljivi. Gubavac, promrmljao je. Nateraj ga da radi. Nateraj. Sunčeva svetlost se pretvorila u belo sazvežđe, rastući dok nije počela da mu pulsira u glavi kao bol. Um mu se polako ispunjavao blistavilom strašnijim i opasnijim od svake noći. Borio se sa njim kao da je ostatak poslednje prijatne tame koja isceljuje i obnavlja.
     Onda je začuo Lindenin glas. "Kovenante. Dosta si spavao. Moglo bi biti opasno ako si kontuzovan. Kovenante."
     Blesak u mozgu na trenutak ga je zaslepeo; morao je da zažmiri kako bi video da je soba polumračna. Zalazak sunca blago je obojio vazduh. Nebo iza prozora bilo je preliveno sumrakom.
     Bio je ukočen i mamuran, kao da se život u njemu zaledio dok je spavao. Bol mu se usadio u kosti; ali i to je delovalo neodređeno - kao da je umrtvljen slabošću. Linden ga je naterala da popije preostalu vodu. Pročistila mu je grlo, ali mu nije razbistrila misli.
     Dugo je ćutke sedeo. Noć je ispunila dolinu kao izlučevina iz planina; vazduh je postao hladan kada je zemlja izračila toplotu u bistra nebesa. Zvezde su isprva bile jasne kao jezik - kao da su se razgovetno formulisale kroz udaljenost i nedokučivu noć. Ali onda je nebo izgubilo dubinu i izišao je mesec.
     "Kovenante", šapnula je Linden, "pričaj nešto." Glas joj je bio krhak kao led. Bila je blizu granice izdržljivosti.
     Tražio je nešto što bi im oboma pomoglo, učvrstilo nju i usmerilo njega.
     "Ne želim da ovako umrem", ječala je. "Da čak ne znam ni zašto."
     Bolelo ga je to što ne može da objasni zašto, što ne može da joj da osećanje svrhe. Ali znao je priču koja bi joj mogla pomoći da razume o čemu je reč. Možda oboje treba da čuju tu priču. "Dobro", tiho je rekao. "Reći ću ti kako je došlo do stvaranja ovog sveta."
     Nije mu odgovorila. Trenutak kasnije, počeo je priču.
     Čak je i njemu samome sopstveni glas zvučao bestelesno, kao da mu govori tama. Pokušavao je da je dosegne rečima, iako je nije video i nije imao tačnu predstavu o tome ko je ona. Priča je bila jednostavna; ali za njega je njena jednostavnost poticala od dugog prečišćavanja. Čak su i njegovi mrtvi nervi počeli da čeznu, kao da su dirnuti rečitošću koju nije posedovao.
     U neizmernim nebesima Vaseljene, pričao joj je, gde su život i prostor jedno, a besmrtnici šetaju kroz eter bez granica, Tvorac se osvrnuo oko sebe i srce ga je zabolelo od želje da stvori nešto novo kako bi udovoljio svojoj blistavoj deci. Prizvao je svoju snagu i pronicljivost i dao se na posao koji ga je ushićavao.
     Prvo je stvorio Svod vremena, tako da svet koji je želeo da načini ima svoje mesto. A onda je unutar Svoda stvorio Zemlju. Koristeći veličinu svoje ljubavi i vizije kao alat, načinio je svet u svoj njegovoj lepoti, tako da ga nijedno oko ne pogleda bez radosti. A onda je na Zemlju rasuo bezbroj stanovnika - bića koja će posmatrati i uživati u lepoti koju je stvorio. Težeći savršenstvu jer je srž stvaranja da želi besprekorne stvari, načinio je stanovnike Zemlje sposobnim za stvaranje, za trud, za ljubav prema svetu. Potom je povukao ruke i pogledao šta je učinio.
     Onda je na svoj ogromni gnev video da na Zemlji leži zlo; zloba zakopana i daleka, kobi i sile koje nije nameravao da stvori. Neko vreme se trudio oko svog dela, zatvorio je oči i nije video Opakog, bludnog sina ili brata svog srca, kako radi uz njega - bacajući mutljag u njegovo delo, dodajući zlokobnost njegovoj nameri.
     Tada je Tvorčev gnev protresao nebesa i on se dohvatio se u koštac sa sinom ili bratom srca svog. Porazio je Opakog i bacio ga na Zemlju, zapečativši ga za kaznu Svodom Vremena. Tako je stanovnike Zemlje zadesilo isto što i Tvorca; jer tim je činom naudio onome što je voleo, te su tako sve žive duše naučile moć samoprezira. Opaki je bio slobodan na Zemlji, budeći zla, tražeći da pobegne iz tamnice. A Tvorac ga neće sprečavaiti u tome, jer bi posezanjem svoje besmrtne ruke kroz Svod srušio Vreme, uništio Zemlju i oslobodio Opakog. To je veliki bol za Tvorca, a beskonačna ljaga i tuga za one koji žive i trude se na Zemlji.
     Kovenant je zaćutao. Dok je pričao priču, u osnovi istu kao što ju je čuo pre deset godina, prisetio se mnogih stvari. Više se nije osećao razmazano ni okoštalo. Sada se osećao kao noć, a sećanja su bile zvezde: Mhoram, Penosled, Banor, Ranihini. Dok mu god krv bude tekla venama, vazduh ulazio u pluća, neće okrenuti leđa svetu koji je iznedrio takva stvorenja.
     Linden je zaustila da postavi pitanje; ali prekinulo ju je šuškanje zavese. U sobu je ušao Sunder, noseći uljanu lampu. Spustio ju je na pod i seo pred njom prekrštenih nogu. Mutno, žućkasto svetlo bacalo mu je preko lica ispijene senke. Kada je progovorio, glas mu je bio pun pepela, kao da je ucveljen.
     "I ja sam čuo tu priču", rekao je stegnutog grla. "Ispričao mu ju je Nazik, moj otac. Ali priča koju govore Rede na-Mhorama potpuno je drugačija."
     Kovenant i Linden su čekali. Oblar je ubrzo nastavio. "Reda kaže da je Zemlja stvorena kao zatvor i mučilište za poglavara iskvarenosti - koga zovemo Jeroth od Sedam Paklova. A na Zemlju je postavljen život - muškarci, žene i svi ostali stvorovi - kako bi izvršili doslednu kaznu nad Jerothom. Ali proticalo je vreme, a vremenom su stvorovi Domaje zaboravili svoju svrhu. Umesto da zadaju bol Jerothu, izvršavajući nad njim gospodarevu pravednu kaznu, stvorili su saveze sa poglavarem, štedeli ga u časovima slabosti i klanjali mu se u časovima snage. A uvek" - Sunder je bacio pogled na Kovenanta i za časak zastao - "najstrašniju od svih izdaja počinio bi čovek rođen u liku Prvog Izdajnika, Berek, otac kukavištva. Troprsti čovek.
     Zato je Gospodar u gnevu odvratio lice od Domaje. Poslao je na nas Kob Sunca, kao kaznu zbog izdajstva, tako da se setimo svoje smrtnosti i postanemo ponovo dostojni da služimo svrsi koju nam je dao. Samo nam zauzimanje Klave pomaže da istrajemo."
     Kovenantu je prva pomisao bila da se pobuni. Iz iskustva je znao da je ovakvo shvatanje Domaje lažno i okrutno. Ali pre nego što je stigao da odgovori, Linden je naglo ustala. Oči su joj bile grozničave pod sjajem svetiljke, pune straha, besa i iščekivanja. Usne su joj drhtale. "Takav gospodar nije dostojan da se u njega veruje. Ali verovatno i to morate. Kako inače opravdati ubijanje ljudi koje čak ni ne poznajete?"
     Oblar je brzo ustao i pogledao je pravo u lice. Od unutrašnjeg sukoba morao je da zaškripi zubima. "Sva Domaja zna istinu koju propoveda Klava. Ispoljava se sa svakim izlaskom sunca. Niko je ne poriče osim Nazika mog oca, čiji je um umro mnogo pre nego što mu je telo ubijeno, i vas dvoje koji ništa ne znate!"
     Kovenant je ostao na podu. Dok su se Linden i Sunder svađali, prikupio je sve niti svog bića, ispleo od njih ljutnju, saosećanje, odlučnost, sećanje, i stvorio uže od kojeg su zavisili životi svih njih. Nešto se u njemu grčilo od same pomisli na povredu koju namerava da nanese Sunderu, na izbor koji je smerao da mu nametne; nešto drugo je besnelo zbog grubosti koja je naučila ljude kao što je Sunder da sopstvene živote smatraju kaznom za zločin koji nisu počinili; nešto je drhtalo od straha pri pomisli na neuspeh, na nedovoljnost vladanja moćima koje ima. Kada je Linden počela da odgovara oblaru, zaustavio ju je trzajem glave. Ja ću to, nemo joj je rekao. Ako već mora da se učini. Preneo je pogled na Sundera i upitao: "Kako ti je majka?"
     Oblarevo lice se izvilo u grču; šake su mu se stegle u čvorove bola i bespomoćnosti. "Njena smrt je sigurna." Oči su mu bile mračne, ranjene, otvoreno su izražavale na kakvim se mukama nalazi. "Moram proliti njenu krv sa vašom na izlasku sunca."
     Kovenant je na trenutak pognuo glavu u znak prećutnog razumevanja. Onda je pažljivo stvorio u sebi jasan prostor, odlažući u stranu pitanja i strahove. Dobro, promrmljao je. Gubavac. To mora biti učinjeno.
     Duboko je udahnuo, podigao se na noge i pogledao Kamendolca u oči.
     "Sundere", tiho je rekao, "imaš li nož?"
     Oblar je klimnuo glavom kao da pitanje nema nikakvog značaja.
     "Izvadi ga."
     Sunder ga je polako poslušao. Posegnuo je za leđa i izvukao iza pojasa dugački, gvozdeni bodež. Držao ga je kao da nema pojma o tome kako se koristi.
     "Hoću da shvatiš da si bezbedan", rekao je Kovenant. "Imaš nož. Meni su ruke vezane. Ne mogu ti nauditi."
     Sunder je zurio u Kovenanta, hipnotisan nerazumevanjem.
     Dobro, šapnuo je Kovenant. Gubavac. Učini to. Udari srca kao da su mu ispunili čitave grudi, ne ostavljajući mesta za vazduh. Ali nije se pokolebao.
     "Izvadi onaj komad orkresta. Sunčev Kamen."
     Sunder ga je ponovo poslušao. Kovenant ga je držao svojom voljom.
     Kovenant nije dopustio sebi da spusti pogled na kamen. Bio je nejasno svestan da ga Linden gleda kao da je poludeo. Drhtaj iščekivanja gotovo mu je poremetio jasnoću. Morao je da stegne zube kako bi mu glas ostao miran. "Dodirni me njime."
     "Da dorirnem..." tupo je promrmljao Sunder.
     "Dodirni mi čelo."
     U uglovima Sunderovih očiju pojavila se sumnja. Pogrbio je ramena kada je čvršće stegao nož i Sunčev Kamen.
     Učini to.
     Oblareva ruka kao da se kretala bez uticaja volje. Orkrest je prošao Kovenantu kraj lica i spustio se, svež i pun mogućnosti, na napeto čelo.
     Spustio je pažnju do prstena, tražeći vezu između orkresta i belog zlata. Setio se kako je stajao na sunčevoj svetlosti i u očajanju na padinama Planine Groma; video je kako ga Banor uzima za ruku i polaže mu prsten na Žezlo Zakona. Okidač. Osetio je eksploziju moći.
     Ti jesi belo zlato.
     Tišina u sobi je vibrirala. Usne su mu se povile, otkrivajući zube. Čvrsto je zažmurio od napora.
     Okidač.
     Nije želeo da umre, nije želeo da Linden umre. Poglavar Kletnik mrzi sve živo.
     Divljim zamahom spojio je orkrest i belo zlato u svom umu, odabirajući moć.
     Sa čela mu je odkočio srebrni blesak.
     Linden je prigušeno dahnula. Sunder je brzo povukao orkrest. Udar sile ugasio je svetiljku.
     Kovenantu su ruke bile slobodne. Ne obraćajući pažnju na iznenadnu vrelinu obnovljene cirkulacije, podigao je ruke pred sebe i otvorio oči.
     Šake su mu blistela bojom punog meseca. Mogao je da oseti besnu vatru, ali nije mu nanosila bol.
     Plamen na levici brzo je jenjao i zgasnuo. Ali desna ruka postajala je sve svetlija jer se plamen zaustavio na prstenu, bukteći bez zvuka.
     Liden ga je izbezumljeno gledala. Sunderov pogled odražavao je srebrnu vatru kao otkrovenje preveliko da bi ga podneo.
     Još si tvrdoglav. Da! - dahtao je Kovenant. Tek ćeš saznati koliko sam tvrdoglav.
     Pažljivo je raskinuo Lindenine konopce. Onda je posegnuo za Sunčevim Kamenom.
     Kada ga je uzeo iz Sunderovih ošamućenih prstiju, iz kamena je eksplodiralo blistavo belo svetlo. Sijalo je u sobici kao sunce. Linden je pognula glavu. Sunder je slobodnom rukom pokrio lice, nesigurno mašući bodežom.
     "Divlja magija", rekao je Kovenant. Glas mu je plamteo u ustima. Povratak krvi u šake grebao mu je po nervima kao kandže. "Tvoj nož ne znači ništa. Ja imam divlju magiju. Ne pretim ti. Ne želim nikome da naudim." Noć je postala hladna, ali niz lice mu je lio znoj. "Nisam zato došao. Ali neću dozvoliti da nas ubiješ."
     "Oče!" preplašeno je uzviknuo Sunder. "Je li to istina? Je li svaka reč koju si izgovorio bila reč istine?"
     Kovenant se zateturao. Osećao je da je postigao ono što je hteo; smesta ga je zapljusnuo talas zamora. "Evo." Glas mu je bio promukao od napora. "Uzmi ga."
     "Da uzmem...?"
     "Sunčev Kamen. Tvoj je."
     Rastrzan prizorom moći, kao da se svet kakav je oduvek znao pretvorio u haos, Sunder je pružio ruku i dotakao blistavi orkrest. Kada ga svetlost nije opekla, sklopio je prste oko njega kao oko sidra.
     Kovenant je jeknuo i oslobodio divlju magiju. Vatra je istog časa zgasnula kao da ju je otresao sa ruku. Sunčev Kamen se ugasio; soba je utonula u ponoćni mrak.
     Naslonio se na zid i obgrlio grudi rukama koje su pulsirale. Pred očima su mu poigravale iskre, polako se pretapajući iz bele boje u narandžastu i crvenu. Bio je iscrpljen; ali nije mogao da se odmori. Ućutkao je svoju moć kako bi dao oblaru priliku da odbije. Sada je morao da se izloži ceni tog rizika. Jedva se primorao da progovori. "Želim da odem odavde. Pre nego što se desi nešto drugo. Pre nego što onaj Besomuk pokuša nešto još gore. Ali treba nam pomoć. Vodič. Neko ko poznaje Kob Sunca. Sami ne bismo preživeli. Želim tebe."
     Odnekud iz tame, Sunder je odgovorio kao da se čudi. "Ja sam oblar Kamendola Mithil. Moj narod se drži mene u svojoj veri. Kako da izdam svoj dom da bih tebi pomogao?"
     "Sundere", uzvratio je Kovenant, boreći se da mu prenese svoje ubeđenje, "ja želim da pomognem Domaji. Želim da je spasem celu. Uključujući i Kamendol Mithil."
     Oblar je za trenutak ćutao. Kovenant je stezao grudi, ne sprečavajući sebe da preklinje Sundera za pomoć; ali srce mu je ponavljalo sa svakim otkucajem: Molim te; potreban si mi.
     Iznenada se oglasila Linden, glasnom punim iznenadnih osećanja. "Nećeš morati da ubiješ sopstvenu majku."
     Sunder je duboko, drhtavo udahnuo. "Ne želim da prolijem njenu krv. Ni vašu. Neka mi moj narod oprosti."
     Kovenantu se zavrtelo u glavi od olakšanja. Jedva je čuo sebe kako govori. "Onda hajde da krenemo."









7. MARID
     U sobici je za trenutak vladala tišina. Sunder je ostao nepomičan, kao da ne uspeva da natera neodlučne kosti da deluju po njegovoj odluci. Promuklo je šapnuo iz tame. "Tomase Kovenante, nemoj me izdati."
     Pre nego što je Kovenant stigao da odgovori, oblar se okrenuo i povukao zavesu u stranu.
     Kovenant je kroz ulaz video mesečinu na otvorenom središtu Kamendola. "Šta je sa stražarima?" tiho je upitao.
     "Nema ih ovde." Sunder je govorio ukočenim šapatom. "Životi koji će biti proliveni prepuštaju se staranju oblara. Priliči da onaj ko će počiniti žrtvovanje bdi sa onima čija će krv biti prolivena. Kamendol spava."
     Kovenant se borio protiv iscrpljenosti i oblarevog glasa. "A okolina sela?"
     "Te stažare moramo da izbegnemo."
     Sunder je mračno izišao iz sobe.
     Linden je pošla za Kamendolcem, ali zastala je kraj Kovenanta. "Da li mu veruješ?" tiho je upitala. "Već se pokajao zbog ovoga."
     "Znam", odgovorio je Kovenant. Duboko u sebi proklinjao je njen precizni sluh. "Ne bih verovao nikome ko se ne pokaje zbog takve odluke."
     Oklevala je za trenutak, a onda gorko rekla. "Ne mislim da je kajanje tolika vrlina." Onda je izišla u noć.
     Kovenant je nepomično stajao, napeto žmirkajući u tami. Osećao se slab od gladi; a pomisao na ono što ih očekuje isisavala je ono malo snage što mu je ostalo. Bolela ga je Lindenina strogost. Gde li je naučila da uskraćuje sebi obično ljudsko kajanje?
     Ali nije imao vremena za to. Potreba za bekstvom bila je neodložna. Ukočenim pokretima pošao je iz sobe za ostalima.
     Posle tame koju je ostavio za sobom, mesec je izgledao blistav. Sunder i Linden delovali su daleko i ranjivo na pozadini bledih zidova kuća dok su ga čekali. Kada im se priključio, oblar je odmah pošao ka severu, krećući se bosobnog u potpunoj tišini između koliba. Linden ga je pratila kao senka; Kovenant se držao na korak iza njih.
     Kada su se približili spoljašnjim kućama, Sunder se zaustavio. Dao je znak Kovenantu i Linden da ostanu gde su. Pošto je Kovenant klimnuo glavom, Sunder se odšunjao nazad u Kamendol.
     Kovenant je pokušavao da priguši disanje. Linden je stajala kraj njega stegnutih pesnica. Usne su joj se bezglasno micale kao da se raspravlja sa sopstvenim strahom. Noć je bila ledena; Kovenantu je strepnja ostavljala hladan trag duž leđa.
     Uskoro se Sunder vratio, noseći taman plod veličine papaje. "Mirkplod", šapnuo je i odmah krenuo dalje.
     Napustili su Kamendol Mithil, krećući se kao tri utvare.
     Od poslednjih kuća Suder je pošao duž doline. Kretao se napola pognut, smanjujući svoj obris što je bolje mogao. Linden se ugledala na njega; izgledalo je da klizi kroz mesečinu kao da se rodila bosonoga. Ali Kovenantovi tabani bili su neosetljivi, a noge umorne. Saplitao se po neravnom tlu.
     Sunder se iznenada oslonio rukama na kamen i prebacio se u dugačku udubinu rečnog korita.
     Linden je skočila za njim. Pesak je amortizovao doskok. Brzo se pridružila Sunderu u senci pod obalom.
     Kovenant je oklevao na ivici. Kada je pogledao naniže, obuzela ga je neprijatna vrtoglavica. Odvratio je pogled. Ogoljena dužina vodenog toka pružala se zmijoliko iz planina sleva ka Južnim Zaravnima zdesna.
     Reka Mithil bila je prošle noći puna do vrha.
     "Hodi!" šapnuo je Sunder. "Videće te."
     Kovenant je skočio. Nespretno se dočekao i prućio se u pesak. Sunder se smesta stvorio kraj njega i povukao ga na noge. Nije obraćao pažnju na oblara. Zabio je šake u pesak, tražeći vlagu. Ali čak i ispod površine pesak je bio potpuno suv. Podigao je oblak prašine koji ga je gotovo naterao da se zakašlje.
     Nemoguće!
     Rečno korito bilo je suvo kao pustinja. Zar je sam Zakon postao beznačajan?
     "Kovenante!" prosiktala je Linden.
     Sunder ga je vukao za ramena. Boreći se sa navalom slepog besa, Kovenant je prikupio kolena i oteturao se do senke pod obalom. Prošlo je nekoliko trenutaka dok se nije dovoljno pribrao da pogleda napolje, dalje od svoje strepnje.
     Sunder je pokazivao nizvodno, prema crnom luku mosta nekoliko stotina stopa dalje. "Jedan stražar", šapnuo je. "Ostali nas više neće videti, ali pored ovog ne možemo proći neprimećeni."
     "Šta ćemo sada?" šapnula je Linden.
     Oblar je pokretom ruke zatražio tišinu. Odmerio je mirkplod u ruci i odšunjao se duž korita, pažljivo se držeći zaklona pod obalom.
     Liden i Kovenant su pošli za njim.
     Sporo su napredovali. Rečno dno bilo je pokriveno kamenjem i neočekivanim rupama, naročito kraj obala; Kovenant je morao da pazi kuda staje. Ipak, pogled mu je privlačio i most - zlokobni crni luk koji im je preprečio put kao kapija. Sa Lenom je prešao most. I sa Atiaran. Srce mu se zgrčilo od sećanja.
     Nije video stražu. Čovek mora da se krio iza ograde.
     Prišli su bliže i zavukli se pod most. Kovenant je zadržao dah kada je Sunder prišao obali. Oblar se peo sa potpunom usredsređenošću; birao je put kao da ga svaki kamičak i šaka prašine mogu izdati. Postepeno je nestao iza stubova mosta.
     Vazduh je podrhtavao od napetosti kao da će se noć raspući. Kovenantu su se pluća grčila, zahtevajući olakšanje. Linden se sva skupila.
     Začuli su tihi udar - od Sunderovog mirkploda - a zatim stenjanje i zvuk tela kako pada po kamenju iznad njihovih glava.
     Oblar se žurno spustio nazad u korito. "Sada moramo požuriti", upozorio ih je, "pre nego što dođe smena straže." Zvučao je besno. Brzo se okrenuo i pošao dalje kao da je ono što je upravo učinio čoveku koga je poznavao čitavog života bilo neoprostivo.
     Nametnuo im je brz tempo. Kovenant i Linden morali su da žure kako bi održali korak.
     Mesečina je davala noći krhku patinu starog srebra, kao da je sama tama delo veštog zanatlije. Zvezde su žmirkale kao trenuci savršenstva iznad planinskih vrhova koji su se sa obe strane neravno dizali ka nedostižnim nebesima. Dok je imao snage, Kovenant je uživao u prilici da oseti opipljivu ljupkost Domaje.
     Ali kada se mesec priklonio zalasku, a planinski venci sleva počeli da se spuštaju, izgubio je brzinu. Bio je preslab. Srce mu je poskakivalo kao da ne može da održi tempo; mišići su mu se pretvorili u pesak. A nije bilo dovoljno pobeći; bilo je još nešto što je morao da učini. Suvim krkljanjem pozvao je Sundera da se zaustavi. Onda se sručio na zemlju, prućio se na leđa i žudno udahnuo vazduh.
     Linden se zaustavila kraj njega, zaduvana, ali i dalje spremna. A Sunder je stajao uspravan i nestrpljiv; bio je čvrst koliko i jak, oguglao na napore tokom života punog borbe za opstanak. Ono malo što je video i čuo naučilo je Kovenanta da je život u Kamendolu Mithil težak i skup. Zašto bi inače seljani morali da žrtvuju sopstvene roditelje - i bili spremni da osude nedužne strance na smrt? Bilo je nepodnošljivo što je štedra Domaja spala na ovo.
     Još je sakupljao snagu kada se Sunder kruto oglasio. "Ovde smo dovoljno bezbedni do izlaska sunca - ili barem dok u Kamendolu ne otkriju naš nestanak. Ali neće nam koristiti da ostanemo ovde, čekajući sreću ili usud. Jahač koji se približava Kamendolu Mithil može naići na nas. Sigurno će poći u poteru kada mu kažu da smo pobegli. Tražio si da te vodim. Tomase Kovenante, kuda hoćeš da ideš?"
     Kovenant je zastenjao i jedva uspeo da sedne. "Idemo redom." Dovoljno je naučio da bi bio siguran da se Sunderu ne bi dopao detaljan odgovor na to pitanje. "Prvo hoću da nađem Marida."
     "Marida?" zapanjio se oblar. "Zar ti nisam rekao kako je Kamendol presudio? Drevna Reda i običaji su ga prepustili milosti Kobi Sunca. To je već izvršeno."
     "Znam", promrmljao je Kovenant. "Rekao si mi. I ja sam rekao tebi. On je nevin."
     "Kriv ili nevin", odvratio je Sunder, "to ništa ne znači. Presuda je već izvršena! Muškarci i žene kojima je poverena njegova sudbina vratili su se pre nego što sam pošao da govorim sa tobom."
     Umor je umanjio Kovenantovu samokontrolu. Jedva je mogao da zauzda stari bes. "Šta su mu tačno učinili?"
     Sunder je ozlojeđeno podigao pogled ka zvezdama. "Odveli su ga u Zaravni i ostavili ga vezanog da čeka svoj usud."
     "Da li znaš gde su ga ostavili?"
     "Otprilike. Govorili su o svojim namerama pre odlaska. Nisam bio među njima da čujem tačno odredište."
     "I to je dovoljno." Kovenant se osećao slab kao voda; ali podigao se na noge i pogledao pravo u oblara. "Vodi nas tamo."
     "Nemamo vremena!" Sunderovo lice se pretvorilo u čvor tame. "Udaljenost je prevelika. Moramo naći zaštitu, inače ćemo i sami biti žrtve izlaska sunca."
     "Ali Marid je nevin. " Kovenant je samom sebi zvučao divlje, ali nije ga bilo briga. "Besomuk ga je iskoristio samo zbog nas. Neću dozvoliti da bude kažnjen. Prokletstvo." Grubo je ščepao Sundera za kabanicu. "Vodi nas! Već imam previše krvi na rukama."
     Oblar je odgovorio tihim, prigušenim glasom, kao da je upravo naslutio neku ključnu i zastrašujuću istinu. "Ti ne razumeš Kob Sunca."
     "Onda mi objasni. Čega se toliko plašiš?"
     "Podelićemo Maridovu sudbinu!"
     Odnekud iza Sundera oglasila se i Linden. "On to ozbiljno govori. Misli da će nam se nešto strašno desiti kada iziđe sunce."
     Kovenant se jedva prisilio da pusti Sundera. Okrenuo se ka Linden i s naporom prigušio glas. "Šta ti misliš?"
     Za trenutak je ćutala, a onda grubo rekla. "Nisam ti verovala kada si rekao da je Džoana opsednuta. Ali i sama sam videla Besomuka. Videla sam kasnije Marida. Besomuka nije bilo." Izgovarala je svaku reč posebno u noćnom vazduhu. "Ako hoćeš da ostaneš sa Sunderom, ja ću poći da potražim Marida."
     "Neba mu i Zemlje!" pobunio se Sunder. "Zar sam izdao svoj dom samo zato da biste vas dvoje tražili ruševinu od čoveka koga ne možete spasti? Ako načinite samo jedan pogrešan korak, završićete preklinjući stenje za smrt!"
     Kovenant se zagledao u tamu gde je stajala Linden, prikupljajući snagu od nje. Tiho je odvratio Sunderu. "Bio ti je prijatelj."
     "Ti si lud!" besneo je Sunder. "Nazik, moj otac, bio je lud!" Zgrabio je kamen i zavitlao ga ka obali. "I ja sam lud." Okrenuo se ka Kovenantu. U glasu mu je pulsirao bes. "Vrlo dobro. Vodiću vas. Ali neću " - zamahnuo je pesnicom u mrak - "da doživim uništenje od Kobi Sunca ni zbog koga, muškarca ili žene, ludog ili razumnog."
     Bacio se u pokret, okrenuo se i ispentrao iz korita.
     Kovenant je ostao, gledajući Linden. Želeo je da joj zahvali na podršci, na želji da rizikuje svoj život u ime Maridove nevinosti. Ali prošla je pored njega odmah za Sunderom. "Hajde", dobacila je preko ramena. "Moramo da žurimo. Čega god da se boji, sigurna sam da mi se neće dopasti."
     Gledao ju je dok se pela uz obalu. Završićete preklinjući... Protrljao je bradu desnicom i proverio postojanje prstena struganjem o grubu čekinju. Onda je prikupio oskudne ostatke snage i potrudio se da prati saputnike.
     Na ravnom zemljištu je zatekao potpuno drugačiji predeo. Osim krivudave brazde Mithila, Zaravni su bile gotovo bez ičega. Širile su se na zapad i sever koliko je pogled dopirao, prošarane jedino blagim talasanjem tla - čak i bez šikare i gomila kamenja. Svetlost meseca na zalasku davala im je izgled avetinjske neplodnosti, kao da su ih ogolela stoleća večite žeđi.
     Sunder je blago skrenuo na jugoistok, uglavnom uporedo sa planinama koje su se još pružale na istoku. Ali Kovenant nije mogao da izdrži njegov tempo. A nije razumeo strah koji je gonio vodiča na žurbu. Doviknuo je Sunderu da uspori.
     Oblar se okrenuo ka njemu. "Nemamo vremena."
     "Onda nema razloga da se iscrpimo do kraja."
     Sunder je opsovao i pošao dalje. Ali uprkos gotovo paničnoj strepnji, kretao se uglavnom samo brzim korakom.
     Nešto kasnije, mesec je zašao iza obzorja. Ali slaba svetlost zvezda bila je dovoljna. Teren nije bio težak, a Sunder je dobro znao put. Uskoro je kroz noć počeo da se širi blagi, sivi preliv sa istoka.
     Sunder se užurbao pri pogledu na svetlo sa obzorja. Pretraživao je tle oko sebe dok je hodao, skretao je sa puta da bi proučio nepravilnosti tla. Ali nikako nije nalazio ono što je želeo. Oko pola milje dalje zora je postala neizbežna. Žurno se okrenuo ka Kovenantu i Linden. "Moramo naći stenu. Bilo kakav čvrst kamen bez zemlje. Pre izlaska sunca. Tražite ako cenite zdrav život i čistu smrt."
     Kovenant se zaustavio drvenastim pokretima. Sve oko njega njihalo se kao da će se raspasti. Bio je ošamućen od umora.
     "Eno", rekla je Linden. Pokazivala je nekuda desno.
     Začkiljio je u tom pravcu. Ništa nije uspeo da razabere. Ali nije imao njen pogled.
     Sunder je za trenutak piljio u nju, a onda požurio da potraži. Dlanovima je prešao preko površine zemlje.
     "Kamen!" Šapnuo je. "Možda će biti dovoljan." Smesta se uspravio. "Moramo ostati ovde. Stena će nas čuvati."
     Kovenantu se vid zamaglio od iscrpljenosti. Nije mogao jasno da vidi oblara. Sunderovo iščekivanje za njega nije imalo smisla. Izlazak sunca će se desiti za svega nekoliko trenutaka; odsjaji su prekrili obzorje kao olakšanje. Zar bi trebalo da se plaši sunca?
     Linden je postavila Sunderu isto pitanje. "Zar misliš da će nam sunce naškoditi? To je besmislica. Juče smo proveli čitavo jutro na onom vašem testu ćutanja i jedino što nam je naškodilo bile su predrasude."
     "Sa kamenom pod nogama!" pobesneo je oblar. "Prvi dodir uništava! Niste dočekali prvi dodir Kobi Sunca bez zaštite kamena!"
     Nemam ja vremena za ovo, promrmljao je Kovenant u sebi. Unutrašnjim pogledom je dovoljno dobro video Marida. Ostavljen da umre na suncu. Nesigurno je pošao dalje.
     "Budalo!" povikao je Sunder. "Zbog tebe sam izdao rođeni narod!"
     Trenutak kasnije, Linden se pridružila Kovenantu.
     "Nađite kamen!" Oblarev gnev zvučao je kao očajanje. "Uništili ste me! Moram li da ubijem i vas?"
     Linden je nekoliko koraka prešla ćutke. Onda je promrmljala. "On veruje u to."
     Kovenanta je obuzeo nemušti drhtaj. Nehotice se zaustavio. I on i Linden su se okrenuli ka istoku.
     Žmirkali su ka prvoj plamenoj ivici izlazećeg sunca.
     Plamtela je, crvena, duž obzorja; ali samo sunce nosilo je smeđi oreol, kao da sija kroz mrtvački pokrov prašine. Dodirnulo mu je lice suvom vrelinom.
     "Ništa", napeto je rekla Linden. "Ne osećam ništa."
     Kovenant se osvrnuo ka Sunderu. Oblar je stajao na svom kamenu. Pokrio je lice rukama, a ramena su mu se tresla.
     Pošto nije znao šta drugo da učini, Kovenant se okrenuo i pošao da nastavi potragu za Maridom.
     Linden je nastavila sa njim. Lice joj se izobličilo od gladi, postalo nekako upalo; držala je glavu kao da je povreda iza uha još boli. Ali vilice su joj bile stegnute, a usne bele od odlučnosti. Izgledala je kao žena koja ne zna šta je to neuspeh. Držao se njene odlučnosti i nastavio sa hodom.
     Izlazak sunca izmenio je izgled Zaravni. Bile su srebrne i podnošljive; sada su se pretvorile u vrelu i beživotnu ruševinu. U širokoj pustinji nije raslo baš ništa. Zemlja je bila nabijana i pržena sve dok nije postala tvrda kao gvožđe. Slobodni sloj se pretvorio u prašinu. Čitav predeo treperio je od vreline kao od posledica uništenja.
     Boreći se sa otupljenošću od umora, Kovenant je zamolio Linden da mu kaže u kakvom je stanju predeo.
     "Nije dobar." Izgovorila je reči kao da je čitav prizor bio uvreda upućena njoj lično. "Ne bi trebalo da bude ovako. Izgleda kao otvorena rana. Stalno očekujem da vidim kako krvari. Ne bi trebalo da bude ovako."
     Ne bi trebalo da bude ovako! - ponovio je on u sebi. Domaja je postala kao Džoana. Nešto uništeno.
     Oči su ga pekle od izmaglice vreline. Nije video tle, osim kao talase blede limfe; osećao je da to znači bol. Bespomoćno se spoticao na neosetljivim tabanima.
     Uhvatila ga je za ruku i umirila. Prigušio je staru tugu i uspeo da se uspravi. Glas mu je drhtao. "Šta je izazvalo sve ovo?"
     "Ne znam", mračno je odvratila. "Ali ima neke veze sa onim prstenom oko sunca. Samo sunce" - polako ga je pustila - "izgleda prirodno."
     "Pakla mu krvavog", dahtao je, "šta je ono đubre uradilo?"
     Ali nije očekivao odgovor. Uprkos prodornom vidu, Linden je znala manje od njega. Pažljivo je izvršio VPE, a onda nastavio potragu za Maridom. Obuzet žaljenjem i bolom, mislio je na čoveka koji leži vezan, prepušten na milost i nemilost suncu. Ta jedna pomisao kao da je činila sve ostalo gnusnim.
     Umorno i teturavo, on i Linden su se probijali kroz predeo izobličen vrelinom. Prašina mu je obložila usta ukusom promašaja; blesak mu je prodirao kroz očne jabučice. Kako mu se slabost produbljavala, tonuo je u blagu vrtoglavicu. Samo mu je putokaz planina, sada istočno i pomalo južno od njih, omogućavao da se drži pravca. Sunce ga je udaralo kao nakovanj, izvlačeći vlagu i snagu iz njega kao zanatlija koji uobličava uzaludnost. Nije znao kako se drži na nogama. Povremeno je osećao da se tetura preko bezbojne zemlje, kroz izmaglicu, kao da je i sam deo pustoši.
     Možda bi tako prošao i pored svog cilja; ali Linden je nekako ipak ostala pribranija. Povukla ga je da ga zaustavi i ukazala mu ka sporom vrtlogu izmaglice. "Gledaj."
     Usne su mu se nemo micale u praznim pitanjima. Za trenutak nije mogao da shvati zašto se više ne kreće.
     "Pogledaj", ponovila je. Glas joj se pretvorio u isušeno kreštanje.
     Stajali su u širokoj udolini prašine. Svaki pokret stopala podizao ju je u oblacima. Pred njima su stajale dve drvene motke pobodene u zemlju. Bile su nešto razmaknute, kao da predstavljaju uporišta sa ruke čoveka koji leži raspet. Za motke su bile privezane omče od konopca.
     Omče su bile cele.
     Malo dalje od motki bile su dve rupe u zemlji - izgledale su kao da su tu još dve motke bile zabijene, a zatim izvučene.
     Kovenant je progutao knedlu. "Marid." Reč mu je derala grlo.
     "Pobegao je", promukli je rekla Linden.
     Kovenanta su izdala kolena. Seo je, promuklo kašljući od prašine koju je podigao. Pobegao.
     Linden je čučnula pred njega. Blizina njenog lica primorala ga je da je pogleda. Glas joj je škripao kao da je pun peska. "Ne znam kako je uspeo, ali sigurno mu je bolje nego nama. Ova vrućina će nas ubiti."
     Jezik mu se zaplitao. "Morao sam da pokušam. On je nedužan."
     Nespretno je posegnula da mu obriše sa čela nekorisni znoj. "Strašno izgledaš."
     Žmirkao je ka njoj uprkos iscrpljenosti. Usne i obrazi bili su joj prekriveni prašinom, sakupljenom u borama sa obe strane usta. Lice joj je bilo prekriveno prugama znoja. Oči su joj bile ukočene.
     "I ti."
     "Onda bolje da preduzmemo nešto." Drhtaj u glasu pokvario je napor da zvuči odlučno. Ali ustala je i pomogla i njemu da se uspravi. "Idemo nazad. Možda nas Sunder traži."
     Klimnuo je glavom. Potpuno je zaboravio oblara.
     Ali kada su se okrenuli da se vrate istim putem, ugledali su priliku kako se tamno promalja iz treperenja.
     Zaustavio se i zažmirio. Fatamorgana? Linden je stajala pored njega kao da ga sprečava da izgubi ravnotežu. Čekali su.
     Prilika se približavala sve dok nisu prepoznali Sundera.
     Zaustavio se na dvadesetak koraka od njih.
     U desnoj ruci držao je bodež. Ovog puta izgledalo je da tačno zna kako se njime rukuje.
     Kovenant je tupo posmatrao oblara, kao da su zbog noža postali stranci. Osetio je Lindenin upozoravajući dodir na ruci.
     "Tomase Kovenante." Sunderovo lice ličilo je na usijani kamen. "Kako se ja zovem?"
     Kako...? Kovenant se namrštio pred nadolazećom vrelinom.
     "Kaži moje ime!" ljutito je povikao oblar. "Ne teraj me da te ubijem."
     Ubijem? Kovenant se napregao da razbije zbunjenost. "Sunder", konačno je izgovorio. "Oblar Kamendola Mithil. Nosilac Sunčevog Kamena."
     Sunderovo lice izobličilo se od nerazumevanja. "Linden Averi?" nesigurno je upitao. "Kako se zove moj otac?"
     "Zvao", odgovorila je mirnom glasom. "Zvao se Nazik sin Jousov. Mrtav je."
     Sunder je zurio u Kovenanta i Linden kao da predstavljaju čudo. Onda je spustio ruke. "Neba mu i Zemlje! To nije moguće. Kob Sunca... nikada nisam video... " Zapanjeno je zatresao glavom. "Ah, vi ste neverovatni! Kako su takve stvari moguće? Zar jedan beli prsten menja zakone života?"
     "Ponekad", promrmljao je Kovenant. Pokušavao je da poveže iskidane delove sećanja. Sve što je učinio predstavljalo je nenamerno poricanje oblarevih ubeđenja. Želeo je da pomogne Sunderu nekakvim objašnjenjem. Izmaglica vreline kao da je zamaglila granicu između prošlosti i sadašnjosti. Nešto u vezi sa čizmama... Jedva je uspeo da izgovori reči ispucalim usnama. "Prvi put kad sam bio ovde..." Čizme - da, to je to. Drul Stenotočac mogao je da ga pronađe preko tuđinskog dodira njegovih čizama na tlu. "Moje čizme. Njene cipele. To ne potiče iz Domaje. Možda nas je to zaštitilo."
     Sunder se dočepao predloga kao da predstavlja blagoslov. "Da. Mora da je tako. Telo je telo, podložno Kobi Sunca. Ali vaša obuća - drugačija je od svega što sam dosad video. Sigurno vas je zaštitila od prvog dodira sunca, inače biste bili lišeni svake moći da me poznate." Onda mu je lice potamnelo. "Ali zar mi niste mogli reći? Plašio sam se..." Grčenje vilica dovoljno je jasno pokazivalo razmere njegovog straha.
     "Nismo znali." Kovenant je želeo da legne, zatvori oči, zaboravi. "Imali smo sreće." Tek malo kasnije smogao je snage da postavi pitanje. "Marid...?"
     Sunder je smesta zaboravio na sve ostalo. Pošao je da pogleda motke i rupe. Čelo mu se namrštilo. "Budale", zarežao je. "Upozorio sam ih da se čuvaju ovoga. Niko ne može predvideti Kob Sunca. Sada se zlo nadvilo nad Zaravni."
     "Hoćeš da kažeš kako nije pobegao?" upitala je Linden. "Nije bezbedan?"
     Umesto odgovora, oblar je zarežao. "Zar vam nisam rekao da nema vremena? Niste postigli ništa osim što ste se iscrpli. Sad je dosta", kruto je dodao. "Pratio sam vas do ovog beskorisnog kraja. Sada ćete vi pratiti mene."
     Linden se zagledala u Sundera. "Kuda idemo?"
     "Da nađemo zaklon", rekao je mirnijim glasom. "Ne možemo izdržati ovo sunce."
     Kovenant je mahnuo ka istoku, prema području koje je poznavao. "Bregovi..."
     Sunder je odmahnuo glavom. "Bregovi mogu pružiti zaklon. Ali da stignemo dotle, morali bi proći kroz oblast Kamendola Vetrobal. To bi značilo sigurnu smrt - za svakog stranca, kao i oblara Kamendola Mithil. Idemo na zapad, do reke Mithil."
     Kovenant nije mogao da se raspravlja. Sposobnost donošenja odluka bila mu je umanjena neznanjem. Kada ga je Sunder uhvatio za mišicu i okrenuo ga od sunca, počeo je nesigurno da se izvlači iz udubljenja sa prašinom.
     Liden je išla kraj njega. Korak joj je bio nepostojan; delovala je opasno slabo. Sunder je bio jači; ali pogled mu je bio prazan, kao da sluti propast. A Kovenant je jedva podizao noge. Sunce, koje se još pelo ka zenitu, lepilo mu se za ramena i mučilo ga. Vrelina mu je zapljuskivala kožu sa svih strana - nečista groznica koja je ponavljala izmaglicu sprženog tla. Oči su ga bolele od struganja pod kapcima. Posle nekog vremena počeo je da se spotiče kao da mu se zglobovi u kolenima raspadaju.
     A onda se našao u prašini, ne shvatajući kako je pao. Sunder ga je podupro kako bi mogao da sedne. Oblarevo lice bilo je sivo od prašine; i on je počeo da pati. "Tomase Kovenante", dahtao je, "ovo će ti doneti smrt. Zar nećeš upotrebiti svoj beli prsten?"
     Kovenant je disao plitko i isprekidano. Piljio je u izmaglicu kao da je oslepeo.
     "Beli prsten", molio je Sunder. "Moraš prizvati vodu, inače ćeš umreti."
     Voda. Prikupio je ostatke uma oko te pomisli. Nemoguće. Nije mogao da se usredsredi. Nikada nije koristio divlju magiju za bilo šta drugo osim u sukobima. To nije lek za sve.
     I Sunder i Linden su ga gledali kao da je on odgovoran za njihove nade. Pašće zajedno sa njim. Njih radi, mora smoći volje da makar pokuša. Ali bilo je i drugih razloga za nemogućnost. Mučno, kao da je raštiman, nagnuo se, skupio kolena i podigao se na noge.
     "Prapoglavaru!" pobunio se oblar.
     "Ne znam", promrmljao je Kovenant, napola zagrcnut, "ne znam kako." Želeo je da viče. "Ja sam gubavac. Ne vidim - ne osećam..." Zemlja mu je bila zatvorena; ležala je pusta i lišena smisla pod njegovim nogama - vrtlog izmaglice i ništa više. "Ne znam kako da je dosegnem." Treba nam Zemna moć. I poglavar da je prizove.
     Nema Zemne moći. Poglavari su nestali. Nije nalazio reči dovoljno moćne da njima izrazi svoju bespomoćnost. "Jednostavno, ne mogu."
     Sunder je zastenjao, ali oklevao je samo za trenutak. Onda je rezignirano uzdahnuo. "No, dobro. Ipak nam treba voda." Izvukao je nož. "Moja snaga je veća od tvoje. Možda mogu da dam malo krvi." Mračno je upravio oštricu ka mreži ožiljaka na levoj podlaktici.
     Kovenant se izvio u pokušaju da ga spreči.
     Linden je bila brža. Zgrabila je Sundera za doručje. "Ne!"
     Oblar se otrgao i zarežao. "Moramo imati vodu."
     "Ne tako." Sećanje na posekotine na Nazikovoj ruci zapeklo je Kovenanta; nagonski se gnušao takve moći.
     "Hoćeš li da umreš?"
     "Ne." Kovenant se snagom volje podigao na noge. "Ali nisam toliko očajan. Bar još ne."
     "Nož ti nije čak ni čist", dodala je Linden. "Ako te zahvati sepsa, moraću da ti spalim ranu."
     Sunder je zatvorio oči kao da hoće da isključi njihove reči. "Nadživeću vas oboje pod ovim suncem" Vilice su mu bile zgrčene, pa su se reči pretvorile u promukli šapat. "Ah, oče moj, šta si mi to učinio? Je li ovo ishod svih tvojih ludačkih odanosti?"
     "Kako hoćeš", grubo je rekao Kovenant, pokušavajući da spreči Sunderov očaj ili pobunu. "Ali bar budi toliko pristojan i sačekaj da budemo preslabi da te sprečimo."
     Oblar je naglo otvorio oči i opsovao. "Pristojnost, je li?" zarežao je. "Vrlo olako postiđujete ljude čiji život ne razumete. Pa, hajde da požurimo trenutak kada ću moći da vas pristojno spasem." Grubo je gurnuo Kovenanta da bi ga pokrenuo, a onda ga uhvatio oko pojasa kako bi ga sprečio da padne i počeo da ga napola vuče ka zapadu.
     Linden se začas stvorila sa druge strane Kovenanta i prebacila njegovu ruku sebi preko ramena kako bi mogao da se oslanja na nju. Tako obgrljen, mogao je da nastavi put.
     Ali sunce nije imalo milosti. Polako, neizbežno, guralo ga je ka samopreziru. Sredinom prepodneva već je jedva vukao i deo sopstvene težine. Izmaglica mu je pevala žalopojke malaksalosti kroz opečene oči; povesma tame preletala su mu preko vidnog polja. Povremeno je video hrpice noći kako čuče na bledom tlu tik van jasnog vida, kao da čekaju na njega.
     A onda kao da je tle počelo da se izdiže pod njim. Sunder se zaustavio. Linden je umalo pala; ali Kovenant se nekako pridržao za nju. Trudio se da usmeri pogled. Malo kasnije, ustanovio je da je uzbrdica zapravo nizak kameni greben koji se proteže ka zapadu.
     Sunder ih je oboje povukao dalje. Proteturali su se pored nove hrpe nalik na nisko grmlje i zašli u senku stene.
     Vrh grebena stvarao je erodiranu padinu, taman dovoljnu da zakloni nekoliko ljudi. U senci su i kamen i zemlja delovali sveže. Linden je pomogla Sunderu da postavi Kovenanta u sedeći položaj kraj lekovite stene. Kovenant je pokušao da legne; ali oblar ga je zaustavio, a Linden je prošaptala. "Nemoj. Mogao bi zaspati. Izgubio si suviše tečnosti."
     Nesigurno je klimnuo glavom. Svežina je bila samo relativna i bio je obuzet groznicom žeđi. Nikakva senka nije mogla pobediti nemilosrdno sunce. Ali samo postojanje senke došlo mu je kao melem i bio je zadovoljan. Linden mu je sela s jedne strane, a Sunder s druge. Zatvorio je oči i prepustio se dremežu.
     Nešto kasnije, postao je svestan glasova. Linden i Sunder su razgovarali. Tupost njenog glasa odavala je koliko joj je teško da ostane budna. Sunderovi odgovori bili su udaljeni, kao da smatra njena pitanja bolnim, ali ne zna kako da ih odbije.
     "Sundere", sanjivo je pitala, "šta će Kamendol Mithil bez tebe?"
     "Linden Averi?" Kao da nije razumeo pitanje.
     "Zovi me Linden. Posle ovog danas..." glas joj je zamro.
     Oklevao je za trenutak pre nego što je ponovio. "Linden."
     "Ti si oblar. Šta će sad raditi bez oblara?"
     "Ah." Sada je shvatio na šta misli. "Ja nisam značajan. Mnogo je važniji gubitak Sunčevog Kamena, ali čak se i taj gubitak može prevazići. Kamendol je pažljiv sa svojim znanstvom. Moj učenik je upućen u sve obrede koji se moraju izvoditi u odsustvu Sunčevog Kamena. Nesumnjivo je prolio krv Kaline moje majke na izlasku sunca. Kamendol će istrajati. Kako bih inače učinio ono što sam učinio?"
     Posle kratke pauze postavila je novo pitanje. "Ti nisi oženjen?"
     "Ne." Odgovor je došao kao mrštenje.
     Linden kao da je čula mnoga značenja u toj jednoj reči. Tiho je nastavila. "Ali bio si."
     "Da."
     "Šta se desilo?"
     Sunder je isprva ćutao, ali ipak je odgovorio. "U mom narodu, samo oblar ima pravo izbora družbenice. Opstanak Kamendola zavisi od dece. Začinjanje dece nije prepušteno slučajnostima osećanja ili izbora. Ali po davnim običajima, oblar ima slobodu izbora, kao nadoknadu za teret posla koji radi.
     Izbor mog srca pao je na Aimil, kćer Anestinu. Anest je bila sestra Kaline, moje majke. Aimil i ja smo od detinjstva bili dragi jedno drugom. Rado smo se venčali i rado čekali da decom potvrdimo svoj izbor.
     Dobili smo sina i dali mu ime Nelbrin, što znači 'dete srca'." Glas mu je bio neravan kao i tle oko njih. "Bio je bledo dete, ne naročito zdravo. Ali rastao je kako deca treba da rastu i bio je naše blago.
     Rastao je tokom dvadeset mesečevih mena. Sporo je učio da hoda i nije bio siguran na nogama, ali konačno je naučio da hoda sa veseljem. Sve dok..." Grčevito je progutao pljuvačku. "Sve dok ga, nesrećom, Aimil, moja žena, nije povredila u našem domu. Okrenula se od ognjišta noseći težak lonac, a Nelbrin, naš sin, došao je i stao iza nje. Lonac ga je udario po grudima.
     Od toga dana se razboleo na smrt. Tamni otok rastao je u njemu, a život mu je visio o koncu."
     "Hemofilija", gotovo nečujno je šapnula Linden. "Siroto dete."
     Sunder nije prekinuo. "Kada mu je smrt bila ispisana na licu da je svi vide, Kamendol je doneo presudu. Bilo mi je naređeno da ga žrtvujem za dobro naroda."
     Kovenant je osećao da mu trulež nagriza creva. Podigao je pogled ka oblaru. Suvo grlo kao da ga je gušilo. Gotovo je čuo kako zemlja cvrči.
     Linden se pobunila. "Sopstvenog sina? I šta si učinio?"
     Sunder je zurio u Kob Sunca kao da je to priča njegovog života. "Nisam mogao da zaustavim njegovu smrt. Sunce pustinje i sunce bolesti ostavili su nas u strašnoj neophodnosti. Prolio sam njegov život da bih prizvao vodu i hranu za Kamendol."
     Oh, Sundere! - zastenjao je Kovenant.
     Linden je ukočeno pitala dalje. "Šta je Aimil mislila o tome?"
     "To ju je izludelo. Borila se da me spreči - a kada nije uspela, postala je divlja u umu. Očaj ju je poremetio i..." Sunder za treutak nije mogao da prizove reči koje su mu trebale. Onda je grubo nastavio dalje. "Počinila je smrtni greh protiv sebe. Kako njena smrt ne bi bila potpuno besmislena, prolio sam i nju."
     Kako njena... Vatru mu paklenu! Kovenant je sada razumeo zašto je pomisao na ubijanje sopstvene majke navela Sundera da napusti svoj dom. Koliko svojih najdražih čovek može podneti da ubije?
     Linden je mračno rekla. "Nisi ti kriv. Učinio si ono što si morao." U glasu joj se skupljao bes. "To je zbog ove Kobi Sunca." Oblar je nije pogledao. "Svi muškarci i žene umiru. Ne vredi buniti se." Delovao je izmučen suncem kao i Zaravni. "Šta još želiš da znaš o meni? Samo pitaj. Pred tobom nemam tajni."
     Kovenant je žudeo da uteši Sundera; ali nije znao ništa o utehama. Jedini odgovori koje je razumeo bili su bes i poricanje. Pošto nije mogao da olakša Kamendolcu, pokušao je da mu skrene pažnju. "Pričaj mi o Naziku." Reču su ga pekle u ustima. "Kako je dobio sina?"
     Linden ga je prostrelila pogledom kao da se zgraža od tolike neosetljivosti; ali Sunder se vidljivo opustio. Kao da mu je pitanje donelo olakšanje - kao da mu je drago da malo pobegne od sve uzaludnosti ovog dana. "Nazik, moj otac", rekao je sa umorom koji ga je umirivao, "bio je kao i Jous njegov otac, kao Prasan, otac njegovog oca. Bio je čovek iz Kamendola Mithil.
     Jous, njegov otac, živeo je na mestu koje je nazivao svojim hramom, a Nazik ga je povremeno posećivao - iz poštovanja prema ocu, a i da proveri nije li ga snašlo kakvo zlo. Kamendol je venčao Nazika sa Kalinom i bili su zajedno kao i svi mladi muškarci i žene. Ali onda je Jous pošao ka smrti. Nazik je otišao u hram da prenese oca u Kamendol Mithil, kako bismo ga žrtvovali. Nije se vratio. Na samrti, Jous je položio ruke na Nazika, a ludilo ili proročanstvo prešlo je sa oca na sina. Tako je Nazik bio izgubljen za Kamendol.
     Taj gubitak teško je pao Kalini, mojoj majci. Nije bila zadovoljna samo jednim sinom. Mnogo puta je odlazila do hrama kako bi pružila ljubav mom ocu i preklinjala ga za to. Uvek se vraćala uplakana i prazna. Bojim se..." tužno je zastao. "Bojim se da se bacila na Marida nadajući se smrti."
     Kovenantu je pažnja postepeno popustila. Bio je suviše slab za usredsređenost. Nejasno je primećivao promenu ugla sunca. Došlo je podne, bacajući mu svetlo na nekoliko inča od stopala. U kasno popodne senka će nestati. Do kasnog popodneva...
     Neće moći da izdrži još mnogo neposredne težine sunca.
     Tamna hrpa kraj koje je prošao blizu grebena još je bila tamo. Očito nije bila fatamorgana. Zažmirkao je ka njoj, pokušavajući da razabere pojedinosti. Ako nije fatamorgana, šta je? Grm? Kakav grm bi mogao da izdrži ovoliko sunce, kada su svi ostali oblici života potpuno spaljeni?
     To pitanje mu je izazvalo odjeke sećanja, ali nije mogao jasno da ih čuje. Iscrpljenost i žeđ otupili su mu um.
     "Smrti?"
     Bio je jedva svestan da je glasno progovorio. Glas mu je zvučao kao pesak koji se tare o kamen. Kakav...? borio se da usmeri pogled. "Onaj grm." Jedva je mahnuo glavom ka krpici tame. "Šta je to?"
     Sunder je zažmirio. "To je aliantha. Takvi grmovi se mogu naći svuda, ali najčešći su blizu reke. Na neki način prkose Kobi Sunca." Zanemario je temu. "Predstavljaju smrtonosan otrov."
     "Otrov?" Kovenantu je bol rascepio usne; raspukle su se od jarosti krika. Krv je potekla kroz prašinu kao trag besa koji mu je predvojio bradu. Ne aliantha!
     Oblar je pružio ruku ka Kovenantovom licu kao da prljave crvene kapi predstavljaju dragocenost. Obuzet sećanjima, Kovenant ga je udario po šaci. "Otrov?" zakrkljao je. U davnim vremenima, retka ishrana alianthom okrepljivala ga je češće nego što je mogao da se seti. Ako je stvarno postala otrov...! Naglo ga je obuzeo bes. Ako je postala otrov, onda Domaja nije samo izgubila Zemnu moć. Zemna moć je izopačena! Želeo je da napadne Sundera pesnicama. "Otkuda znaš?"
     Linden ga je uhvatila za rame. "Kovenante!"
     "Rečeno je u na-Mhoramovoj Redi", zakreštao je Sunder. "Ja sam oblar - posao mi je da koristim to znanje. Znam da je istina."
     Ne! zastenjao je Kovenant. "Jesi li ih probao?"
     Sunder se zapiljio u njega. "Ne."
     "Znaš li nekoga ko ih je probao?"
     "To je otrov! Niko namerno ne proba otrov."
     "Pakla mu i krvi." Oslonivši se o kamen, Kovenant se nekako podigao na noge. "Ne verujem u to. Nije mogao da uništi čitav Zakon. Da je mogao, Domaja više ne bi postojala."
     Oblar je brzo ustao, zgrabio Kovenanta za mišice, grubo ga protresao. "To je otrov."
     Kovenant je prikupio sav svoj gnev u jednoj reči. "Ne!"
     Sunderovo lice se zgrčilo, kao da ga jedino stezanje mišića sprečava da ne eksplodira. Jednim pokretom bacio je Kovenanta u prašinu. "Ti si lud." Glas mu je bio sav od gvožđa i gorčine. "Odvukao si me od mog doma, molio si me za pomoć - a protiviš mi se na svakom koraku. Moraš da tražiš Marida. Ludilo! Moraš da odbiješ svu zaštitu od Kobi Sunca. Ludilo! Sada se nećeš smiriti dok ne probaš otrov." Kada je Kovenant pokušao da ustane, Sunder ga je gurnuo nazad. "Dosta je bilo. Napravi samo korak ka alianthi i srušiću te jednim udarcem."
     Kovenant je besno streljao pogledom oblara; ali Sunder nije ni trepnuo. Od očajanja je oguglao na protivurečnosti; pokušavao je da povrati kontrolu nad sopstvenim usudom.
     Zagledan u Sunderove ukočene oči, Kovenant se nekako uspravio i nesigurno stao pred njega. Linden je bila iza oblara, ali Kovenant je nije gledao. Tiho je rekao. "Ne verujem da je aliantha otrovna." Onda se okrenuo i počeo da se tetura ka grmu.
     Sunderu se oteo urlik. Kovenant je pokušao da se pogne, ali Sunder se punom snagom zaleteo u njega i povukao ga za sobom u prašinu. Od udarca potiljkom o zemlju Kovenantu su se pred očima zavitlale iskre nalik na vrtoglavicu.
     A onda se Sunder naglo sklonio. Kovenant je podvio noge pod sebe i ugledao Linden kako stoji nad oblarem. Držala ga je čvrstim zahvatom pritisnutog o zemlju.
     Kovenant se odvukao do grma.
     Vrtelo mu se u glavi. Pao je na kolena. Grm je bio beo od prašine i jedva je ličio na tamnozelenu biljku koje se sećao. Ali lišće je, iako oskudno, bilo šiljato i čvrsto. Tri mala ploda veličine borovnice držala su se peteljki kao da prkose Kobi Sunca.
     Drhteći, uzbrao je jedan i obrisao prašinu da bi video pravu boju bobice.
     Uglom oka spazio jek ako Sunder udara Linden po nogama i izmiče se od nje.
     Prikupio je hrabrost i strpao bobicu u usta.
     "Kovenante!" kriknuo je Sunder.
     Svet je počeo divlje da se okreće, a onda se naglo zaustavio. Sveži sok mu je ispunio usta ukusom breskve pomešane se solju i limunom. Kroz njega je smesta prostrujala nova energija. Divni ukus mu je očistio grlo od prašine, žeđi i krvi. Svi nervi su podrhtavali od uživanja koje nije okusio deset dugih godina; osnovni nektar Domaje.
     Sunder i Linden bili su na nogama, zureći u njega.
     Oteo mu se zvuk nalik na suvi jecaj. Pogled mu se zamaglio od olakšanja i zahvalnosti. Seme mu je palo sa usana. "Oh, blagi Bože", slomljeno je promrmljao. "Još ima Zemne moći."
     Trenutak kasnije Linden je bila kraj njega. Pomogla mu je da ustane i zagledala mu se u lice. "Jesi li...?" zaustila je, a onda se zaustavila. "Ne, dobro ti je. Bolje. Već vidim razliku. Kako...?"
     Nije mogao da zaustavi drhtavicu. Želeo je da je zagrli; ali dozvolio je sebi samo da joj dotakne obraz, podigne pramen kose i skloni joj ga od usta. Onda, umesto odgovora ili zahvalnosti, uzbrao je drugu bobicu i pružio joj je.
     "Jedi..."
     Nežno ju je prihvatila i zagledala se u nju. Oči su joj se odjednom ispunile suzama. Donja usna joj je zadrhtala. "Ovo je prva zdrava..." šapnula je i naglo prekinula.
     "Jedi", promuklo je ponovio.
     Podigla ju je do usta. Zagrizla je.
     Polako joj se po licu širio izraz čuđenja. Držanje joj se ispravilo; počela je da se smeši kao sveže praskozorje.
     Kovenant je klimnuo glavom u znak razumevanja. "Ispljuni seme. Možda će izrasti nova."
     "Uzela je semenku u ruku i zagledala se u nju kao da je sveta, a onda ju je ispustila na zemlju.
     Sunder se nije ni pomerio. Stajao je ruku pritisnutih na grudi. Oči su mu bile mračne od užasa što gleda kako njegov svet postaje lažan.
     Kovenant je pažljivo uzbrao poslednju bobicu. Korak mu je bio gotovo siguran kad se vratio do Sundera. Srce mu je pevalo. Zemna moć!
     "Sundere", rekao je, napola zapovednički, napola molećivo, "ovo je aliantha. Nekada su je zvali blagovnjača - dar Zemlje svakome ko pati od gladi ili potrebe. Ovakva je nekad bila Domaja."
     Sunder nije odgovorio. Pogled mu je bio potpuno staklast.
     "To nije otrov", razgovetno je rekla Linden. "Imuna je na Kob Sunca."
     "Pojedi je", nagovarao ga je Kovenant. "Zato smo ovde. To pokušavamo da postignemo. Zdravlje. Zemnu moć. Pojedi je."
     Uz bolan napor, Sunder je uspeo da iscedi odgovor. "Neću da ti verujem." Zvučao je pometeno. "Narušavate mi čitav život. Kada shvatim da aliantha nije otrov, poželećete da me naučite da Kob Sunca ne postoji - da je čitav život Domaje tokom svih pokolenja bio besmislen. Da prolivanja koja sam činio nisu ništa drugo do ubistvo." Jedva je progutao pljuvačku. "Ali moram. Moram da nađem neku istinu umesto one koju ste uništili."
     Naglo je uzeo bobicu i stavio je u usta.
     Za trenutak mu se duša ocrtavala na licu. Početno iščekivanje zla pretvorilo se u nehotično oduševljenje; njegov unutrašnji svet borio se da se izmeni. Ruke su mu drhtale kada je izvadio semenku iz usta. "Neba mi i Zemlje!" dahnuo je. Njegovo strahopoštovanje bilo je žestoko koliko i strepnja. "Kovenante..." Vilice su mu se nemo pokretale da oblikuju reči. "Je li ovo istinska Domaja - Domaja o kojoj je sanjao moj otac?"
     "Da."
     "Onda je bio lud." Duboki grč bola protresao je Sundera pre nego što se ponovo zaogrnuo iskrzanim zaklonom samokontrole. "Moram naučiti da i ja budem tako lud."
     Okrenuo se i vratio do grebena, seo u senku i pokrio lice dlanovima.
     Da bi dao Sunderovoj zbunjenosti makar privid privatnosti, Kovenant je usmerio pažnju na Linden. Novi sjaj u pogledu ublažilo joj je naviknutu strogost, izvuklo deo lepote ispod pruga prašine na licu. "Hvala." Hteo je da nastavi: Što si pokušala da mi spaseš život. Tamo u šumi. Ali nije hteo da se seti tog udarca. Zato je rekao. "Što si sklonila Sundera od mene." Nisam znao da mi toliko veruješ. "Gde si naučila taj zahvat?"
     "Oh, to." Nasmešila se, napola gorko, napola veselo. "Fakultet koji sam pohađala bio je u prilično grubom kraju grada. Čuvari su davali časove samoodbrane."
     Kovenant se zapitao koliko je prošlo otkako mu se neka žena nasmešila. Pre nego što je stigao da odgovori, ona je podigla pogled. "Treba da se sklonimo sa sunca. Jedna blagovnjača po osobi neće nas dugo održavati."
     "Tačno." Aliantha mu je prigušila glad, olakšala mu potrebu za vodom, vratila mu malo života u mišiće. Ali nije ga učinila neosetljivim na sunce. Svuda unaokolo, Zaravni su poigravale na vrelini kao da je tle tkanina, izbeljena nit po nit. Odsutno je protrljao okrvavljenu bradu i pošao ka Sunderu.
     Linden ga je zaustavila. "Kovenante."
     Okrenuo se. Stajala je okrenuta ka istoku, preko kamenog grebena. Obe ruke nadnela je nad oči.
     "Nešto dolazi."
     Pridružio im se i Sunder; zajedno su žmirkali kroz izmaglicu. "Šta, pobogu...?" promrmljao je Kovenant.
     Isprva nije video ništa sem vreline i bele prašine. Ali onda je nazro uspravnu priliku kako tamno svetluca na ivici vidokruga.
     Prilika je postaja sve postojanija kako se približavala. Polako je očvrsnula, preoblikujući se kao otelovljenje Kobi Sunca. Bio je to čovek. Izgledao je kao Kamendolac.
     "Ko...?"
     "Oh, Bože!" dahnula je Linden.
     Čovek se približio.
     "Marid!" uzviknuo je Sunder.
     Marid? Kovenantova kolena su se povila od iznenadne slabosti.
     Kob Sunca neće imati milosti...
     Čovek je imao Maridove oči, ranjave od samoprezira, nemog preklinjanja, požude. Još je vukao motke privezane za članke na nogama. Hodao je teturavo, mešavinom prilježnosti i užasa.
     Pretvorio se u čudovište. Donji deo lica bio mu je prekriven krljuštima; i nos i usta su nestali. Umesto ruku imao je zmije. Debela tela prekrivena krljuštima izvijala su mu se sa ramena; zmijske glave zijale su sa mesta gde su mu nekad bile šake, isturajući zube bele kao kost. Žudno je disao, a zmije su siktale.
     Vatru mu paklenu.
     Linden je zurila u Marida. Usta su joj se iskrivila od gađenja. Bila je ukočena, jedva je disala. Prizor zla koje je snašlo Marida oduzelo joj je misli, hrabrost, pokret.
     "Ah, Maride, prijatelju", očajno je prošaputao Sunder. "Ovo je odmazda Kobi Sunca, koju niko ne može da predvidi. Da si bio nedužan, kao što tvrdi Prapoglavar..." Jeknuo je od bola. "Oprosti mi."
     Ali trenutak kasnije glas mu je očvrsnuo. "Odlazi, Maride!" uzviknuo je. "Čuvaj se! Tvoj život je ovde prokockan!"
     Maridov pogled se trgao kao da je razumeo; ali nastavio je da hoda, namerno se krećući ka ivici grebena.
     "Maride!" Sunder je izvukao bodež. "Dovoljno sam kriv za tvoj usud. Ne teraj me na ovo."
     Maridov pogled kao da je nemo upozoravao oblara.
     Kovenantu je grlo bilo puno peska; s naporom je disao. Duboko u njemu, plima gneva pulsirala je kao krv.
     Tri koraka od njega, Linden je stajala ukočena i zgrožena.
     Preteći sikćući, Marid je prešao u trk. Zabrzao je po kamenu, uz greben.
     Samo za trenutak, Kovenant nije mogao da se pokrene. Video je Marida kako skače na Linden, video je zmijske zube kako se pružaju ka njenom licu, video ju je da stoji kao da joj se srce zaustavilo.
     Njena nevolja naterala ga je na pokret. U dva očajnička koraka priskočio joj je i odgurnuo je je glavom i ramenom. Zajedno su se otkotrljali po tvrdom tlu.
     Oslobodio ju je se i skočio na noge.
     Marid se nezgrapno prizemljio, zakotrljao se da se uspravi na noge.
     Držeći spreman nož, Sunder je pokušao da mu se približi, ali zadržali su ga mahniti zmijski zubi.
     Marid je smesta ponovo krenuo ka Linden.
     Kovenant ga je presreo. Zaustavio je jednu zmijsku glavu desnom podlakticom, a drugu je stegnuo za vrat levicom.
     Slobodna zmija se izvila da ponovo napadne.
     Tog trenutka Sunder je stigao do njih. Dovoljno brzo da zmije ne reaguju, presekao je Maridu grlo. Lepljiva tečnost zapljusnula je Kovenantovu odeću.
     Sunder je ispustio mrtvog prijatelja. Krv je lila po zemlji. Kovenant se povukao nekoliko koraka. Kada se podigla na kolena, Linden se klatila kao da ju je Kob Sunca opsela.
     Oblar nije obraćao pažnju na saputnike. Obuzela ga je panična žurba. "Krv", dahtao je. "Život." Zagnjurio je ruke u baru koja se širila, protrljao ih, razmazao crvenilo po čelu i obrazima. "Bar će tvoja smrt doneti neku korist. To je dar moje krivice."
     Kovenant je zapanjeno zurio. Nije imao pojma da ljudsko telo može imati toliko krvi.
     Sunder je žurno izvukao Sunčev Kamen, pognuo glavu do Maridovog vrata i isisao krv iz same rane. Držeći kamen između dlanova, izlio je tečnost iz usta po njemu, tako da je ležao potopljen u Maridov život. Onda je podigao pogled i počeo da peva na jeziku koji Kovenant nije razumeo.
     Oko njega se vazduh zgusnuo kao da sama vrućina primećuje ovaj poziv. Iz orkresta je kuljala energija.
     Ka suncu je suknuo purpurni mlaz, prav kao linija između života i smrti. Pucketao je kao oslobođena munja; ali bio je čvrst i opipljiv, podržan krvlju.
     Upio je krv iz Sunderovih ruku, popio je krv iz Maridovih vena, isušio krv sa zemlje. Uskoro je nestao svaki trag crvenila. Maridovo grlo zjapilo je kao gorki osmeh.
     Pevajući i dalje, Sunder je spustio Sunčev Kamen kraj Maridove glave. Mlaz koji je vezivao orkrest sa suncem nije se pokolebao.
     Skoro smesta oko kamena je zaklokotala voda. Jačala je sve dok se nije pretvorila u mali izvor, svež i bistar kao da potiče iz planinskog kamena, a ne iz stvrdnute prašine.
     Dok je Kovenant to gledao, obuzela ga je glavobolja. Bio je ošamućen i oznojen pod težinom sunca.
     Sunder je još pevao; i pored izvora se promolio i zeleni izdanak. Rastao je neodlučnom brzinom; pretvorio se u puzavicu i raširio se po tlu, razvio lišće. Začas je proizveo nekoliko pupoljaka koji su narasli do veličine dinje.
     Oblar je mahnuo Linden da priđe izvoru. Njen izraz se izmenio od gušenja do zaprepašćenja. Krećući se kao u transu, klekla je kraj izvora i spustila usne u vodu. Odmah se trgla, iznenađena svežinom vode. Onda je počela žedno, pohlepno da pije.
     Kovenant je osetio da mu u desnoj podlaktici buja zlokobna vatra. Isprekidano je disao. Usta su mu bila puna prašine. Mogao je da oseti otkucaje srca pod grlom.
     Posle nekog vremena Linden se povukla od izvora i okrenula se ka njemu. "Dobro je", rekla je sa neodređenim čuđenjem. "Dobro je."
     Nije se pokrenuo, nije je pogledao. Užas je kuljao iz njega kao voda iz suvog tla.
     "Hodi", pozvala ga je, "pij."
     Nije mogao da otrgne pogled od Marida. Ne pomerajući oči, pružio je ka njoj desnu ruku.
     Pogledala je u nju, a onda tiho kriknula i priskočila mu, uzimajući ruku da je izbliza pogleda.
     Gadio se da vidi ono što je ona već gledala; ali primorao je sebe da spusti pogled.
     Podlaktica mu je pomodrela. Malo iznad doručja, dve tačkaste ranice blistavo su se crvenele na tamnom otoku. "To kopile me je ujelo", zagrcnuo se kao da već umire.









8. IZOPAČENJE SUNCA
     "Sundere!" kriknula je Linden. "Daj mi tvoj nož."
     Oblar se pokolebao kada je video tragove zuba; i izvor se odmah pokolebao. Ali brzo se oporavio i povratio tonalitet pesme. Mlaz vatre Kobi Sunca se zatalasao, a onda se ponovo ustalio. Dinje su nastavile da sazrevaju.
     Pevajući i dalje, pružio je bodež ka Linden. Prišla mu je i uzela oštricu. Nije oklevala; svi pokreti su bili sigurni. Sagnula se do Maridovih nogu i odsekla komad konopca vezanog oko jedne motke.
     Bol u Kovenantovoj podlaktici pretvorio se u čekić koji je udarao kao da će mu polomiti kosti. Nemo je levicom uhvatio lakat i čvrsto stegao da bi sprečio širenje otrova. Nije želeo da tako umre, bez odgovora na tolika pitanja, ne postigavši ništa.
     Trenutak kasnije Linden se vratila. Usne su joj bile stegnute u zapovedničku crtu. Kada je rekla "Sedi", kolena su mu se povila kao da poseduju sopstvenu volju.
     Sela je pred njega i ispravila mu ruku. Odlučno mu je obmotala konopac iznad lakta i zategnula ga dok se nije trgao; onda ga je vezala.
     "A sad", mirno je rekla, "sad ću te poseći. Izvući ću što više otrova."
     Klimnuo je glavom. Pokušao je da proguta pljuvačku, ali nije mogao.
     Postavila je vrh noža na otok i naglo ga povukla. U glasu joj se osetio nagoveštaj napetosti. "Prokleti nož suviše je prljav."
     Nameštila se. "Ne miči se", naredila je i skočila na noge. Odlučno je prišla crvenom mlazu Sunderove moći. On je prosiktao upozorenje, ali ona nije obraćala pažnju. Potpuno usredsređena, dotakla je zrak bodežom.
     Na mestu dodira rasule su se iskre; plamen je liznuo duž noža. Kada ga je povukla, mračno je klimnula glavom.
     Vratila se do Kovenanta i stegnula mu ruku. Za trenutak ga je gledala u lice. "Ovo će boleti", rekla mu je pravo u oči. "Ali biće još gore ako to ne učinim."
     Trudio se da pročisti grlo. "Samo napred."
     Polako i pažljivo, zasekla je duboko unakrst preko tragova zuba. Vrisak mu je raspeo telo. Ukočio se, ali nije dopustio sebi da se trgne. Ovo je bilo neophodno; i sam je činio takve stvari. Bol znači život; samo mrtvaci ne osećaju bol. Ostao je miran kada se sagnula da isisa ranu. Slobodnom rukom uhvatio se za čelo, stežući kosti lobanje da izvuče hrabrost.
     Rukama mu je stezala otok, pojačavajući vatru. Njene usne su ga bolele kao zubi dok je uvlačila u usta zmijski otrov.
     Ukus ju je naterao da se strese; divlje je ispljunula krv na zemlju. "Bože!" dahnula je. "Kakav to...?" Smesta je popnovo napala ranu, isisala i pljunula sa divljim gađenjem. Šake su joj drhtale dok mu je stezala ruku.
     Kakav to...? Njene reči pulsirale su zajedno sa pritiskom u glavi. O čemu je govorila?
     Treći put je isisala i ispljunula. Lice joj je pobelelo od napetosti, kao stegnuta pesnica. Ispustila mu je ruku sa nenamernom grubošću; plamen mu je suknuo ka ramenu. Skočila je na noge, zgazila ispljunutu krv i ugazila je u prašinu kao da hoće da je izbriše sa lica zemlje.
     "Linden", jedva je šapnuo kroz bol, "šta je bilo?"
     "Otrov!" prasnula je od odvratnosti. "Kakvo je ovo mesto?" Žurno je pošla do Sunderovog izvora i počela da ispira usta. Ramena su joj se pretvorila u čvorove gnušanja.
     Kada se vratila do Kovenanta, drhtala je čitavim telom, a oči su joj bile prazne. "Otrov." Obgrlila se kao da joj je iznenada hladno. "Ne znam kako da ga opišem. To nije samo zmijski otrov. Ima u njemu još nečega - nečeg još goreg. Kao Kob Sunca. Neka vrsta moralnog otrova." Provukla je ruke kroz kosu, trudeći se da uspostavi kontrolu nad sobom. "Bože, kako ćeš biti bolestan...! Treba ti bolnica. Samo što na svetu ne postoji protivotrov za takvo nešto."
     Kovenant se grčio od bola; nije mogao da ga odvoji od straha. Moralni otrov? Nije razumeo njen opis, ali to mu je odgovorilo na druga pitanja. Objasnilo je zašto je Besomuk u Maridu dozvolio da bude otkriven. Tako je Marid bio osuđen na Kob Sunca, postao je čudovište sposobno da stvori takav otrov. Ali zašto? Šta će poglavar Kletnik postići ako on ovako umre? I zašto je Marid pokušao da napadne Linden? Zato što je osetljiva na Domaju, zato što vidi stvari koje Opaki ne želi da budu viđene?
     Kovenant nije mogao da razmišlja. Krvava mrlja na majici ispunila mu je čula. Sve se pretvorilo u stravu; poželeo je da zacvili. Ali Linden mu je pritekla u pomoć. Nekako je suzbila strah. Povukla ga je na noge i pomogla mu da priđe izvoru kako bi utolio žeđ. Već je bio ukočen. Ali njegovo telo znalo je da mu treba voda; žedno je gutao iz izvora.
     Kada je završio, pomogla mu je do ode do senke pod grebenom. Tu je sela pored njega i držala ga za modru ruku obema šakama, pokušavajući da mu na taj način pruži olakšanje.
     Krv je neprimećena kapala iz posekotina. Crni otok se širio ka laktu.
     Sunder je dotad neprekidno pevao; ali sada je prekinuo. Uspeo je da nakratko postigne postojanost prizvanog. Kada je zaćutao, crveni mlaz orkresta zatreperio se i zgasnuo, ostavljajući kamen prazan, kao rupa u tlu; ali izvor je nastavio da navire još nekoliko trenutaka. Imao je vremena da se napije pre nego što je voda utonula nazad u ogoljeno tle.
     Bodežom je odsekao dinje sa loze, preneo ih u senku i seo levo od Kovenanta. Nesigurnim rukama počeo je da seče plodove na kriške i čisti ih od semena. Seme je sklonio u džep kabanice. Onda je pružio kriške ka Linden.
     "Ovo je ususimiel", rekao je lomnim glasom, kao da je iscrpljen i boji se suprotstavljanja. "U nevolji može da održi život bez druge hrane." Umorno je počeo da jede.
     Linden je okusila plod. Klimnula je glavom u znak odobravanja, a onda počela da jede kriške koje joj je dao Sunder. Kovenant je tupo prihvatio svoj deo, ali nije bio sposoban da jede. Bol mu je raspinjao kosti u desnici; ta vatra kao da je izvlačila iz njega sve ostale snage, ostavljajući ga da se udavi u širokom, sporom viru malaksalosti. Onesvestiće se... a ima još toliko stvari koje njegovi saputnici ne razumeju.
     Jedna je bila važnija od ostalih. Pokušao je da usmeri oči ka oblaru, ali nije mogao da razbistri pogled. Zatvorio ih je kako ne bi morao da gleda razmazanog oblara.
     "Sundere."
     "Prapoglavaru?"
     Kovenant je uzdahnuo, bojeći se Sunderove reakcije. "Slušaj." Prikupio je u glasu sve ostatke odlučnosti. "Ne možemo ostati ovde. Nisam ti još rekao kuda idemo."
     "Pusti sad to", tiho je odvratio vodič. "Ozleđen si i gladan. Moraš da jedeš. Sve ostalo ćemo razmatrati kasnije."
     "Slušaj." Kovenant je osećao kako ponoć puže ka njemu. Trudio se da uobliči svoju hitnju. "Vodi me u Veselkamen."
     "Veselkamen?" Sunder je eksplodirao od besa. "Ti si potpuno skrenuo. Zar ne znaš da je u Veselkamenu na-Mhoramov Konak? Zar ti nisam pričao o Redama koje govore o tebi? Jahači putuju širom Domaje i naređuju tvoje uništenje. Zar veruješ da će te tamo ljubazno dočekati?"
     "To mi nije važno." Kovenant je odmahnuo glavom, a onda ustanovio da ne može da se zaaustavi. Mišići u vratu su mu se trzali kao na početku histerije. "Tamo su svi odgovori. Moram da saznam kako se sve ovo desilo." Pokušao je da pokaže rukom ka ogoljenom predelu; ali sva obzorja bila su mu tamna, zaslepljena prašinom i mrtvim vazduhom. "Šta je Kob Sunca. Ne mogu da se borim protiv nje dok ne saznam o čemu je reč."
     "Prapoglavaru, to je tri stotine milja."
     "Znam, ali moram da idem. Moram da saznam šta se desilo." Navaljivao je slabim glasom, kao bolesno dete. "Tako ću moći da se borim."
     "Neba mi i zemlje!" jeknuo je Sunder. "Ovo je ludilo veće od svih dosad." Za treutak je ostao nepomičan, tražeći u sebi istrajnost ili mudrost. Molim te, nemo je šaptao Kovenant. Sundere, molim te.
     "Ah, dobro", naglo je promrmljao oblar. "Ništa se drugo ne očekuje od mene. A tebi se ne može suprotstaviti. U ime Nazika, oca mojega - i Marida, prijatelja mojega, čiji život si se trudio da spaseš po svaku cenu - vodiću te tamo kuda želiš da ideš. A sad jedi. Čak i prorocima i ludacima treba snaga."
     Kovenant je nesigurno klimnuo glavom. Pokušao je da zanemari miris krvi i zagrizao ususimiel.
     Nije mogao da se poredi sa alianthom ni ukusom ni snagom; ali davao mu je osećanje čistoće i kao da mu je olakšao deo pritiska i bola. Dok je jeo, tama se donekle povukla.
     Pošto je pojeo svoj deo voća, spremio se da se malo odmori. Ali Sunder je iznenada ustao. "Hajde", obratio se Linden. "Pođimo dalje."
     "Njega ne treba pomerati", odgovorila je ravnim glasom.
     "Uz reku će biti alianthe. Možda će ona moći da mu pomogne."
     "Možda. Ali ne treba ga pomerati. Od kretanja će se otrov raširiti."
     "Linden Averi", dahnuo je Sunder, "Marid mi je bio prijatelj. Ne mogu da ostanem ovde."
     Kovenant je postao svestan nejasnog zadaha u vazduhu. Dopirao je iz njegove ruke. Ili iz Maridovog leša.
     Linden za trenutak nije odgovarala. Onda je uzdahnula. "Daj mi nož. Ne može putovati sa takvom rukom."
     Sunder joj je dodao bodež. Linden se izbliza zagledala u Kovenantov otok. Narastao je i proširio se ka laktu. Od crnog pritiska konopac se zasekao duboko u ruku.
     Tupo ju je gledao kako preseca podvez.
     Krv je jurnula u ranu. Kriknuo je.
     Neko vreme ga je potopila tama. Bio je na nogama, ruke su mu bile prebačene preko ramena saputnika i kretali su se ka zapadu. Sunce ih je udaralo kao da predstavljaju pretnju njegovoj vlasti. Vazduh je bio napet od vlage; kao da se opirao udisanju. Sa svih strana, stenje i tle Zaravni svetlucali su kao da se isparavaju. Bol mu se kreštavo smejao u glavi pri svakom koraku. Ako Linden i Sunder ne nađu uskoro neki melem...
     Linden mu je sada bila sleva, kako ga ne bi cimala za bolesnu ruku pri svakom spoticanju. Zaborav je nailazio i povlačio se. Kada je postao svestan glasa, nije bio siguran u njega. Možda je poticao iz sna.

     A onaj ko nosi belo zlato divlje magije,
     i taj je paradoks.
     Jer on je sve i ništa,
     junak i budala,
     moćan, bespomoćan.
     I jednom reči istine ili izdajstva,
     spašće ili prokleti Zemlju.
     Jer on je lud i normalan,
     hladan i strastan,
     izgubljen i nađen."

     Sunder je zaćutao. Trenutak kasnije oglasila se Linden: "Šta je to?" isprekidano je prodahtala reči.
     "Pesma", odgovorio je oblar. "Nazik, moj otac, ju je pevao - kad god bih se razbesneo nad njegovom ludošću. Ali ja je ne razumem, iako sam video beli prsten i divlju magiju kako blista u užasnoj lepoti."
     Strašno, pomislio je Kovenant kao da sanja.
     Kasnije se Linden ponovo javila. "Nastavi da pričaš. To pomaže... Znaš li još neku pesmu?"
     "Kakav je to život bez pesme?" odgovorio je Sunder. "Imamo pesme za setvu i žetvu - pesme kojima tešimo decu tokom sunca boleština - pesme u čast onih čija je krv prolivena za Kamendol. Ali nemam više prava da ih pevam." Nije se ni trudio da prikrije gorčinu. "Pevaću ti jednu od pesama o Jerothu, koje smo naučili od Jahača Klave."
     Ispravio je ramena, potežući Kovenantovu ruku. Kada je počeo, glas mu je bio promukao od prašine i kratkog daha od napora; ali to je odgovaralo pesmi.

     "Ah, hodi, ljubavi, i lezi kraj mene;
     tvoj družbenik nema ni strasti ni srca.
     Volim da odigram prevarničko seme,
     zaboravi na njega u času vrhunca."
     Glasom od slasti i magičnih tonova
     govori a-Jeroth od Sedam Paklova.

     A Mirindenair, gospa Diasoma,
     gospodaru žena i moći družica,
     od zvezdanog neba i napeva lomna,
     u moći nad carstvom, njegova kraljica,
     slušala je pomno, priča kaže ova,
     reči a-Jerotha od Sedam Paklova.

     Sa a-Jerothom ona pobegla je tada;
     te Mirindenair u strepnji i strahu
     izmače sebe od vlasti Gospodara,
     nad Zemljom sakri uzdrhtalost svaku.
     I sva njena radost potekla je nova
     preko a-Jerotha od Sedam Paklova.

     "Oprosti", zajeca u patnji i bolu,
     "smeh ove izdaje vređa ranu staru.
     Njegovo laskanje stvori mi kob moju;
     ja želim da služim svome Gospodaru."
     Jer sad jasno čuje sva ruganja nova
     glasom a-Jerotha od Sedam Paklova.

     Gospodar pobesne u vatri i gnevu,
     osveta pravedna ispuni mu ruke.
     S mačem on u ruci osvetu ostvari
     izdaju da stavi na večite muke.
     Lako obogalji čarolije snova
     strašnog a-Jerotha od Sedam Paklova.

     Sa tugom gleda put gospe Diasome;
     prekršeni zavet oproštaja nema.
     Tek stvorena deca behu da progone
     izdajice klete do smrti kamena.
     A Zemlja postade postolje vešala
     ispod a-Jerotha od Sedam Paklova.

     Oblar je uzdahnuo. "Ta deca su stanovnici Zemlje. Govori se da u drugim krajevima - preko mora, iza planina - žive bića koja su očuvala veru. Ali Domaja je zemlja nevernih, a Kob Sunca izliva osvetu Gospodarevog gneva na potomke izdajnika."
     Kovenant se nemo pobunio. Jasno je, kao lepru, video da je Klavina verzija istorije laž, da je narod Domaje već milenijumima veran poglavaru Kletniku. Ali nije mogao da shvati kako su poverovali u tu laž. Samo vreme nije bilo dovoljno za toliko izopačenje.
     Želeo je da opovrgne Sunderovu priču, ali otok mu se podigao, crn i vreo, sve do pola mišice. Kada je pokušao da nađe reči, vratila mu se tama.
     Posle nekog vremena opet je čuo Linden. "Stalno pominješ Jahače Klave." Glas joj je bio grčevit, kao da joj je bar nekoliko rebara polomljeno. "Na čemu oni jašu?"
     "Na velilkim životinjama", odgovorio je Sunder, "koje se zovu Honji."
     "Konji?" dahnula je.
     "Konji? Ne poznajem tu reč."
     Ne poznaje...? Kovenant je zastenjao kao da mu se oglašava bol iz ruke. Ne poznaju Ranihine? U izmaglici vreline iznenada je ugledao sećanje; propinjanje ogromnih konja iz ravnice Ra. Dali su mu lekciju o značenju vernosti - nauk koji je jedva podneo. A sada ih nema? Izumrli? Obesvećenje koje je poglavar Kletnik nadneo nad Domaju kao da nije imalo kraja.
     "Životinje su retke u Domaji", nastavio je Sunder, "jer kako bi preživele Kob Sunca? Moj narod ima stado - uglavnom koze i nešto malo krava - samo zbog ogromnih napora koje činimo da ih održimo u životu. Životinje su zatvorene u pećini blizu planina i puštamo ih napolje samo kada to dozvoli Kob Sunca.
     Ali Honji iz Klave su drugačiji. Odgajeni su u Veselkamenu za potrebe Jahača - životinje ogromnog rasta i brzine. Priča se da onog ko im je na leđima štite od Kobi Sunca." Mračno je zaključio. "Tu pomoć moramo izbegavati ako nam je život mio."
     Nema Ranihina? Kovenantova tuga neko vreme je bila veća od bola. Ali sunce mu je bilo na licu kao reš rumena zloba, isisavajući ono što je još ostalo od njega. Rukav majice mu se stegao oko pocrnele ruke kao omča; a sama ruka, prebačena Sunderu preko ramena, izgledala je kao podignuta u suludom, nehotičnom pozdravu Kobi Sunca. Čak je i tuga bila gubava, neosetljivo izopačenje; beznačajna i nepobitna. Otrov mu se polako stezao oko srca.

     Nešto kasnije tama se razdvojila, tako da mu je ispunjavala glavu, a ipak je mogao da gleda mimo nje. Ležao je na leđima, gledajući u mesec; senke rečne obale dizale su se sa obe strane. Osećao je povetarac iznad sebe, ali kao da mu je samo raspirivao groznicu. Rastopljeno olovo u ruci suprotstavljalo se ukusu alianthe u ustima.
     Glava mu je počivala u Lindeninom krilu. Naslonila je glavu na padinu rečnog korita; oči su joj bile sklopljene; možda je spavala. Ali jednom je već ležao sa glavom u ženskom krilu i poznavao je opasnost. Svojom sopstvenom voljom... Iskezio je zube ka mesecu. "To će me ubiti." Reči su ga gotovo zadavile. Telo mu se ukočilo, opirući se nevidljivom otrovu. "Nikada ti neću dati prsten. Nikada."
     Onda je shvatio da je u bunilu. Posmatrao je sebe, bespomoćan, kako tone i izranja iz noćne more, a mesec se nadvijao nad njim.

     Konačno je začuo kako Sunder zove Linden. "Sada moramo ponovo na put", tiho je rekao oblar, "ako hoćemo da nađemo novu alianthu. Potrošili smo sve što smo ovde našli."
     Uzdahnula je kao da joj je bdenje izranjavilo dušu.
     "Da li se drži?" upitao je Sunder.
     Promeškoljila se da ustane. "To je zbog alianthe", promrmljala je. "Ako nastavimo da ga hranimo..."
     Ah, još si tvrdoglav. Tvrdoglav još tvrdoglav.
     Našao se na nogama, raspet između ramena svojih saputnika. Isprva su ga mučili strašni snovi o poglavaru Kletniku, o Maridu koji leži prerezanog grla pod besnim suncem. Ali kasnije se umirio i odlebdeo u vizije - rosna polja pokrivena divljim ružama i bokvicom. Po njima je hodala Linden. Bila je Lena i Atiaran; jaka i jako povređena; sposobna za ljubav; jogunasta. I bila je Elena, izopačena neprirodnom ljubavlju - kćer silovanja koja je uništila sebe da bi prekršila Zakon Smrti jer je verovala da mrtvi mogu poneti terete živih.
     Pa ipak nije bila ni jedna od njih. Bila je samo ona, Linden Averi, i njen dodir mu je hladio čelo. Ruka mu je bila puna pepela, a rukav mu se više nije usecao u oteklinu. Podne je držalo rečno korito u mengelama vreline; ali mogao je da diše i gleda. Srce mu je nesvesno udaralo. Kada je podigao pogled ka njoj, kosa joj je izgledala kao oreol pod sunčevim svetlom.
     "Sundere." Glas kao da joj je bio pun suza. "Biće mu dobro."
     "Čudan otrov, ova aliantha", mračno je odvratio oblar. "I samo zbog te laži Klava nam mora položiti račun."
     Kovenant je poželeo da govori; ali bio je umrtvljen od vrućine, slab kao dete. Promeškoljio se u pesku i ponovo zaspao.

     Kada se ponovo probudio, nad njim se prostirao zalazak sunca. Ležao je sa glavom u Lindeninom krilu, pod zapadnom obalom reke, a po nebu su se protezale narandžaste i ružičaste pruge; sunčevo svetlo širilo se po vazduhu punom prašine. Osećao se krhko kao staračka kost; ali bio je svestan i živ. Brada ga je svrbela. Otok se povukao do ispod lakta; podlaktica je promenila boju od crne u plavičastu. Kao da su mu se zacelile čak i modrice po licu. Majica mu se odavno osušila i više ga nije zapahnjivala mirisom krvi.
     Polumrak je zaklanjao Lindenino lice; ali gledala je ka njemu i uspeo je da joj se bledo nasmeši. "Sanjao sam te."
     "U lepom snu, nadam se." Zvučala je kao senka.
     "Kucala si mi na vrata", rekao je, jer mu je srce bilo puno olakšanja. "Otvorio sam i viknuo 'Prokletstvo, da mi trebaju gosti, okačio bih oglas!' Raspalila si me desnim krošeom i umalo mi slomila vilicu. Bila je to ljubav na prvi pogled."
     Na to je okrenula glavu kao da ju je povredio. Osmeh mu se raspao. Olakšanje se istog časa pretvorilo u stari, poznati bol usamljenosti, izdvojenosti pojačan činjenicom da ga se ona ne plaši. "Ipak", promrmljao je lica iskrivljenog u nešto nalik na izvinjenje, "u tom trenutku imalo je smisla."
     Nije mu odgovorila. Lice joj je izgledalo kao oklopljeno u sumraku, zaštićeno od svakog osećanja i veze.
     Kroz sumrak se začulo prigušeno, daleko tutnjanje; ali Kovenant ga je čuo tek kada je Sunder iznenada skočio sa istočne obale. "Jahač!" uzviknuo je, žurno prilazeći kroz pesak da čučne kraj Linden. "Zamalo da me vidi."
     Linden se pomerila pod Kovenantom, spremajući se za pokret. On se nekako uspravio i seo, boreći se sa srcem i glavom za ravnotežu. Nije bio u stanju da beži.
     Lindenin šapat bio je oštar od straha. "Ide li ovamo?"
     "Ne", brzo je odgovorio Sunder. "Ide u Kamendol Mithil."
     "Znači li da smo bezbedni?" Buka je gotovo zamukla.
     "Ne. Kamendol će mu reći za naš beg. Neće zanemariti nestanak troprsta i belog prstena."
     Lindenina žurba se pojačala. "Poći će za nama?"
     "Bez sumnje. Kamendol neće učestvovati u poteri. Iako su izgubili Sunčev Kamen, bojaće se susreta sa Maridom. Ali Jahač nema takve strahove. Na izlasku sunca - ako ne i pre - poći će u lov na nas." Zaključio je glasom nalik na čvrst čvor. "Moramo da krenemo."
     "Krenemo?" nesigurno je promrmljala Linden. "On je još preslab." Ali trenutak kasnije je već ustala. "Moraćemo."
     Kovenant nije oklevao. Pružio je ruku ka Sunderu. Kada ga je oblar povukao na noge, naslonio se na Sunderovo rame dok mu se u glavi kovitlala slabost, i primorao sebe da uobliči reči. "Koliko daleko smo stigli?"
     "Najviše šest milja uz reku od Kamendola Mithil", odgovorio je Sunder. "Gledaj", rekao je pokazujući ka jugu. "Nije daleko."
     Tamo su se dizali, ružičasti u večernjem svetlu, planinski vrhovi - zapadni zid doline Mithil. Izgledali su opasno blizu. Šest! Kovenant je jeknuo u sebi. Za dva dana. Jahač će tu razdaljinu preći već tokom jutra.
     Ponovo se okrenuo ka saputnicima. Uspravljen u rečnom koritu, imao je bolje svetlo; mogao je jasno da ih vidi. U Sunderovo lice urezali su se gubitak i sumnja u sebe, poznavanje laži i strah od istine. Ostao je lišen svega što mu je omogućavalo da prihvati ono što je učinio svom sinu, svojoj ženi. Zauzvrat je dobio preslabog, opsednutog čoveka koji mu se suprotstavljao i nadu ne veću od venčanog prstena.
     I Linden je patila. Koža joj je bila bolno ispečena suncem. Bila je uhvaćena u svet koji nije poznavala i nije odabrala, zarobljena u bici između sila koje ne razume. Kovenant joj je bio jedina veza sa sopstvenim životom; i gotovo ga je izgubila. Obični smrtnici ne mogu da podnesu tolike zahteve. Pa ipak ih je dočekala i čak odbila da prihvati njegovu zahvalnost. Nakupljala je bol u sebi kao da nijedno drugo biće nema prava da je dotakne, da mari za nju.
     Kovenentu je srce bilo puno žaljenja. Imao je i previše iskustva sa načinom na koji drugi ljudi trpe posledice njegovih dela.
     Ali prihvatio je to. U bolu je bilo obećanja. Davalo mu je moć. Tom moći jednom je uspeo da stekne smisao za svu krv izgubljenu u njegovo ime od najgore Opačije poglavara Kletnika.
     Za trenutak, dok su ostali čekali pokušavajući da prikriju žurbu, izvršio je VPE. Onda je ukočeno progovorio. "Hajde. Mogu da hodam." Počeo je da se spotiče duž korita ka zapadu.
     Pomisao na Jahača gurala ga je sa leđa i uspeo je da održi noge u pokretu gotovo pola milje. Ali posledice otrova ostavile su ga u stanju zatupljenosti. Uskoro je morao da zatraži pomoć. Okrenuo se ka Sunderu; ali oblar mu je rekao da se odmori, a onda se uzverao iz korita.
     Kovenant se nevoljno spustio na tle i seo, pokušavajući da nađe rešenje za nesposobnost koja mu je obuhvatila kosti. Kada je izišao mesec, Sunder se vratio sa dve šake alianthe.
     Dok je jeo svoj deo blagovnjača, Kovenant je osetio kako se u njega uliva nova snaga, novo isceljenje. Trebala mu je voda, ali žeđ nije bila strašna. Kada je sve pojeo, bio je sposoban da ponovo ustane i hoda.
     Uz pomoć čestih zastanaka, još alianthe i podrške saputnika, kretao se čitave noći. Tama je ležala, sveža i utešna, preko čitavih Zaravni, kao da je sva plamena zlokobnost Kobi Sunca zbrisana, upijena u ponoćne prostore između zvezda. A peščano dno Mithila olakšavalo im je hodanje. Držao se. Klava je zahtevala njegovu smrt. Pod mesecom je uspevao da održi svoju slabost uspravno; ali po njegovom zalasku pokreti su mu se pretvorili u dugo teturanje smrtnosti, zavisno i bez vizije.
     Otpočinuli su pre izlaska sunca; ali Sunder ih je podigao kada se zora primakla. "Primiče se usud Kobi Sunca" promrmljao je. "Video sam da vas vaša obuća štiti. Ipak, biće mi lakše na srcu ako mi se pridružite." Pokazao je glavom ka obližnjoj ravnoj steni - čist kamen, dovoljno velik da zaštiti dvadeset ljudi.
     Drhteći od iscrpljenosti, Kovenant se jedva podigao na noge. Svi zajedno su stali na stenu da dočekaju novi dan.
     Kada se sunce promolilo iza obzorja, Sunderu se oteo krik likovanja. Smeđa boja je nestala. Umesto nje, oko sunca je blistala smaragdna korona. Svetlozeleni dodir na Kovenantovom licu delovao je nežno i lekovito, kao milovanje posle okrutnog pritiska pustinjskog sunca.
     "Sunce plodnosti!" likovao je Sunder. "To će usporiti poteru, čak i Jahaču." Skočio je sa stene kao da se ponovo podmladio i požurio da nađe čist komad peska. Vrhom bodeža zaparao je dve brazde; tu je posadio šaku semena ususimiela. "Prvo ćemo nabaviti hranu!" doviknuo je. "Ni voda neće biti daleko."
     Kovenant se okrenuo ka Linden da je upita šta vidi u sunčevom zelenilu. Lice joj je bilo mlitavo i podbulo, kao da ne deli Sunderovo uzbuđenje; suviše se naprezala, zahtevala previše od svog bolnog duha. Oči su joj bile tupe, kao zaslepljene stvarima koje je videla - nečim bitnim što ni Kovenant ni Sunder nisu mogli da razaberu.
     Zaustio je da postavi pitanje; ali tog časa mu je pažnju privukla sunčeva svetlost. Zagledao se ka zapadnoj obali.
     Svetlo je sišlo niz deo obale. Gde god je dotaklo tle, iz njega su nicali bledozeleni izdanci i pupoljci.
     Rasli su vidljivom brzinom. Nad ivicom obale nekoliko grmova dovoljno se propelo da bi ih videli. Zelenilo se širilo nizbrdo kao plašt, sledeći svetlo koje je padalo na zapadnu padinu; biljke kao da su žurile iz zemlje. Nad obalom se pojavljivalo sve više žbunja. Ponegde se mlado drveće pružalo ka nebu. Gde god bi pao zrak sunca, pustinja iz protekla tri dana postajala je prekrivena zelenilom.
     "Plodno sunce", zadovoljno je šapnuo Sunder. "Niko ne zna kada će izaći. Ali kada iziđe, donosi Domaji život."
     "Nemoguće", tiho je odvratio Kovenant. Neprekidno je žmirkao, nesvesno pokušavajući da izbistri pogled, i piljio u travu i granje koji su žurili niz obalu, u uspravno mlado drveće koje se već pokazivalo iza grmlja na ivici reke. Sve je delovalo magično i zastrašujuće. Narušavalo mu je nagonsko osećanje za Zakon. "Nemoguće."
     "Nesumnjivo", nasmejao se oblar. Delovao je kao obnovljen suncem. "Zar ne veruješ sopstvenim očima? Sada moraš priznati da ima istine u Kobi Sunca."
     "Istine...?" Kovenant je jedva čuo Sundera. Bio je obuzet svojim čuđenjem. "Još ima Zemne moći - to je očito. Ali nikada nije bila ovakva." Osetio je nagonsku jezu opasnosti. "Šta ne valja sa Zakonom?" Šta je to? Je li Kletnik našao načina da uništi sam Zakon? Zakon?
     "Često je", uzvratio je Sunder, "Nazik, moj otac, pevao o Zakonu. Ali nije znao njegovo značenje. Šta je to Zakon?"
     Kovenant je slepo zurio u oblara. "Zakon Zemne moći." Strašna nagađanja stegla su mu grlo; utroba mu je trulila od strave. "Prirodni red stvari. Godišnja doba. Vreme. Rast i raspadanje. Šta se desilo s tim? Šta je učinio?"
     Sunder se namrštio kao da Kovenant svojim držanjem poriče njegovo zadovoljstvo. "Ne znam ništa o tome. Poznajem Kob Sunca - i Rede koje nam je na-Mhoram dao da bismo preživeli. Ali godišnja doba... Zakon. Te reči nemaju značenje."
     Nemaju značenje, jeknuo je Kovenant. Ne, naravno da nemaju. Ako nema Zakona, ako stolećima nije bilo Zakona, naravno da Kamendolac ne može razumeti. Nagonski se okrenuo ka Linden. "Reci mu šta vidiš."
     Kao da ga nije čula. Stajala je kraj stene sa izrazom bespomoćne zatupljenosti.
     "Linden!" uzviknuo je, izmučen smrtničkim razumevanjem. "Reci mu šta vidiš."
     Iskrivila je usta kao da se od nje zahteva nešto grubo. Provukla je ruke kroz kosu, pogledala ka zeleno optočenom suncu, pa ka gustom zelenilu na obali.
     Uzdrhtala je i dozvolila sebi da vidi.
     To gađenje bilo je dovoljan odgovor za Kovenanta. Pogodio ga je trenutak zajedničke vizije, bogateći mu i kužeći čula oštrinom koju nije imao. Najednom mu visoka trava i izuvijane puzavice, gusto grmlje i drveće, nisu izgledali bujno - nego panično, histerično. Nisu nicali iz tla u spontanoj raskoši; neprirodno sunčevo zlo prisiljavalo ih je da rastu. Drveće se izvijalo ka nebu kao davljenici; puzavice su krivudale po tlu kao da leže na ugljevlju; trava je rasla brzo i oporo kao krik.
     Trenutak je prošao i ostavio ga uzdrmanog.
     "Pogrešno je." Linden je trljala ruke kao da je koža svrbi od onoga što je videla, kao od vašljivosti. Crte lica bile su joj naglašene zbog opekotina od sunca. "Bolesno. Zlo. Ne bi trebalo da bude ovakvo. Ubiće me." Naglo je sela i pokrila lice dlanovima. Ramena su joj se zgrčila kao da se ne usuđuje da zaplače.
     Kovenant je zaustio da upita kako, ali Sunder je već počeo da viče.
     "Tvoje reči ništa ne znače! Ovo je plodno sunce! Nije pogrešno. Ono jeste. Kob Sunca je ovakva od kako je počela kazna. Gledaj!"
     Naglim pokretom pokazao je ka komadiću peska gde je posadio ono seme. Pruga sunca ležala je preko jedne brazde. Pod njom je ususimiel već nicao.
     "Zbog ovoga ćemo imati hranu! Plodno sunce daje život čitavoj Domaji. U Kamendolu Mithil - sada, dok stojiš tu tvrdeći da je pogrešno i bolesno - svi muškarci, žene i deca pevaju. Svi koji imaju snage krenuli su na posao. Dok traje plodno sunce, radiće dok ne popadaju od umora. Prvo će poći u potragu za mestima gde se može posejati seme, a onda će raščišćavati tle da bi seme moglo da se poseje. Triput u ovom jednom danu usevi će biti sejani i pribirani, triput svakog dana pod plodnim suncem.
     A ako ljudi iz drugog Kamendola dođu do istog mesta, tražeći sebi valjano tle, nastupiće ubijanje sve dok ne ostane jedan Kamendol koji će negovati useve. A ljudi će pevati! Plodno sunce je život! Ono je nit u konopcu, koncu i tkanini, drvo za alat, sudove i vatru, seme za hranu i za meteglin koji leči umor. Ne govori mi o zlu!" promuklo je vikao. Ali onda mu je gnev splasnuo, ostavljajući ga pogurenog i pogruženog. Ruke su mu mlitavo visile kao da je izdajom svog doma izgubio svu utehu. "Ne mogu da podnesem."
     "Sundere." Kovenantu je glas drhtao. Koliko će još moći da izdrži to što izaziva toliko bola? "Nisam tako mislio."
     "Onda me prosvetli", promrmljao je oblar. "Umanji dubinu mog nerazumevanja."
     "Pokušavam da razumem vaš život. Toliko mnogo izdržavaš - veličanstveno je i to što možeš da pevaš. Ali nisam to mislio." Obgrlio je sebe kako ne bi pogrešno usmerio bes na Sundera. "Ovo nije kazna. Stanovnici Domaje nisu zločinci - ni izdajnici. Ne!" Pripremao sam odmazdu. "Vaši životi nisu pogrešni. Kob Sunca je pogrešna. To je zlo naneseno Domaji. Ne znam kako. Ali znam ko je kriv. Poglavar Kletnik - vi ga zovete Jeroth. To je njegovo delo.
     Sundere, protiv njega se može boriti. Slušaj me." Preklinjao je namrštenog oblara. "Protiv njega se može boriti."
     Sunder je piljio u Kovenanta koji se držao njemu nerazumljivih ideja i opažanja. Ali trenutak kasnije oborio je pogled. Kada je progovorio, u glasu mu se naslućivalo priznanje. "I plodno sunce je opasno, na neki način. Bolje ostanite na kamenu još neko vreme." Uzeo je nož i pošao da oplevi travu i korov oko svojih biljaka.
     Ah, Sundere, uzdahnuo je Kovenant. Hrabriji si nego što zaslužujem.
     Želeo je da se odmori. Kosti lobanje bolele su ga od iscrpljenosti. Otok na podlaktici je potpuno iščezao; ali koža je još bila modra, a zglobovi su ga boleli. Ipak, ostao je uspravan i okrenuo se da pogleda Linden zanemelu od užasa.
     Sedela je, piljeći u prazno. Usne su joj se od bola izvile u grimasu promašaja, duboko ličnog i bespomoćnog. Obgrlila je kolena, čvrsto stežući laktove šakama, kao da pokušava da se ukotvi u čvrstu smrtnost sopstvenih kostiju.
     Dok ju je gledao, kao da je prepoznao sopstveni prvi boravak u Domaji. Uložio je napor da nežno progovori. "U redu je. Razumem."
     Hteo je da doda: Ne dopusti da te to obuzme. Nisi sama. Postoje razlozi za sve ovo. Ali zaustavio ga je njen odgovor. "Ne, ne razumeš." Nije imala dovoljno ubeđenja čak ni za gorčinu. "Ne možeš da vidiš."
     Nije imao odgovor na to. Jednostavna istina u njenim rečima poricala je njegovu empatiju, ostavljajući ga da prepipava unutar sebe kao da je izgubio sve prste. Bespomoćan pred sopstvenom nesposobnošću, pred odgovornošću za terete koje nije mogao da ponese, skljokao se na stenu i ispružio sopstveni umor. Ona je bila tu jer je pokušala da mu spase život. Želeo je da joj nečim uzvrati, nekom pomoći, zaštitom, olakšanjem. Nekim odgovorom na njenu nametnutu strogost. Ali nije mogao ništa da učini. Nije mogao čak ni da drži otvorene oči.
     Kada je ponovo podigao pogled, rastinje sa obe strane rečnog korita i niz zapadne obale sve do same stene postalo je uznemirujuće gusto. Trava je mestimično već sezala do kolena. Upitao se kako će uopšte putovati pod ovim suncem. Ali tu brigu prepustio je Sunderu.
     Dok su dinjasti plodovi dozrevali na vreži, oblar je bio zauzet traganjem za divljim puzavicama. Sekao ih je na trake. Kada je bio zadovoljan sakupljenom količinom, vratio se na stenu i počeo da vezuje i plete lijane kako bi napravio mrežastu vreću.
     Dok je završio posao, sazreli su prvi ususimieli. Isekao ih je, spremio seme u džep i podelio sledovanje saputnicima. Kovenant je spremno prihvatio svoj deo, znajući da je njegovom telu potrebna hrana. Ali Sunder je morao da mune Linden kako bi joj privukao pažnju. Namrštila se na ususimiel kao da je sraman i prihvatila ga sa čemernim izrazom lca.
     Pošto su jeli, Sunder je uzbrao preostale dinje i stavio ih u vreću. Kao da je bio u vedrijem raspoloženju; možda mu je mogućnost da obezbedi hranu ojačala shvatanje koliko im je potreban; ili se možda sada manje plašio potere. Odlučno je objavio. "Moramo napustiti rečno korito. Ovde nećemo naći vodu." Pokazao je glavom ka istočnoj obali. "Isprva će biti naporno; ali kako drveće bude raslo, zaseniće tle i usporiće rast nižih biljaka. Ali pazite - rekao sam da i plodno sunce može biti opasno. Moramo oprezno putovati, inače ćemo zapasti u bilje koje nas neće osloboditi. Dok traje ovo sunce, putovaćemo danju, a spavaćemo samo noću."
     Kovenant je protrljao kraste na ruci i odmerio ivicu obale. "Jesi li pomenuo vodu?"
     "Čim nam snaga i sreća dozvole."
     Snaga, promrmljao je Kovenant. Sreća. Prvo mu je nedostajalo, a drugom nije verovao. Ali nije oklevao. "Hajdemo."
     Obojica su pogledala Linden.
     Polako je ustala. Nije podizala pogled; ali nemo je klimnula glavom.
     Sunder je upitno pogledao Kovenanta; ali Kovenant nije imao odgovor. Oblar je slegnuo ramenima, prebacio vreću preko ramena i pošao niz rečno dno. Kovenant ga je pratio, a Linden je išla za njim.
     Sunder je izbegavao travu i korov koliko je god bilo moguće sve dok nije stigao do mesta gde su obale bile manje strme. Tu je počeo da se vere naviše, zabijajući stopala u pesak.
     Morao je da rije kroz rastinje koje je oivičavalo padinu pre nego što je stigao na ravan teren. Kovenant je gledao sve dok oblar nije iščezao, a onda je i sam pokušao da se uspne. Pomogli su mu rukohvati od dugačkih, lelujavih busena trave. Posle nekoliko klizanja uspeo je da upuže u tunel koji je Sunder iskopao.
     Pažljivo je išao duž tunela paprati i grmlja koji je raskrčio Sunder. Bujno bilje otežavalo je napredovanje; morao je da ide četvoronoške. Osećao se opkoljen nečistim zelenilom, divljom ekstazom rastinja koje ga je gušilo, podmuklije od zidova. Nije mogao da savlada podrhtavanje mišića.
     Puzanje je pretilo da ga potpuno iscrpi; ali posle nekog vremena tunel se završio. Sunder je našao područje gde je paprat dopirala samo do pojasa, zasenjena gustom šikarom mladog granja. Kada su ga Kovenant i Linden dostigli, upravo je gazio po grmlju da napravi čistinu.
     "Imamo sreće", promrmljao je Sunder i pokazao glavom ka jednom od obližnjih stabala. Ličilo je na mimozu, visoko gotovo petnaest stopa; ali više neće rasti - pridavila ga je teška puzavica, debela bezmalo kao Kovenantova noga. Ova biljka imala je sjajnu, zelenu koru i nosila je grozd žutozelenih plodova pomalo nalik na papaju. "To je mirkplod."
     Mirkplod? - začudio se Kovenant, prisetivši se narkotične mase kojom su on i Linden bili zarobljeni kod Kamendola Mithil. "Kakva je to sreća?"
     Sunder je izvukao nož. "Plod je jedna stvar, a lijana sasvim druga." Povukao je Kovenanta za sobom i pošao ka puzavici, držeći bodež obema rukama. "Budi spreman", upozorio ju je. Onda je skočio uvis i zabio oštricu u biljku negde iznad glave.
     Nož je presekao lijanu kao meso. Kada je Sunder povukao oštricu, iz rane je linula bistra voda.
     Iznenađen, Kovenant je oklevao.
     "Pij!" obrecnuo se Sunder. Grubo je gurnuo Kovenanta pod mlaz.
     Kovenant je počeo da guta vodu koja mu je pljuskala na lice i u usta. Bila je sveža kao noćni vazduh.
     Kada je utažio dugu žeđ, Linden je zauzela njegovo mesto - pijući kao da panično želi nešto, bilo šta, što joj neće dalje vređati bolne nerve. Kovenant se uplašio da će lijana presušiti, ali kada se ona sklonila u stranu, i Sunder je stigao da se napije pre nego što je mlaz počeo da jenjava.
     Dok je voda trajala, saputnici su je upotrebili da operu ruke i speru deo prašine sa odeće. Onda je oblar prebacio vreću preko ramena. "Moramo nastaviti. Sve što je nepokretno nalazi se u opasnosti pod ovim suncem." Da bi to i dokazao, podigao je stopalo i pokazao im kako je trava pokušala da mu se obmota oko članaka. "A i Jahač je napolju. Putovaćemo što bliže reci, koliko god to tle i sunce dozvole."
     Pokazao je ka severu. U tom pravcu, van senke šiblja, ležao je prostrani otkos sive trave; dopirala je do grudi i rasla i dalje. Ali posle se pretapala u drveće, neravnomernu mešavinu hrastova, javora, eukaliptusa i sekvoje. "Tle je veoma raznorodno", objasnio je Sunder, "i na njemu raste ono što mu odgovara. Ne mogu predvideti na šta ćemo naići. Ali trudićemo se da ostanemo pod drvećem, u hladu." Pregledajući teren kao da očekuje da vidi Jahača, počeo je da se probija kroz gustu travu.
     Kovenant ga je nesigurno pratio, a Linden je išla za njim.
     Kada su se približili drveću, ruke su mu bile prekrivene tankim ogrebotinama od grubih listova; trava mu se već talasala nad glavom.
     Ali kasnije, kao što je Sunder predvideo, senka pod drvećem zadržala je ostalo rastinje u prirodnijim razmerama. A drveće je vodilo u šumu čak još više zasenjenu kiparisima, rascvetalim dudovima i drvećem nalik na javor, sa žutim listovima, koje je Kovenant u trenutku prepoznao - zlatan. Prizor dostojanstvenog drveta, koje je narod Domaje nekada tako duboko poštovao, kako sada raste kao marioneta Kobi Sunca, izazvao je u njemu gnev koji je pulsirao kao vrtoglavica u čeonim kostima.
     Okrenuo se da podeli bes sa Linden. Ali ona je bila obuzeta svojim potrebama i nije ga ni primećivala. Pogled joj je bio pun jada; oči kao da su joj se trzale od svega što ju je okruživalo, kao da nije mogla da zanemari krike drveća. Ni ona ni Kovenant nisu imali drugog izbora do da ostanu u pokretu.
     Ubrzo posle podneva Sunder se zaustavio u šumarku ispod bujne vrbe. Tu su podelili obrok ususimiela. Kasnije, pola milje dalje, naišli su na novu puzavicu mirkploda. Sve to je održavalo Kovenanta uprkos stalnoj slabosti. Ipak, sredinom popodneva stigao je do kraja snaga. Konačno je pao na zemlju i dopustio sebi da nepomično leži. Svi mišići su mu bili kao blato; glavu mu je oklopio šlem iscrpljenosti koji mu je sužavao vidno polje i kvario ravnotežu. "Dosta je", promumlao je. "Moram da se odmorim."
     "Ne možeš", odvratio je oblar. Zvučao je udaljeno. "Sve do zalaska sunca - ili dok ne naćemo ogoljeno tle."
     "Mora", dahtala je Linden. "Nije mu se vratila snaga. Onaj otrov je još u njemu. Mogao bi da ga opet uhvati."
     Trenutak kasnije, Sunder je promrmljao. "Vrlo dobro. Ostani sa njim - čuvaj ga. Ja ću potražiti bezbednije mesto." Kovenant je čuo kako se udaljava kroz grmlje.
     Nateran oblarevim upozorenjem, Kovenant se odvukao u senku velikog zlatana i seo naslonjen na stablo. Neko vreme je sedeo sklopljenih očiju, plutajući na širokim talasima umora.
     Linden ga je prizvala k svesti. Mora da je bila umorna, ali nije mogla da se odmori. Koračala je oko njega, stežući šakama laktove, tresući glavom kao da gorko raspravlja sa samom sobom. Neko vreme ju je posmatrao, pokušavajući da istisne slabost iz očiju. Onda se oprezno oglasio. "Kaži mi u čemu je problem."
     "To je najgore." Njegov zahtev pokrenuo je bujicu reči; ali kao da je pre govorila sebi nego njemu. "Sve je strašno, ali ovo je najgore. Kakvo je to drvo?" Pokazala je ka stablu kraj kojeg je sedeo.
     "Zove se zlatan." Uznemiren sećanjima, dodao je: "To drvo su nekada smatrali veoma naročitim."
     "To je najgore." Ubrzala je korak. "Sve je na mukama. U tolikom bolu..." Glas je počeo da joj podrhtava. "Ali ovo je najgore. Svi zlatani. Iznutra su u plamenu. Kao inkvizicija." Grčevito je šakama pokrila očajno lice. "Trebalo bi im prekratiti muke."
     Prekratiti...? Pomisao ga je prepala. Kao Sunderovoj majci? "Linden", oprezno je rekao, "reci mi u čemu je problem."
     Naglo se okrenula ka njemu u iznenadnom besu. "Jesi li gluv koliko i slep? Zar ništa ne osećaš? Rekla sam da su u bolovima! Trebalo bi im prekratiti muke!"
     "Ne." Netremice je dočekao njen bes. To je Kevin učinio. Srce mu se slomilo od Domajine nevolje. Zato je prizvao Obred Obesvećenja, u pokušaju da istera zlo time što bi uništio ono što voli. Kovenant se trgao od sećanja koliko je i sam bio blizu da pođe istim putem. "Ne možeš se tako boriti protiv poglavara Kletnika. On samo to i čeka."
     "Nemoj mi to govoriti!" proderala se. "Neću da slušam. Ti si gubavac. Zašto bi ti mario za bol? Neka čitav svet vrišti! Tebi to nište neće značiti." Naglo se bacila na zemlju i sela kraj drveta kolena privučenih do grudi. "Ne mogu više da trpim." Lice joj se grčilo od suzdržanog plača. Pognula je glavu i sela ruku ukočeno ispruženih preko kolena. Šake je stisnula u pesnice, uprazno stežući vazduh. "Ne mogu."
     Srce ga je zabolelo od pogleda na nju. "Molim te", šapnuo je. "Reci mi zašto te ovo toliko boli."
     "Ne mogu da ga isključim." Šake, ruke, ramena - svaki deo tela bio joj je ukočen u grču prokletstva i prokletničkog gneva. "Sve se dešava meni. Vidim - osećam - drveće. U sebi. Suviše je lično. Ne mogu da podnesem. Ubija me."
     Kovenant je želeo da je dodirne, ali nije se usudio. Bila je suviše ranjiva. Možda bi osetila lepru u dodiru njegovih prstiju. Za trenutak se nosio sa željom da joj ispriča o Kevinu. Ali možda bi priču shvatila kao poricanje njenog bola. Ipak, morao je da joj pruži nešto.
     "Linden", rekao je, ječeći u sebi zbog mučnosti onoga što je smerao da kaže, "kada nas je prizvao ovamo, Kletnik mi se obratio. Ti ga nisi čula. Reći ću ti šta mi je kazao."
     Ruke su joj se uznemireno pokrenula, ali nije ništa odgovorila. Posle trenutka dvoumljenja, počeo je da joj ponavlja staru mržnju Opakog.
     Ah, još si tvrdoglav.
     Setio se svake reči, svake kapi otrova, svakog nagoveštaja prezira. Sećanje mu se vraćalo kao geas, nadjačavajući gađenje, otupljujući mu srce. Ipak nije ni pokušao da prekine. Želeo je da ona čuje sve. Pošto nije mogao da joj olakša muku, pokušao je da joj prenese svoje osećanje cilja.
     Ti ćeš biti oruđe moje pobede.
     Dok su je zasipale reči, povukla se u sebe - obavila ruke oko kolena, zagnjurila lice u njih - povlačila se od njegovih reči kao užasnuto dete. Pred tobom je veće očajanje nego što tvoje bedno smrtničko srce može da podnese! Ipak, dok je deklamovao, osećao je da ga ona jedva čuje, da je njena reakcija lična, posledica stvari koje on ne zna o njoj. Napola je očekivao da će se slomiti i početi da nariče. Izgledala je lišena najobičnijeg nagona za usamljenošću. Mogla je da pomogne sebi besom na Opakog, kao on; ali takav ventil, izgleda, nije imao uticaja na njenu složenu patnju. Sedela je sklupčana, drhteći iznutra, i nije davala glasa od sebe.
     Konačno, više nije mogao da podnese pogled na nju. Otpuzao je napred, kao da sebe proklinje i seo pored nje. Odlučno joj je otrgao desnicu iz stiska i zamenio je svojom troprstom šakom, tako da nije mogla da porekne njegovu osakaćenu ljudskost, osim ako popusti kontrolu nad sobom. "Gubavci nisu neosetljivi", tiho je rekao. "Samo telo je neosetljivo. Ostatak to nadoknađuje. Želim da ti pomognem, a ne znam kako." U sebi je šaputao: Nemoj sebi nanositi bol.
     Nekako je, dodirom, ili empatijom u glasu, uspeo da dopre do nje. Kao ogromnim naporom volje, počela je da opušta mišiće, da razvezuje čvorove strepnje. Drhtavo je udahnula i opustila ramena. Ali i dalje ga je držala za ruku, stežući mesto nekadašnjih prstiju kao da je ta amputacija jedini deo njega koji može da razume.
     "Ne verujem u zlo." Glas kao da joj je grebao grlo i izlazio zamrljan krvlju. "Ljudi nisu takvi. Ovo mesto je bolesno. Poglavar Kletnik je nešto što si ti izmislio. Ako možeš da okriviš nekoga za bolest, umesto da je prihvatiš takvu kakva je, onda uspevaš da izbegneš odgovornost. Ne moraš pokušavati da okončaš bol." Reči su predstavljale optužbu; ali ona ju je poništavala stežući mu ruku. "Čak i ako je ovo san."
     Kovenant nije mogao da odgovori. Ako odbija da prizna postojanja sopstvenog unutrašnjeg Opakog, kako da je ubedi? I kako da makar pokuša da je zaštiti od manipulacija poglavara Kletnika? Kada je naglo povukla ruku i ustala kao da beži od značaja stiska, gledao je za njom srca punog bola usamljenosti, nerazlučivog od straha.









9. REČNI PUT
     Sunder se ubrzo vratio. Ako je i primetio Lindeninu napetost dok je stajala bleda i uspravna, leđima okrenuta Kovenantu, nije tražio objašnjenje. Tiho je objavio da je našao mesto gde će moći bezbedno da se odmore do narednog jutra. Onda je ponudio ruku Kovenantu.
     Kovenant je prihvatio pomoć i pustio da ga povuče na noge. Mišići su mu bili kao pepeo u udovima; ali naslonjen na Sunderovo rame mogao je da pređe pola milje do stenovitog tla. Bilo je prikriveno visokim grmljem koje je davalo bar nekakvu zaštitu od otkrivanja. Pružen na grubom kamenu, Kovenant se prepustio snu tokom ostatka popodneva. Posle večere od ususimiela, iznenadio je sebe jer je prespavao čitavu noć.
     Uprkos tvrdom krevetu, nije se budio sve do tik posle svitanja. Dotad je Sunder već raščistio nov komadić tla i posadio novu turu dinja.
     Kada je Kovenant ustao, Linden mu se pridružila. Izbegavajući njegov pogled, kao da ne može da podnese prizor njegovih misli, njegovu brigu za nju, njegova suprotna verovanja, nemo ga je pregledala, a onda objavila da nema groznicu i da je spreman za putovanje. Videla je nešto što ju je uznemirilo, ali nije rekla šta je posredi, a on nije pitao.
     Čim je Sunderov novi usev sazreo, on je dopunio zalihu semenja i dinja. Onda je poveo Kovenanta i Linden dalje kroz grmlje.
     Reka Mithil skretala je ka severozapadu i oni su nastavili da je slede onoliko blizu koliko je teren dozvoljavao. U početku su sporo napredovali; put im je preprečavao splet bršljana koji je pretio da nadvlada čak i oblareve snage. Ali posle bršljana naišli su na duboku šumu banjana i hod im je postao lakši.
     Drugi dan plodnog sunca podigao je banjane do visina daleko većih nego što je Kovenant verovao da je moguće. Između stabala su se prostirali široki prolazi i trgovi; gorostasne prepletene grane izvijale su se i pružale kao visoke tavanice i ogromni stubovi svečane dvorane u Veselkamenu - ili džinovske pećine Korena Zemlje pod Melenkurion Nebozorom. Ali dejstvo je pre bilo zlokobno nego veličanstveno. Svaka grana i stablo kao da su se patili pod sopstvenom težinom.
     Kovenant je nekoliko puta začuo tutnjavu kopita u daljini, ali nije video ništa.
     Sledećeg dana naišli su na posledice sunčeve nekrotične plodnosti. Sredinom prepodneva obreli su se u području koje je, samo dan ranije, bilo šumarak kedrova visokih više stotina stopa. Ali sada je izgledalo kao prizor uništenja.
     Negde tokom noći drveće je počelo da pada; a svaki div je u padu lomio druge. Sada je čitav kraj bio pretvoren u haos slomljenog drveta - stabla i grane iščupani, slomljeni, zdrobljeni. Troje saputnika provelo je čitav dan probijajući se kroz ruševine.
     Pred zalazak sunca provlačili su se kroz padinu obraslu vresom koji se njihao na vetru dvostruko viši od njih. Sunder je bodežom napao stabljike deblje od čoveka i konačno uspeo da raščisti dovoljno prostora da svi legnu. Ali ni tada nije mogao da počine; bio je prenapet od strepnje. Dok su jeli, Kovenant je ćutao; Linden, povučena u sebe, kao da nije bila svesna oblarevog prisustva. Ali kasnije ga je Kovenant upitao šta ga muči.
     Sunder je mračno odgovorio. "Nisam našao kamen. Mesec kopni i neće se dovoljno probiti kroz ovaj vres da bi mi pomogao u traganju. Ne znam kako da izbegnem Maridovu sudbinu."
     Kovenant se za trenutak zamislio. "Ja ću te nositi", rekao je. "Ako sam ja zaštićen, i ti bi trebalo da budeš bezbedan."
     Oblar se složio ukočenim sleganjem ramena, ali nije se opustio. Kovenantova ponuda narušila je opreznost usađivanu u njega čitavog života. "Mislim da će sve biti u redu", tiho je rekao Kovenant. "Bio sam u pravu za alianthu, zar ne?"
     Umesto odgovora, Sunder se spremio za spavanje. Ali kada se Kovenant nakratko probudio tokom noći i osvrnuo se, video je oblara kako zuri u tamu vresišta kao čovek koji se oprašta od sopstvenog vida.
     Svi su ustali u samo praskozorje. Zajedno su išli kroz vres sve dok nisu našli proređeno mesto sa kojeg se videlo istočno obzorje. Od prethodne večeri vetar je postao jači i hladniji. Kovenanta je obuzela tiha jeza iščekivanja. Možda obuća ne štiti njega i Linden; možda su samo prirodno imuni na Kob Sunca. U tom slučaju...
     Nisu imali vremena da traže drugo rešenje. Sunce samo što nije izišlo. Linden je preuzela vreću sa dinjama. Kovenant se pognuo da bi mu se Sunder popeo na leđa. Svi su se okrenuli ka istoku. Kovenant je jedva primorao sebe da ne zadržava dah.
     Sunce se podiglo u plamenom plavetnilu, optočeno safirnim oreolom. Sijalo je samo za trenutak. Onda su crni oblaci počeli da se valjaju ka zapadu kao prethodnica napada.
     "Sunce kiše." Sunder je s naporom otrgao prste sa Kovenantovih ramena i spustio se na zemlju. "Sada", zastenjao je još stegnutih grudi, "sada ćemo konačno početi brže da napredujemo. Ako i ne izigramo poteru potpuno, bar ćemo živeti nešto duže."
     Smesta je krenuo ka reci i počeo žurno da se probija kroz vres kao da juri za oblacima.
     Kovenant se okrenuo ka Linden na sve jačem vetru. "Je li on dobro?"
     "Da", nestrpljivo je odgovorila. "Naša obuća zaustavlja Kob Sunca." Kada je klimnuo glavom u znak olakšanja, požurila je za Sunderom.
     Vres se još neko vreme prostirao ka zapadu, a onda se naglo pretvorio u gustiš kvrgavog grmlja visokog koliko i drveće duž obale. Oblaci su im stigli nad glave i počeli da ispuštaju prve kapi kiše, a Sunder je krenuo pravo u visoko grmlje. Uz put je sekao i lomio čvrste grane u dužini od gotovo osam stopa i sekao dugačke komade puzavica, koje je vukao dalje za sobom. Kada je prikupio pune ruke, predao je naramak saputnicima i nastavio da prikuplja drvo iste dužine.
     Kada su stigli nadomak rečnog korita, samo komadić zapadnog neba ostao je vedar.
     Sunder je požurio do ivice obale. Tu je pripremio prostor za rad. Sledeći njegova škrta uputstva, mada nisu znali šta smera, Kovenant i Linden su mu pomogli da očisti granje i lijane od grančica i lišća. Onda su drvo složili po dužini, a Sunder ga je povezao lijanama. Kada je završio, dobio je čvrstu kamaru, deblju nego što je mogao da obuhvati rukama.
     Vrhovi žbunja počeli su da se povijaju pod vetrom. Teške kapi kiše udarale su o lišće i stvarale stalan šum u rastinju. Ali Sunder kao da je zaboravio na žurbu. Seo je i smestio se što je udobnije mogao.
     "Šta sad?" upitao je Kovenant nešto kasnije.
     Sunder je pogledao njega, pa Linden. "Znate li da plivate?"
     Oboje su klimnuli glavom.
     "Onda ćemo čekati da reka naraste."
     Kovenant je zatreptao da razbistri pogled. Prokletstvo, promrmljao je. Splav.
     Dobra zamisao. Tok Mithila daće im veću brzinu nego što bi mogli da postignu potujući kopnom. A Sunderov splav pružiće im oslonac da se ne bi premorili. Oblar je onoliko žurio jer bi pod punom težinom kiše bilo daleko teže uravnotežiti mali splav. Kovenant je klimnuo glavom. Sunder je bio daleko sposobniji vodič nego što su zasluživali.
     Linden je sela pored splava i obavila kolena rukama. "Biće hladno", rekla je ravnim glasom.
     Bila je u pravu; kiša je već bila ledena. Ali Kovenant je to zanemario i pošao da pogleda rečno dno.
     Od tog prizora postao je sumnjičav. Korito je bilo zagušeno rastinjem gotovo do ivice. Nije znao koliko će vremena trebati vodi da naraste; ali kada stigne, drveće i grmlje će je učiniti veoma opasnom.
     Dok im je Sunder delio sledovanje ususimiela, Kovenant je nastavio da proučava reku. Kiša je sada bila mirna i jaka; udarala je po rastinju sa zvukom vodopada, a vazduh je postepeno tamneo; ali dovoljno je video da razabere prvi blatnjav curak Mithila. Prvo se pobojao da će voda presporo rasti. Ali guštara ga je navela da pogrešno proceni snagu oluje. Pljusak je jačao - iz časa u čas. Kiša je zvučala kao ogromna zver koja ce bacaka po guštari.
     Voda je počela brže da teče. Izvijajući se kao zmijsko gnezdo, tok je klizio kroz drveće, jurio grgoljeći i pljuskajući kroz gustiš. Ceo ovaj kraj Južnih Zaravni slivao se u vodeni tok. Kovenant je jedva završio jelo kada se sa vodotokom desila nagla promena. Struja je bez upozorenja gotovo skočila naviše, napred, kao grabljivac u napadu; deo grmlja se pomerio.
     Imalo je plitak koren. Struja ga je otrzala. Brzo se hvatalo između drveća i očajnički visilo tamo usred vodene struje. I samo drveće počelo je da se pretura.
     Uskoro je iščupano drveće i granje ispunilo reku koja je nezadrživo napredovala. Voda je jurila snagom lavine. Kiša se survavala u Mithil koji je vidljivo rastao i brzao. Korak po korak, čistio je svoje korito.
     Kada je voda doprla do polovine obala, Sunder je ustao. Nekoliko trenutaka se pozabavio pričvršćivanjem oskudnog poseda, a onda se popeo na splav i čvrsto privezao vreću sa dinjama.
     Kovenantu su se grudi stegle od straha. "Suviše je opasno!" povikao je kroz kišu. "Razneće nas na komade!" Ja sam gubavac!
     "Ne!" uzvrato je Sunder. "Plovićemo sa strujom - zajedno sa drvećem! Ako te rizik plaši, moraćemo da čekamo! Reka se neće očistiti do jutra!"
     Kovenant je pomislio na Jahača, na bića za koja je znao da mogu osetiti prisustvo belog zlata. Pre nego što je stigao da odgovori, oglasila se Linden. "Poludeću ako budem morala da sedim ovde!"
     Sunder je uhvatio jedan kraj splava. "Držite se za drvo, inače ste izgubljeni!"
     Ona se smesta sagla do drugog kraja kamare, zgrabila grane i podigla ih.
     Nemo kunući, Kovenant se postavio kraj nje i pokušao da uhvati mokro granje. Neosetljivi prsti pretili su da ga izdaju; nije bio siguran u stisak.
     "Moramo biti potpuno usklađeni!" upozorio je Sunder. "Pravo u središte!"
     Kovenant je zastenjao u znak razumevanja. Želeo je da zastane i izvrši VPE. Vodeni tok izgledao je kao bezdan pred njegovom spremnom vrtoglavicom.
     Sledećeg trenutka Sunder se proderao: "Sada!" - i bacio se ka ivici.
     Vatru mu paklenu! Splav se trgao od Kovenanta kad su ga Sunder i Linden gurnuli napred. Morao je da krene.
     Sunder je skočio u vodu. Splav je skliznuo preko ivice. Kovenanta je stisak povukao sa obale. Uz strašan trzaj sručio se u vodu.
     Udar mu je otrgao nesposobne prste od splava. Mithil ga je poneo i potopio. Tumbao se u vodotoku, izgubio se u prevrtanju i gušenju. Trenutak panike mu je zamračio mozak. Mlatarao je rukama ne znajući kako da dospe na površinu.
     Neki još ukorenjeni grm zakačio ga je po nozi bolnim udarcem. To ga je ispravilo. Zabatrgao se naviše.
     Probio se kroz površinu uz bezglasni krik.
     U metežu pljuska bio je gluv za sve osim za vazduha, strah, struju koja mu je udarala u lice i ledeni plamen vode. Hladnoća mu je ukočila mozak.
     Ali čuo je panični krik. "Kovenante!"
     Hitnja Lindeninog glasa doprla je do njega. Boreći se sa težinom obuće, izvio je glavu i ramena nad divlje ključanje vode i počeo da pretražuje tamu.
     Pre nego što je ponovo potonuo pod vodu, krajičkom oka primetio je splav.
     Bio je blizu, desetak stopa nizvodno. Kada se ponovo vratio na površinu, zaplivao je niz reku.
     Nečija ruka ga je tražila. Bacio se napred i troprstom šakom zgrabio Linden za doručje. Neosetljivim prstima nije mogao da se drži. Voda mu se sklopila nad glavom.
     Osetio je njenu šaku na podlaktici kako ga vuče ka splavu. Napipao je jednu granu i uspeo da se privuče do grubog plovila.
     Njegova težina poremetila je Sunderu kontrolu nad splavom. Svežanj je počeo da se okreće. Kovenant je imao utisak stravične brzine. Obale su se samo nazirale; jurile su kraj njega dok se vitlao sa bujicom.
     "Jesi li dobro?" povikala je Linden.
     "Da!"
     Zajedno su se borili sa hladnom vodom, pomažući Sunderu da ispravi splav.
     Kiša ih je potapala, čineći ih slepim i nemim. Bujica je neprestano pokušavala da im otme spav. Stalno su morali da se ponovo i ponovo iskobeljavaju iz pretećih brzaka i izbegavaju drveće koje se survavalo niz reku kao galije. Samo je širina Mithila sprečavala stvaranje brana na svakoj krivini.
     A voda je bila hladna. Kao da im je isisavala mišiće, izvlačeći im snagu i toplotu. Kovenant je osećao da mu se kosti pune ledom. Uskoro je jedva držao glavu nad vodom, jedva se držao za drvo.
     Ali kako je reka rasla, površina se sve manje kovitlala. Tok se nije usporio; ali porast nivoa umanjio je uticaj neravnog dna i obala. Postalo je lakše upravljati splavom. Sledeći Sunderova uputstva, počeli su da na smenu leže na splavu, dok je ostalo dvoje upravljalo, čime su odlagali nastupanje krize iscrpljenosti.
     Kasnije je voda postala pitka. Kovenantu je još ostajao sloj peska na zubima; ali kiša i slivanje vode polako su razbili blato i očistili Mithil.
     Povremeno se čulo prigušeno tutnjanje nalik na odjek bitke. Nije ličilo na grmljavinu; nisu ga pratile munje. Ipak se probijalo kroz bučno klokotanje kiše.
     Bez upozorenja, oštro krckanje ispunilo je vazduh. Džinovska senka nadvila se nad njima. Struja je u poslednjem času skrenula splav ispod ogromnog drveta koje se rušilo. Previsoko za svoj koren, preopterećeno težinom oluje, drvo se istrglo iz vresišta i palo u reku.
     Sada se isti zvuk čuo sa svih strana, blizu i daleko. Mithil je presecao područje džinovskog drveća; buka njihovog uništenja neprekidno se prolamala.
     Bojao se da će neko od njih pogoditi splav ili zapreprečiti reku, ali to se nije desilo. Stabla koja su padala preko Mithila samo su preprečavala tok, ne zaustavljajući ga. A onda je buka njihovog rušenja stala da slabi, kako je reka ostavila to područje za sobom.
     Kiša je nastavljala da pada kao da se nebesa ruše. Kovenant se smestio na jednom kraju splava i koristio težinu čizama da određuje pravac. Napola ukočeni od studeni, sve troje su plovili kroz dan koji kao da nije imao meru ni kraj. Kada je kiša počela da jenjava, ta činjenica nije prodrla kroz njegovu zatupljenost. Pošto su oblaci počeli da se vraćaju sa istoka, otkrivajući čisto večernje nebo, zijao je u otvoreni prostor kao da mu je taj jezik postao stran.
     Saputnici su zajedno otplutali do obale kao umiruća riba i ispuzali iz vode. Sunder je nekako smogao snage da osigura splav kako ga rast reke ne bi odneo. Onda se pridružio Kovenantu i Linden u zaklonu džinovskog gustiša štira i skljokao se na zemlju. Isceđeni crni oblaci otklizili su ka zapadu; sunce je zalazilo, veličanstveno u narandžastim i crvenim prelivima. Suton se zgušnjavao u veče.
     "Vatra." Lindenin glas je drhtao; tresla se od glave do pete. "Moramo zapaliti vatru."
     Kovenant je otrgao um iz blata u kome je ležao i podigao glavu. Potresale su ga duge vibracije jeze; mišići su mu se ukočili od drhtanja. Sunce čitavog dana nije obasjavalo Zaravni i noć je bila jasna kao savršeni led.
     "Da", odgovorio je Sunder kroz stegnute zube. "Moramo zapaliti vatru."
     Vatru. Kovenant se zgrčio u sebi. Bio je suviše smrznut da bi osećao išta drugo sem užasa. Ali potreba je bila jasna, a on nije mogao da podnese pomisao na krv. Da bi preduhitrio oblara, podigao se na sve četiri, iako je imao utisak da mu smrznute kosti klepeću. "Ja ću."
     Zagledali su se. Ćutanje je bilo prekinuto samo ledenim vetrom koji se provlačio kroz gustiš i prigušenim drhtavim disanjem. Sunderov izraz lica pokazivao je da ne veruje u Kovenantovu snagu, da ne želi da se odrekne odgovornosti za svoje saputnike. Ali Kovenant je ponavljao u sebi - Nećeš se otrgnuti od mene - i nije popuštao. Trenutak kasnije Sunder mu je pružio orkrest.
     Kovenant ga je prihvatio drhtavom troprstom šakom, spustio ga na prsten i zagledao se u njega. Ali nije uspeo. Čak ni za deset godina nije uspeo da se oduči od instinktivnog straha od moći.
     "Požuri", šapnula je Linden.
     Da požurim? Pokrio je lice levicom u naporu da sakrije groznicu. Pakla mu krvavog. Nije imao snage. Orkrest mu je nepomično ležao u pesnici; nije mogao ni da se usredsredi na njega. Ne znaš koliko mnogo tražiš.
     Ali nužda je bila neporeciva. Bes mu se postepeno zgušnjavao. Postao je krut i sudario se sa jezom. Gnev nerazlučiv od bola i iscrpljenosti postepeno se uobličio u krug prstena. Sunčev Kamen nije imao života u sebi; baš kao ni belo zlato. Dao im je svoj život. Nije bilo drugog rešenja.
     Nemo kunući, lupao je pesnicom po blatu.
     Beli plamen je blesnuo u orkrestu: oganj je suknuo iz prstena kao da se metal pretvorio u pojas srebrne magme. U trenutku mu je čitava ruka zaplamtela.
     Podigao je pesnicu i mahnuo vatrom kao obećanjem osvete protiv Kobi Sunca. Onda je ispustio Sunčev Kamen. Zgasnuo je; ali prsten je nastavio da plamti. Prigušenim glasom je pozvao: "Sundere!"
     Oblar mu je istog časa dodao mrtvu granu štira. Zgrabio je troprstom šakom mokro drvo; ruka mu se tresla dok je utiskivao beli plamen u drvo. Kada ga je spustio, gorelo je.
     Sunder je dodao još drva, a onda kleknuo da neguje slabačku vatru. Kovenant je zapalio novu granu, pa treću i četvrtu. Sunder je hranio vatru lišćem i grančicama i pažljivo duvao u plamen. Malo kasnije je objavio: "Dovoljno je."
     Kovenant je jeknuo i u trenutku ispraznio um, a oganj iz prstena povukao se u tamu. Nad gustišom se sklopila noć i obgrlila slabo žuto svetlo i dim iz vatre.
     Uskoro je počeo da oseća toplotu na licu.
     Sav skljokan iznutra, pokušao je da proceni posledice onoga što je učinio, da izmeri emocionalne tragove moći.
     Ubrzo je oblar doneo vreću sa dinjama sa splava i podelio sledovanje ususimiela. Kovenant je bio preslab da bi jeo; ali telo mu je reagovalo i bez njegove volje. Sedeo je kao kip, sa vlagom koja se izvijala sa odeće, i tupo posmatrao prazninu svoje duše.
     Kada je završila sa jelom, Linden je odbacila ljuske. Odsutno je progovorila, zagledana u plamen. "Mislim da neću izdržati još jedan ovakav dan."
     "Imamo li izbora?" Sunderov pogled bio je tup od slabosti. Sedeo je blizu toplote, kao da su mu kosti žedne vreline. "Prapoglavar želi u Veselkamen. Vrlo dobro. Ali udaljenost je ogromna. Ako odbijemo pomoć reke, morali bismo da putujemo pešice. Do na-Mhoramovog Konaka trebalo bi nam mnogo mesečevih mena. Ali bojim se da ne bismo ni stigli. Kob Sunca je suviše opasna. A tu je i potera."
     Položaj Lindeninih ramena pokazivao je njeno mišljenje. Trenutak kasnije, napeto je upitala. "Koliko još?"
     Oblar je uzdahnuo. "Niko ne može predvideti Kob Sunca", rekao je prigušenim glasom. "Kažu da je pre dva pokolenja svako novo sunce sijalo pet, šest, pa čak i sedam dana. Ali sunce od četiri dana je danas već neuobičajeno. A sopstvenim očima sam video samo jedno sunce koje je trajalo manje od tri."
     "Još dva dana", promrmljala je Linden. "Blagi Bože."
     Neko vreme su ćutke sedeli. Onda su se, po prećutnom sporazumu, oboje podigli da prikupe drvo za vatru. Pretražujući gustiš, prikupili su dovoljnu količinu grmlja i granja. Potom se Sunder opružio na zemlju. Ali Linden je ostala da sedi pored vatre. Kovenant je postepeno kroz otupljenost postao svestan da ga ona proučava.
     Upitala je glasom gotovo namerno neosećajnim. "Zašto ti smeta kad koristiš prsten?"
     Groznica mu se povukla, ostvaljući samo tragove jeze duž kostiju. Ali misli su mu još bile ispunjene odjecima besa. "Teško je."
     "Na koji način?" Uprkos strogosti, njen izraz lica govorio je koliko želi da razume. Možda joj je bilo neophodno da razume. Osećao je u njoj dugu priču o samokažnjavanju. Bila je lekar koji muči sebe da bi izlečio druge, kao da je spoj tog dvoga nužna srž svega.
     Na njeno složeno pitanje dao je najjednostavniji mogući odgovor. "Moralni."
     Za trenutak su se gledali, pokušavajući da razumeju jedno drugo. Onda se, neočekivano, oglasio oblar. "Sada si konačno, Prapoglavaru", promrmljao je, "izgovorio reč koju mogu da razumem." Glas kao da mu se dizao iz mokrog drveta i vatre. "Bojiš se i snage i slabosti, i moći i nedostatka moći. Bojiš se da ćeš biti u nuždi - i da će ti neko u nuždi pomoći. Kao i ja.
     Ja sam oblar - dobro poznajem takav strah. Kamendol poverava svoje živote oblaru. Ali u ime tih života, tog poverenja, on mora da proliva krv svog naroda. Oni koji veruju, moraju biti žrtvovani da bi se poverenje ostvarilo. Zato poverenje postaje pitanje krvi i smrti. Zato sam pobegao iz svog doma" - lak drhtaj žaljenja u njegovom glasu oslobodio je od svake optužbe ono što je upravo izgovorio - "da služim čoveka i ženu kojima ne mogu da verujem. Sada znam kako da vam verujem i zato sam oslobođen tereta poverenja. Između nas postoji ponor koji zahteva od mene da prolijem vaše živote. Ili da žrtvujem svoj."
     Dok je slušao Sunderov glas i vatru, Kovenant je izgubio deo straha. Obuzelo ga je osećanje srodstva. Ovaj ogorčeni Kamendolac, ispunjen sumnjom u sebe, toliko je propatio, a ipak je očuvao tako mnogo od svoje ličnosti. Posle duge pauze, Kovenant je odlučio da prihvati ono što je Sunder rekao. Nije mogao da sam snosi svaku cenu. "U redu", šapnuo je ne glasnije od noćnog vetra u gustišu. "Sutra uveče ćeš ti zapaliti vatru."
     "To je dobro", tiho je odvratio Sunder.
     Kovenant je klimnuo glavom. Ubrzo je zatvorio oči. Umor ga je oborio na zemlju pored vatre. Želeo je da spava.
     Ali Linden mu je privukla pažnju. "To nije dovoljno", kruto je rekla. "Stalno govoriš kako želiš da se boriš protiv Kobi Sunca, a jedva uspevaš da zapališ vatru. To je isto kao da se bojiš da protrljaš dva štapića. Treba mi bolji odgovor od toga."
     Razumeo ju je. Kob Sunca - sposobna da muči i samu prirodu po svojoj ćudi - sigurno ne može biti pobeđena nečim tako tričavim kao što je prsten od belog zlata. Nije verovao moći zato što nikakva moć nije dovoljno velika da ispuni njegovu želju. Da isceli svet. Izleči lepru. Premosti usamljenost koja mu je ugrožavala sposobnost za ljubav. Trudio se da ne zvuči grubo. "Onda ga nađi. Niko to ne može učiniti umesto tebe."
     Nije odgovorila. Kao da su je njegove reči gurnule nazad u izdvojenost. Ali bio je suviše umoran da se nadmudruje sa njom. Već je počeo da se gubi. Kada se smestila za spavanje, prepustio se žuboru reke i utonuo u san.

     Probudio se ukočen i smrznut kraj gomile mrtvog ugljevlja. Zvezde su izbledele; u svetlu praskozorja brzi Mithil izgledao je mračan i hladan, neumitan kao susnežica. Nije verovao da će preživeti još jedan dan u reci.
     Ali, kao što je Sunder rekao, nisu imali izbora. Drhteći od jezivog iščekivanja, probudio je saputnike. Linden je bila bleda i unezverena i izbegavala je da pogleda reku kao da ne može podneti pomisao na nju. Zajedno su pojeli oskudan doručak i stali na stenu da sačekaju svitanje. Kao što su i očekivali, sunce je izišlo u plavom sjaju, a zlokobni oblaci počeli su da se valjaju sa istoka. Sunder je rezignirano slegnuo ramenima i pošao da ponovo veže za splav sve manju vreću dinja.
     Zajedno su porinuli svežanj drveta. Ledena voda pržila je Kovenantu dah u plućima; ali borio se sa hladnoćom i težinom čizama svojom starom, gubavačkom nepomirljivošću i preživeo je prvi šok.
     Počela je kiša. Tokom noći reka se malo smirila; očistila se od plivajućeg grmlja i drveća i narasla je preko nivoa najgorih virova. Ali kiša je bila jača, sa više vetra za sobom. Kapi su padale u naletima sve dok nisu počele da udaraju kao gradonosni vihori. Talasi kiše su se utapali u vodu uz vreo, cvrčeći zvuk.
     Pljusak je uskoro počeo da muči saputnike. Nisu mogli da izbegnu vlažnu, sveprisutnu hladnoću. Kovenant bi povemeno ugledao kako blesak munje u daljini raskida tamu; ali neprekidno udaranje kiše po površini reke prigušivalo je svaku grmljavinu. Uskoro su mu mišići postali toliko olovni, a nervi toliko utrnuli da nije više mogao da se drži za splav. Zavukao je ruku duboko među granje, savio lakat preko jedne od veza i uspeo da preživi.
     Dan je nekako prošao. Konačno se duž istoka otvorila pruga vedrog neba. Kiša i vetar su postepeno oslabili. Više slučajno nego namerno, saputnici su stigli do malog zatona šljunka i peska na zapadnoj obali. Kada su izvukli splav iz vode, Kovenanta su noge izdale i srušio se ničice na šljunak kao da nikada više neće moći da se pokrene.
     Linden je dahtala. "Drvo za vatru." Čuo je zvuk spoticanja njenih cipela. Kao da se i Sunder kretao.
     Njeno stenjanje nateralo ga je da trgne glavu i podigne se na ruke i kolena. Sledio je njen bolni pogled i video šta ju je obeshrabrilo.
     Nije bilo drveta za vatru. Kiša je sprala sve sa šljunka. Komadić obale bio je okružen neprohodnim trnjakom sa dugačkim, bodljikavim izdancima. Glas joj je bio promukao od iscrpljenosti i suza. "Šta ćemo sada?"
     Kovenant je pokušao da progovori, ali bio je preslab da bi ispustio ikakav zvuk.
     Oblar je ispravio umorna kolena i uspeo da se bledo nasmeši. "Prapoglavar mi je dao dozvolu. Budi spokojna. Malo toplote će nam veoma prijati."
     Kovenant se podigao na noge i tupo gledao kako Sunder prilazi najgušćem delu trnjaka.
     Mišići na vilicama stezali su mu se i opuštali nepravilnim ritmom, kao srce koje staje. Ali nije oklevao. Pružio je levu ruku ka trnju, pritisnuo podlakticu o jednu bodlju i napravio zasek na koži.
     Kovenant je bio suviše ošamućen umorom, hladnoćom i odgovornošću da bi reagovao. Linden se trgla, ali nije se pokrenula.
     Drhteći, Sunder je razmazao naviruću krv po šakama i licu, a onda izvadio orkrest. Držeći Sučev Kamen tako da je krv kapala na njega, počeo je da peva.
     Tokom jednog dugog trenutka ništa se nije dešavalo. Kovenant je drhtao unutar kostiju, verujući da bez sunčevog svetla Sunder neće uspeti. Ali iznenada se u prozirnom kamenu probudio crveni sjaj. Moć boje Sunderove krvi briznula je u pravcu sunca.
     Sunce je već zašlo iza linije planina, ali prepreke zemljišta nisu delovale na Sunčev Kamen; Sunderov skerletni mlaz tekao je ka sada skrivenom suncu. Na izvesnoj udaljenosti od zatona mlaz je nestajao u tamnom podnožju bregova; ali njegova prava, blistava moć nije bila umanjena.
     I dalje pevajući, Sunder je premestio šake tako da upravi mlaz prema debeloj trnovitoj stabljici. Skoro istog časa drvo je zahvatio plamen.
     Kada se stablo razgorelo, premestio je moć ka najbližim granama.
     Trnje je bilo mokro i živo; ali mlaz je sa lakoćom palio nova stabla i grane, a rastinje je bilo toliko gusto da je plamen sam prelazio na sledeće. Uskoro se stvorila vatra koja je mogla sama da traje.
     Sunder je zaćutao; krvavi mlaz je iščezao. Nesigurno se teturajući, otišao je do reke da opere i sebe i Sunčev Kamen.
     Kovenant i Linden su prišli bliže ognju. Sumrak se produbljivao. Iza njih, Mithil je zvučao kao disanje mora. Pod svetlošću vatre Kovenant je video da su Lindenine usne modre od zime, a lice bez kapi krvi. Plamen joj se odražavao u očima kao da u njima nema drugog prizora. Mračno se ponadao da će negde smoći želju ili odlučnost da istraje.
     Sunder se ubrzo vratio, noseći vreću sa ususimielom. Linden je požurila da mu pregleda ruku, ali on ju je tiho odbio. "Ja sam oblar", promrmljao je. "Ovaj posao mi ne bi pao u deo da sam spor u isceljivanju." Podigao je ruku i pokazao da je krvarenje već prestalo. Onda je seo pored vatre i počeo da priprema sledovanje dinja za večeru.
     Sve troje su ćutke jeli i ćutke se spremili za spavanje. Kovenant je tražio u sebi snagu da se suoči sa novim danom pod suncem kiše. Pretpostavljao je da i ostali čine isto. Nosili su svoje lične potrebe kao mrtvački pokrov i zaspali odvojeni jedni od drugih.

     Sledeći dan prevazišao je Kovenantova najgora očekivanja. Kada su oblaci zapečatili Zaravni, vetar je dostigao besne razmere, goneći vodu po reci i bacajući kišu kao bodljikavi bič. Munje i gromovi sustizali su se preko čitavog neba. Nebo je u bleskovima postajalo avetinjsko kao drobljenje nebeskog svoda, glasno kao lavina. Splav je plovio po reci kao mrtvo drvo, potpuno prepušten milosti i nemilosti Mithila.
     Kovenant se tumbao i držao, u stalnom strahu od munja, očekujući da neka pogodi splav, da sprži i njega i njegove saputnike. Ali ubistveni udarac nije pao. Kasnije tokom dana same munje su im pružile neočekivano spasenje. Nizvodno od njih, plavobeli blesak zario se u podnožje jednog od sveprisutnih eukaliptusa. Drvo je planulo kao baklja.
     Sunder se proderao ka ostalima. Zajedno su upravili splav ka obali, napustili reku i požurili ka drveću. Nisu mogli da priđu buktećem eukaliptusu; ali kada je jedna zapaljena grana pala blizu njih, upotrebili su drugo suvo drvo da je izvuku iz opasne zone pod stablom. Onda su dodavali grmlje, odlomljene grane drveća, lišće eukaliptusa veličine čoveka, sve dok plamen nije postao dovoljno veliki da se odupre kiši.
     Zapaljeno drvo i logorska vatra zračili su toplotu kao blagoslov. Tle je bilo debelo pokriveno lišćem koje je davalo ležaj mekši od svega što su Kovenant i njegovi saputnici imali poslednjih dana. Nešto posle zalaska sunca drvo se srušilo, ali palo je daleko od njih; potom su mogli da se odmaraju bez brige.
     Rano pred zoru, Sunder je probudio Kovenanta i Linden kako bi imali vremena za doručak pre izlaska sunca. Oblar je bio napet i rasejan, jer je iščekivao promenu u Kobi Sunca. Pošto su jeli, otišli su do rečne obale i našli komad ravne stene gde su mogli da stanu i dočekaju jutro. Kroz usukano i pocrnelo drveće videli su kako sunce baca prve zrake iznad obzorja.
     Izišlo je nezdravo, plameno i crveno; imalo je krestu nalik na trnovu krunu i zračilo je vlažnu vrelinu potpuno različitu od divlje usmerenosti pustinjskog sunca. Korona je izgledala zlokobno i škodljivo. Linden se trgla od tog prizora. Sunderovo lice neobično je pobledelo. Obema rukama načinio je nagonski gest upozorenja. "Sunce boleština", dahnuo je; glas mu je drhtao. "Ah, imali smo sreće. Da je ovo sunce naišlo posle pustinjskog, ili plodnog..." Misao mu je zamrla u grlu. "Ali sada, posle sunca kiše..." Uzdahnuo je. "Zbilja imamo sreće."
     "Po čemu?" upitao je Kovenant. Nije razumeo držanje svojih sadruga. Kosti su mu vapile za olakšanjem jednog vedrog, čistog dana. "Šta ovo sunce čini?"
     "Čini?" zarežao je Sunder. "A kakvu štetu ne čini? Ono je užas i muka Domaje. Stajaće vode se pretvaraju u baruštine. Rastuće stvari trunu i mrve se. Svi koji jedu i piju ono što nije bilo sklonjeno u senku dobijaju bolest koju poneko preživi, a niko ne može da izleči. A insekti...!
     "U pravu je", šapnula je Linden ustima punim užasa. "Oh, Bože!"
     "Imamo sreće zbog Mithila, jer on se neće usmrdeti. Sve do sledećeg sunca pustinje nastaviće da teče od izvorišta i od kiše. A čuvaće nas i na druge načine." Sunderove oči odbijale su crvenu svetlost, pa je izgledao kao životinja saterana u ugao. "Ipak, ne mogu da pogledam ovo sunce bez malodušnosti. Moj narod se krije u kućama u ovakvo vreme i moli se za sunce od dva dana. I ja bih najviše voleo da se sakrijem. Beskućan sam i mali pred širokim svetom, a bojim se sunca boleština više od svega drugog u Domaji."
     Sunderovo otvoreno priznanje pogodilo je Kovenanta kao krivica. "Osim toga, ti si jedini razlog što smo mi još živi", rekao je u odgovor.
     "Da", uzvratio je oblar kao da osluškuje sopstvene misli, a ne Kovenanta.
     "Da!" obrecnuo se Kovenant. "A jednog dana će svi Kamendolci znati da ova Kob Sunca nije jedini način života. Kada dođe taj dan, ti ćeš biti jedini u Domaji koji će moći nečemu da ih nauči."
     Sunder je neko vreme ćutao. Onda je oprezno upitao. "Čemu ću ih učiti?"
     "Kako da iznova stvore Domaju." Kovenant je počeo da se obraća i Linden. "Ovo je nekada bilo mesto tolikog zdravlja i lepote - da ste ga mogli videti, srce bi vam se slomilo." Glas mu je iskrio od gneva i ljubavi. "To se može ponovo ostvariti." Piljio je u saputnike, izazivajući ih da mu se suprotstave.
     Linden je oborila pogled; ali Sunder se okrenuo i suočio sa Kovenantom. "Tvoje reči nemaju smisla. Nijedan muškarac ni žena ne mogu da iznova stvore Domaju. Ona je u rukama Kobi Sunca, bilo to dobro ili zlo. Reći ću ti još nešto", dodao je kad je Kovenant zaustio da se pobuni. "Pokušaj." Iznenada je oborio pogled. "Ne mogu više da podnesem verovanje da je Nazik, moj otac, bio obična bezumna budala." Zgrabio je vreću sa dinjama i brzo se udaljio da je veže za središte splava.
     "Čujem te", promrmljao je Kovenant. Osetio je neočekivanu želju za grubošću. "Čujem te."
     Linden mu je dotakla mišicu. "Hodi." Nije ga gledala u oči. "Ovde će postati opasno."
     Nemo je pošao za njima kada su porinuli splav.
     Uskoro su se našli nasred Mithila, na struji pod crveno opletenim suncem i azurnim nebom. Topliji vazduh učinio je vodu gotovo prijatnom; tokom noći reka je usporila tok i olakšala upravljanje splavom. Ipak, sunčev oreol smetao je Kovenantu. Čak i njegovom površnom vidu delovao je kao tajna pretnja, zlokobna i krvoločna. Zbog nje su toplo sunčevo svetlo i vedro nebo izgledali kao zaklon zasede.
     I njegovi saputnici osećali su istu uzrujanost. Sunder je plivao sa istrajnom opreznošću, kao da svakog časa očekuje napad. A Lindenino ponašanje odavalo je ogromnu strepnju, mnogo jaču od svega što je iskusila još od prvog dana plodnog sunca.
     Ali ništa se nije desilo što bi opravdalo njihov strah. Jutro je glatko prošlo, jer je voda prestala da bude ledena. Vazduh se ispunio muvama, komarcima i mušicama kao trunjem jarosti u crvenkastoj svetlosti; ali to nije sprečavalo saputnike da zastanu kad god bi ugledali alianthu. Kovenant je postepeno počeo da se opušta. Već je prevalilo podne kada je primetio da se Mithil menja.
     Tokom kišnih dana reka je glatko tekla na sever; sada je neočekivano postajala šira i uzburkanija. Uskoro je otkrio šta se dešava. Splav se brzo kretao ka ušću druge reke u Mithil.
     Kretali su se tolikom brzinom da nisu imali vremena za izbor. Suder je povikao "Drž' se!" Linden je sklonila kosu sa lica i čvršće se uhvatila. Kovenant je zabio utrnule prste među granje splava. Istog časa Mithil ih je bacio, uz okretanje i tumbanje, u uskovitlanu maticu pritoke.
     Splav je počeo da se prevrće. Kovenant je osetio da se trza kroz kovitlac i pokušao je da zadrži dah. Ali gotovo istog časa struja je bacila splav na drugu stranu. Boreći se za vazduh, otresao je vodu sa lica i video da sada putuju na severoistok.
     Tokom više od milje splav se valjao niz rečni tok. Ali nova struja konačno se donekle smirila između obala. Kovenant je počeo da dolazi do daha.
     "Šta je to bilo?" prodahtala je Linden.
     Kovenant je tragao po sećanju. "Sigurno Crna reka." Iz Garotinog Čestara. I iz Melenkurion Nebozora, gde je Elena prekršila Zakon Smrti, da bi iz groba prizvala Kevina Zemljoguba, i zbog toga izgubila život. Kovenant se zgrčio od sećanja i od pomisli da možda nijedna od drevnih šuma Domaje nije preživela Kob Sunca. Uspeo je da se savlada i doda: "Ona odvaja Južne od Središnjih Zaravni."
     "Da", rekao je oblar. "A sada moramo da biramo. Veselkamen je severno ili severozapadno od nas. Mithil nam više ne skraćuje put."
     Kovenant je klimnuo glavom. Ali matica sećanja iznela je i druge stvari. "Biće u redu. Neće povećati razdaljinu." Živo se sećao kuda će ga reka Mithil odvesti. "U svakom slučaju, nisam željan hodanja pod ovim suncem."
     Andelejn.
     Uzdrhtao je od navale nade i strepnje. Ako je aliantha mogla da opstane pod Kobi Sunca, zar nije mogao i da se očuva i Andelejn? Ili je najveći dragulj i divota Domaje već postao ruševina?
     Ta pomisao nadvladala je njegovu žurbu da stigne do Veselkamena. Procenio je da se nalaze na oko osamdeset milja od Kamendola Mithil. Sigurno su daleko odmakli od svake potere. Mogu da dozvole sebi ovo skretanje.
     Primetio je da ga Sunder čudno gleda. Ali ni obalrevo lice nije pokazivalo ni najmanje želje da se pešice izloži suncu boleštine. A Linden je, izgleda, izgubila volju da brine kuda ih reka nosi.
     Počeli su da se naizmence odmaraju posle napora na ušću.
     Kovenant je neko verme izgubio svest o okolini, obuzet sećanjima na Andelejn. Ali tada ga je titranje boje gotovo udarilo po licu, privukavši mu pažnju na vazduh nad glavom. Bio je ispunjen insektima svih vrsta. Leptiri veličine raširene šake, sa krilima nalik na komadiće akvarela, haotično su lepršali i krivudali nad vodom; oko njih su zujali ogromni vilini konjici; oblaci mušica kovitlali su se kao fatamorgana. Ispunili su vazduh zujanjem i brujanjem nalik na odjeke udaljenog gneva. Od zvuka je osetio nelagodnost. Niz kičmu mu je skliznula strepnja.
     Sunder nije pokazivao naročitu zabrinutost. Ali Lindenina uznemirenost je rasla. Izgledalo je da se neobjašnjivo smrzava; zubi su joj cvokotali sve dok nije stegla vilice da ih zaustavi. Pretraživala je nebo i obale sa iščekivanjem, kao da traži...
     Vazduh je postao teži za udisanje, vlažan i opasan.
     Kovenant je za trenutak ostao gluv za sve glasnije brujanje. Ali onda ga je čuo - jezivo, promuklo režanje nalik na pobesneli roj pčela.
     Pčele!
     Zvuk ga je prostrelio. Zinuo je u tupom užasu kada se iz žbunja duž reke podigao roj, dovoljno gust da pomrači sunce, i zujeći pošao ka splavu.
     "Neba mi i Zemlje!" jeknuo je Sunder.
     Linden je počela da udara po vodi,ščepavši Kovenanta. "Besomuk!" Glas joj se pretvorio u vrisak. "Oh, Bože!"









10. DOLINA KRISTALA
     Linden Averi osećala je da joj prisustvo Besomuka, avetinjsko i opipljivo, gori kroz nerve kao blesak munje, ošamućujući je. Nije mogla da se pomeri. Kovenant ju je gurnuo iza sebe i okrenuo se da se suoči sa napadom. Vrisak joj je zamro kada je voda pljusnuka preko nje.
     A onda je roj napao. Crno-žuta tela veličine palca ispunila su vazduh, zarivajući se u reku kao u nastupu ludila. Osećala je Besomuka svuda oko sebe - duh besnila i pohlepe kako se divlje bacaka među pčelama.
     Podstaknuta strahom, zaronila je.
     Voda pod splavom bila je bistra; ugledala je Sundera kako roni pored nje. Stezao je nož i Sunčev Kamen kao da namerava da se rukama bori protiv roja.
     Kovenant je ostao na površini. Noge i telo su mu se uvijali; mora da je divlje udarao po pčelama.
     Njen strah iznenada je promenio pravac i pretvorio se u strahovanje za njega. Bacila se ka njemu, zgrabila ga za članak i povukla naniže što je jače mogla. Naglo je potonuo. Dve pčele su mu još bile zakačene za lice. U paničnom gađenju sklonila ih je jednim udarcem. Onda je morala da izroni po vazduh.
     Sunder je plivao kraj nje. Dok se kretao, zamahnuo je nožem. Sa leve podlaktice potekla mu je krv.
     Probila se kroz površinu, grčevito udahnula i ponovo zaronila.
     Oblar nije pošao za njom. Kroz uzburkanu vodu videla je crvenu sunčevu vatru kako besni iz orkresta. Roj se tamno okupio oko njega. Izvio je noge da bi podigao ramena. Iz njega je kuljala moć, paleći roj; pčele su gorele kao vreli kamičci.
     Trenutak kasnije, napad je prestao.
     Linden je ponovo izronila i brzo se osvrnula. Besomuka više nije bilo. Površinu Mithila pokrivala su spaljena tela.
     Sunder je zagrlio splav, dahćući kao da mu je napor prizivanja tolike sile raskinuo nešto u plućima.
     Nije obratila pažnju na njega. Brzi pogled pokazao joj je da se Kovenant nije vratio na površinu.
     Brzo je udahnula i pošla za njim.
     Okretala se u krugovima, pretražujući vodu. Isprva nije videla ništa. Onda ga je primetila. Bio je malo dalje niz struju, batrgajući se naviše. Pokreti su mu bili očajnički. Uprkos nemirnoj reci, videla je da nije u pitanju samo očajnička potreba za vazduhom.
     Zaplivala je ka njemu svom preostalom snagom.
     Uspeo je da stigne do površine; ali telo mu se i dalje batrgalo kao da ga pčele još napadaju.
     Izronila je kraj njega i pokušala da mu pomogne.
     "Vatru mu paklenu!" kriknuo je kao u groznici straha ili agonije. Voda mu se slivala niz kosu i neurednu bradu, kao da je bio potopljen u ludilo. Rukama se udarao po licu.
     "Kovenante!" povikala je Linden.
     Nije je čuo. Divlje se borio sa nevidljivim pčelama, lupajući se po licu. Iz grla mu se oteo neartikulisani krik.
     "Sundere!" kriknula je. "Pomozi mi!" Otplivala je iza Kovenanta, uhvatila ga oko grudi, počela da ga vuče ka obali. Smučilo joj se od njegovih grčeva; ali potisnula je mučninu i nastavila da ga silom vuče kroz reku.
     Oblar je nesigurno pošao za njom, vukući splav. Lice mu je bilo ukočeno od bola, a usne prekrivene tankim slojem krvi.
     Kada je stigla do obale, povukla je Kovenanta iz vode. Sve mišiće mu je potresao grč, tako da joj se nevesno odupirao. Ali njegovo stanje dalo joj je snagu; izvukla ga je na tle i klekla kraj njega da ga ispita.
     U jednom užasnom trenutku vratio joj se strah, preteći da je potopi. Nije želela da vidi šta s njim nije u redu. Već je previše videla; zlo Kobi Sunca raspinjalo joj je nerve toliko dugo, toliko izbliza, da je već napola poverovala da gubi razum. Ali bila je lekar; odabrala je taj poziv iz razloga koji nisu dozvoljavali nikakav izgovor ni strah, ni gađenje, ni nesposobnost. Zaboravila je na sebe i upravila svoja obogaćena čula ka Kovenantu.
     Grčevi su ga potresali kao napadi moždane vatre. Lice mu se izobličilo oko dva pčelinja uboda. Žaoke su bile blistavo crvene, a otok oko njih vidljivo je rastao; ali nisu bili ozbiljni. Ili su bili ozbiljni na potpuno drugačiji način.
     Linden je s mukom progutala knedlu i dublje ga pogledala.
     Postala joj je očita njegova lepra. Ležala mu je u telu kao zloćudna zaraza, brza i strašna. Ali sada je bila u stanju mirovanja.
     Nešto drugo besnelo je u njemu. Dok je usmeravala čula na to, iznenada se setila šta je Sunder rekao o suncu boleština - i šta je nagovestio o insektima. Stajao je iznad nje. Uprkos bolovima, mračno je mahao i razgonio komarce veličine vilinskog konjica, čuvajući Kovenanta. Ugrizla se za usnu u iščekivanju i spustila pogled na Kovenantovu desnu podlakticu.
     Koža oko bledih ožiljaka od Maridovih zmijskih zuba i Sunderovog bodeža već je otekla i potamnela, kao da mu je u ruku dospelo novo sledovanje otrova. Otok je rastao dok je gledala u njega. Bio je čvrst i vreo, opasan kao i sveži zmijski ujed. Opet je imala utisak moralnog zla, kao da je otrov duhovni koliko i fizički.
     Maridov otrov nije izišao iz Kovenantovog tela. Proteklih dana nagoveštaji toga su je uznemiravali, ali propustila je da shvati njihov značaj. Potisnut alianthom, otrov je ostao latentan, čekajući... I Marida i pčele stvorila je Kob Sunca: vodili su ih Besomuci. Pčelinje žaoke podstakle su ovu reakciju.
     Mora da je to bio razlog što ih je roj napao, razlog što je Besomuk odabrao pčele da izvrše njegovu volju. Da proizvedu ovu povratnu groznicu.
     Kovenant je slepo zurio u nju. Grčevi su počeli da popuštaju kako su mišići slabili. Zapadao je u šok. Za trenutak je naslutila istinito ustrojstvo iza njegove očite paranoje, njegovog verovanja u Neprijatelja koji želi da ga uništi. Svi nagoni u njoj pobunili su se protiv takvog shvatanja. Ali sada kao da je za trenutak razabrala nešto konkretno u Kobi Sunca, nešto hotimično i prepredeno u ovim napadima na Kovenanta.
     Od tog jednog pogleda izgubila je samopouzdanje. Klečala je kraj njega, nesposobna da se pokrene ili odabere. Obuzeo ju je isti onaj užas koji ju je onesposobio kada je prvi put videla Džoanu.
     Ali onda su do nje doprli zvuci bola - ječanje Sunderovog isprekidanog disanja. Podigla je pogled ka njemu, nemo tražeći objašnjenje. On mora da je nagonski osetio vezu između zmijskog otrova i pčela. Zato je zanemario svoju povredu da bi sprečio dalje napade pčela. Dočekao je njen bolan pogled. "Nešto se pokidalo u meni", rekao je, trzajući se pri svakoj reči. "Bolno je - ali mislim da nije opasno. Nikada još nisam izvukao toliko moći iz Sunčevog Kamena." Mogla je da oseti njegov bol kao opipljivo zračenje; ali očito je istegao tetive između rebara, a nije slomio ni oštetio nešto vitalno.
     Ipak, njegova povreda, njegov odlučan samozaborav i usmerenost na Kovenantovo stanje, pomogli su joj da se pribere. Vratio joj se deo uobičajene strogosti i umirio joj otkucaje srca. Podigla se na noge. "Hajde da ga vratimo u vodu."
     Sunder je klimnuo glavom. Pažljivo su poneli Kovenanta nazad na obalu. Prebacili su mu levu ruku preko splava tako da mu je desna visila u hladnoj vodi i otisnuli se u maticu. Onda su pustili da ih Mithil nosi nizvodno pod mučnim sjajem crveno optočenog sunca.
     Tokom ostatka popodneva Linden se borila sa sećanjem na Džoanu i osećanjem promašaja. Gotovo da je čula svoju majku kako cvili tražeći smrt. Kovenant se nekoliko puta vratio svesti i podigao glavu; ali otrov bi ga uvek ponovo skolio pre nego što bi stigao da progovori. Kroz vodu je posmatrala kako mu crni otok jezivo puže uz ruku. Izgledao je mnogo brži nego prošli put; Maridov otrov dobio je na snazi tokom mirovanja. Pogled joj se zamaglio od tog prizora. Nije mogla da ućutka strah koji joj je nagrizao srce.
     A onda je, pre sumraka, reka izišla između brda u dugačku pravu liniju koja je vodila ka širokoj klisuri što se otvarala na Mithil. Gudure na padinama bile su strme kao provalija i odbijale su sunčevu svetlost sa neuobičajenom jasnoćom. Klisura je bila kao dolina dijamanata; zidovi su joj bili načinjeni od složenih kristala koji su hvatali svetlost i odbijali je u nežnim prelivima belog i ružičastog. Kada se sunce boleština priklonilo zapadu, zapljuskujući tle skerletnim tonovima, gudura se pretvorila u mesto retke divote.
     Na obali su se kretali ljudi; ali nisu ničim pokazivali da su primetili splav. Reka je već bila u senci, a blistavi kristali delovali su zaslepljujuće. Uskoro je reka zašla u klisuru.
     Linden i Sunder su se zgledali i počeli da upravljaju splav ka početku klisure. U sumraku, kroz koji su prodirali samo poslednji odsjaji duž ivice doline, donekle su izvukli splav na obalu i pažljivo preneli Kovenanta na suvo. Ruka mu je bila crna i otekla do ramena, surovo stegnuta i prstenom i majicom; ječao je dok su ga pomerali.
     Linden je sela kraj njega i pogladila ga po čelu; ali pogled joj je bio upravljen ka Sunderu. "Ne znam šta da radim", rekla je ravnim glasom. "Moraćemo da zamolimo ove ljude za pomoć."
     Oblar je stajao, obgrlivši grudi kako bi prigušio bol. "Ne možemo. Zar si zaboravila Kamendol Mithil? Mi smo krv koju ovi ljudi mogu proliti bez posledica po sebe. A Reda je prokazala Kovenanta. Ja sam vas izbavio iz Kamendola Mithil. Ko bi nas izbavio odavde?"
     Trudila se da se kontroliše. "Zašto smo se onda zaustavili?"
     Sunder je slegnuo ramenima i zažmirio. "Treba nam hrana. Ostalo je sasvim malo ususimiela."
     "A kako misliš da je nabaviš?" Nije joj se dopao sarkazam u sopstvenom glasu, ali nije mogla da ga priguši.
     "Kada zaspe" - Sunderov pogled govorio je o strepnji jasnije od reči - "pokušaću da ukradem ono što nam je neophodno."
     Linden se nehotice namrštila. "A stražari?"
     "Čuvaće prilaz iz bregova i reku koja odande dolazi. Nema drugog prilaza ovom mestu. Ako nas još nisu primetili, verovatno smo bezbedni."
     Složila se. Pomisao na krađu bila joj je neprijatna; ali znala je da nemaju drugog izbora. "Idem sa tobom." Sunder je zaustio da se pobuni; zaustavila ga je oštrim trzajem glave. "Nisi sasvim zdrav. Ako ništa drugo, čuvaću ti leđa. Osim toga", uzdahnula je, "hoću da nađem mirkplod. Biće mu potreban."
     Oblarevo lice bilo je neprozirno u sutonu, ali nemo se složio. Doneo je sa splava poslednje dinje i počeo da ih raseca.
     Linden je pojela svoj deo, a onda pokušala da nahrani Kovenanta. Zadatak je bio težak; imala je problema da ga natera da proguta komadiće koje mu je stavljala u usta. Opet joj se srce steglo od straha, ali suzbila ga je. Strpljivo ga je hranila komadićima dinje i gladila mu grlo da izazove refleks gutanja, sve dok nije pojeo oskudan obrok.
     Kada je završila, noć se već sklopila oko njih, a bledi mesec tek je počeo da nadviruje nad bregove. Neko vreme se odmarala kraj Kovenanta, pokušavajući da prikupi rasute ostatke svojih sposobnosti. Toliko je prezirala svoju bespomoćnost - povetarac je sa druge strane reke doneo jasan zadah, posledicu delovanja sunca boleština na rastinje. Nije mogla da se odmori.
     Kovenant je iznenda počeo da se trza. Slabački beli sjaj svetlucalo mu je kraj desnog boka - palio se i u trenutku gasio.
     Sela je i šapatom pozvala. "Sundere!"
     Svetlo se ponovo pojavilo - kratko zamuckivanje moći iz prstena urezanog duboko u Kovenantov otekli prst.
     "Neba mi i Zemlje!" šapnuop je Sunder. "Neko će ga videti."
     "Mislila sam..." tupo je gledala kako oblar zavlači Kovenantu ruku u džep pantalona. Pokret ga je naterao da iskezi zube u bolnoj grimasi. Ukočeno se zagledao u mesec. "Mislila sam da mu treba Sunčev Kamen. Da ga pokrene." Džep je prigušio povremeno svetlucanje, ali nije ga potpuno sakrio. "Sundere." Odeća joj je još bila mokra; nije mogla da prekine drhtanje. "Šta mu se to dešava?"
     "Ne pitaj mene", obrecnuo se Sunder. "Ja nemam tvoje oči." Ali trenutak kasnije se upitao. "Je li moguće da je onaj Besomuk o kome je govorio - da je Besomuk u njemu?"
     "Ne!" obrecnula se, toliko brzo odbacujući pomisao da nije imala vremena da kontroliše jarost. "On nije Marid." Njena čula bila su sigurna u jedno: Kovenant je bolestan, a ne opsednut. Ipak, Sunderovo pitanje pogodilo je strune besa koji ju je uhvatio na prepad. Nije ni shvtila koliko nade polaže u Tomasa Kovenanta. Tamo na farmi "Utočište", u svetu koji je razumela, rešila je da podrži njegovu borbenu ispravnost, nadajući se da će naučiti nešto o snazi. Ali tada nije imala pojma kuda će je takva odluka odvesti. Već je videla previše kada je posmatrala kako se smeši Džoani - kako se smeši i zalaže svoj život. Neki delić njene ličnosti vezao se za tu sliku; njegovo samožrtvovanje izgledalo joj je toliko čistije od njenog sopstvenog. Sada se iznenada upitala koliko toga još mora da nauči o njemu. I o sebi. Glas joj je drhtao. "Šta god da je, Besomuk sigurno nije."
     Sunder se promeškoljio u tami kao da namerava da postavi pitanje. Ali pre nego što je stigao da ga izgovori, mutni blesak Kovenantovog prstena odbio se od gudure. Odjednom kao da je čitava klisura usplamtela.
     Linden je skočila na noge, očekujući da ugleda desetine besnih Kamendolaca kako jure ka njima. Ali kada su joj se oči prilagodile, utvrdila je da je izvor odsjaja nešto dalje. Mora da su u selu upalili veliku vatru. Plamen je pokazivao profile kamenih kuća između nje i svetla; oganj se odražavao od kristalih površina na sve strane. Nije čula ništa što bi pokazivalo da su ona i njeni saputnici u opasnosti.
     Sunder joj je spustio ruku na rame. "Hodi", šapnuo je. "Kamendol se okuplja sa nekom ozbiljnom svrhom. Svi će prisustvovati. Možda smo dobili priliku da nađemo hranu."
     Neodlučno se sagnula da pogleda Kovenanta. Složeni strah naterao ju je na oklevanje. "Smemo li da ga ostavimo?" Koža mu je bila ispucala od groznice.
     "A kuda bi otišao?" jednostavno je uzvratio oblar.
     Sagnula je glavu. Verovatno će biti potrebna Sunderu. A Kovenant je izgledao suviše bolestan da se pokrene i naudi sebi. Ipak, delovao je tako krhko... ali nije imala izbora. Pribrala se, uspravila i dala znak oblaru da je povede.
     Sunder se bez oklevanja uputio ka izlazu iz klisure. Linden ga je pratila što je smirenije mogla.
     Osećala se izložena u blistavoj dolini; ali nije se začula uzbuna. A svetlo im je omogućilo da se lako približe Kamendolu. Uskoro su zašli među kuće.
     Sunder se zaustavljao na svakom uglu kako bi se uverio da je put čist. Nikog nisu videli. Izgleda da su sve nastambe bile prazne. Oblar je odabrao jednu. Dao joj je znak da čuva ulaz i provukao se kraj zavese.
     Začula je žamor glasova. Za trenutak se ukočila, sa upozorenjem na vrhu jezika. Ali onda joj se sluh izbistrio i odredio izvor zvuka. Dopirao je iz središta Kamendola. Naoružala se olakšanjem i nastavila da čeka.
     Sunder se vratio samo malo kasnije. Pod rukom je nosio nabijen kožni ranac. Šapnuo joj je na samo uho da je našao i mirkplod i hranu.
     Krenuo je da se udalji, ali Linden ga je zaustavila i pokazala ka središtu. Za trenutak je razmatrao koliko bi im bilo korisno da znaju šta se dešava u selu, a onda se složio.
     Zajedno su se šunjali napred sve dok između njih i središta nije ostala samo jedna kuća. Glasovi su postali jasni; mogla je da nasluti u njima bes i nesigurnost. Kada je Sunder pokazao ka krovu, odmah je klimnula glavom. On je spustio ranac i podigao je do ravne strehe. Oprezno se popela na krov.
     Sunder joj je dodao ranac. Preuzela ga je, a onda pružila ruku da mu pomogne da se i sam popne. Napor mu je istrgao stenjanje iz bolnih grudi; ali zvuk je bio suviše tih da bi uznemirio glasove. Rame uz rame milili su napred sve dok nisu mogli da vide i čuju šta se dešava u središtu Kamendola.
     Ljudi su se okupili u zbijen prsten oko otvorenog prostora. Bilo ih je znatno više nego u Kamendolu Mithil. Nekako neodređeno su izgledali naprednije i uhranjenije od naroda Sunderovog doma. Ali lica su im bila mračna, napeta, uplašena. Posmatrali su središte kruga sa napetom pažnjom.
     Kraj vatre su se nalazile tri prilike - dva muškarca i žena. Žena je stajala između muškaraca u molbenom stavu, kao da ih obojicu preklinje. Nosila je čvrstu kožnu odeću kao sve kamendolske žene. Njene bledo, krhko lice delovalo je napeto, a neuredna crna kosa davala joj je izgled neumitnosti.
     Muškarac najbliži Sunderu i Linden takođe je bio Kamendolac, visok i krupan, sa blistavo crnom bradom i očima tamnim od raspre. Ali onaj sa druge strane razlikovao se od svih koje je Linden dotad videla. Bio je obučen u jarko crveno i ogrnut crnim plaštom. Lice mu je zaklanjala kapuljača. U ruci je držao kratku gvozdenu motku nalik na skiptar, sa otvorenim trouglom na vrhu. Iz njega je zračio urođeni ponos i jed kao da se suprotstavlja čitavom Kamendolu.
     "Jahač!" šapnuo je Sunder. "Jahač iz Klave."
     Žena - jedva starija od devojke - gledala je visokog Kamendolca. "Krofte!" preklinjala je. Lice joj je bilo obliveno suzama. "Ti si oblar. Moraš zabraniti!"
     "Ah, Holian", uzvratio je uz ogromnu gorčinu. Dok je govorio, poigravao se tankom drvenom palicom. "Po pravu krvi i moći, ja jesam oblar. A ti si eh-zublja - neizmerni blagoslov za Kamendol Kristal. Ali on je Sivit, na-Mhoram-vint. Traži te u ime Klave. Kako mogu da odbijem?"
     "Možeš odbiti..." zaustio je Jahač zagrobnim glasom.
     "Moraš odbiti!" uzviknula je žena.
     "Ali ako odbiješ", bezdušno je nastavio Sivit, "ako pomisliš da me odbiješ, kunem ti se u Kob Sunca da ću te udariti na-Mhoramovim grimom, i bićeš zdrobljen pod njegovim moćima kao pleva!"
     Na reč grim, kroz Kamendol se pronelo ječanje; i Sunder je zadrhtao.
     Ali Holian se suprotstavila njihovom strahu. "Krofte!" bila je uporna, "zabrani! Ne marim ni za na-Mhorama ni za njegov grim. Ja sam eh-zublja. Ja predskazujem Kob Sunca! Nikakvo zlo, ni grim ni druge kletve, neće vas zateći nespremne dok sam ja tu. Krofte! Narode moj!" Obratila se prstenu Kamendolaca. "Zar sam ja niko i ništa, pa da me odbacite na prvi mig Sivita na-Mhoram-vinta?"
     "Mig?" prasnuo je Jahač. "Govorim u ime Klave. Ja ne dajem migove. Poslušaj me, devojko.. Zahtevam te po pravu službe. Bez posredovanja Klave - bez mudrosti Reda i žrtava na-Mhorama - ne bi ostalo života ni u jednom Kamendolu ni Drvogradu, uprkos tvojoj oholosti. I moramo imati tvoj život za naš rad. Da li smeraš da se meni suprotstaviš? Glupost dostojna prezira!"
     "Ona nam je dragocena", tiho je rekao visoki oblar. "Ne nameći nam svoju volju."
     "Je li?" pobesneo je Sivit, mašući skiptrom. "Bolesni ste od njene gluposti. Nije ona dragocena. Ona je gnusna! Mislite da je ona eh-zublja, kakva se retko rađa u Domaji. A ja vam kažem, ona je Sunozbor! Prokleta je kao sluga a-Jerothov! Ona ne predsazuje Kob Sunca. Ona je izaziva po svojoj volji. Protiv nje i njene nečiste vrste bori se Klava, tražeći načina da raščini zlo koje seju takva bića."
     Jahač je nastavio da govori, ali Linden je odvratila pogled. Šapatom se obratila Sunderu. "Zašto je hoće?"
     "Zar ništa nisi čula?" napeto je odvratio. "Klava ima moć nad Kobi Sunca. Zbog te moći im je potrebna krv."
     "Krv?"
     Klinuo je glavom. "Jahači stalno putuju Domajom, posećuju ponovo i ponovo svako selo. Pri svakoj poseti odvode jedan ili dva ili tri života - uvek mladih i jakih života - i vode ih u Veselkamen, gde na-Mhoram vrši svoj posao."
     Linden je prigušila gnev, trudeći se da i dalje govori šapatom. "Hoćeš da kažeš da će je ubiti?"
     "Da!" prosiktao je.
     Istog časa pobunili su se svi njeni nagoni. Obuzeo ju je šok nužde i prvi put joj razbistrio njene izluđujuće veze sa Domajom. Odjednom joj je postao razumljiv bar deo Kovenantovog večitog gneva. "Sundere", šapnula je, "moramo je spasti."
     "Spasti...?" Gotovo je izgubio kontrolu nad glasom. "Nas dvoje protiv Kamendola. A Jahač je moćan."
     "Moramo!" Očajnički je tražila način da ga ubedi. Ne smeju dopustiti ubistvo ove žene. Zašto bi inače Kovenant pokušao da spase Džoanu? Zašto bi inače Linden rizikovala život da spreči njegovu smrt? Žurno je rekla. "Kovenant je pokušao da spase Marida."
     "Da!" zašištao je Sunder. "A vidi po koju cenu!"
     "Ne." Za trenutak nije mogla da nađe odgovor koji joj je trebao. Onda joj je sinulo. "Šta je Sunozbor?"
     Piljio je u nju. "Takvo biće ne može postojati."
     "Šta je to?" bila je uporna.
     "Jahač je rekao", promrmljao je Sunder. "To je onaj koji izaziva Kob Sunca."
     Zagledala se u njega sa svom odlučnošću koju je imala. "Onda nam ona treba."
     Oči su mu gotovo iskočile iz duplji. Rukama je nesvesno tražio oslonac. Ali nije mogao da porekne snagu njenog razloga. "Ludi", dahnuo je kroz zube. "Svi smo ludi." Za trenutak je prelazio pogledom preko Kamendola, kao da traži hrabrost. Onda je doneo odluku. "Ostani ovde", šapnuo je. "Idem da nađem Jahačevog honja. Možda mogu da ga povredim ili oteram. Onda Jahač neće moći da je odvede, pa ćemo imati vremena da razmislimo šta dalje."
     "Dobro!" spremno se složila. "Ako odu odavde, pokušaću da vidim kuda je vode."
     Kruto joj je klimnuo glavom. Mrmljao je tiho za sebe. "Ludi. Ludi", dok je puzao na zadnji kraj krova i skakao na zemlju. Poneo je ranac sa sobom.
     Linden je ponovo obratila pažnju na Holianin narod. Mlada žena bila je na kolenima, lica zaronjenog u šake. Jahač je stajao nad njom, pokazujući skiptrom ka njoj; ali vikao je na Kamendolce.
     "Zar verujete da ćete izdržati na-Mhoramov grin? Svi ste smrtni i stari. Tako mi Tri Ugla Istine! Na jednu moju reč Klava će sručiti na vas takvo uništenje da ćete preklinjati za dozvolu da nam izručite ovu eh-zublju, a to vam neće doneti ništa!"
     Žena se naglo trgla i ustala, primoravajući sebe da se suoči sa oblarom. "Krofte!" očajno je dahtala, "ubij ovog Jahača! Neka ne odnese reč u Klavu. Tako ću ja ostati u Kamendolu Kristal, a Klava neće saznati šta smo učinili." Zgrabila ga je za kabanicu, unoseći mu se u lice. "Slušaj me, Krofte. Ubij ga!"
     Sivit je prsnuo u prezrivi smeh. Onda mu se glas spustio, postao je tih i smrtonosan. "Nemaš tu moć."
     "Govori istinu", promrmljao je Kroft. Lice mu se zboralo od jada. "Ne treba mu grim da bi nas uništio. Moram poslušati njegov zahtev, inače nećemo poživeti dovoljno da požalimo zbog neposlušnosti."
     Holiani se oteo neartikulisani krik. Linden se za trenutak uplašila da će mlada žena zapasti u histeriju. Ali Holianin strah pretvorio se u ljutito dostojanstvo. Podigla je glavu i uspravila se. "Dajete me", gorko je rekla. "Nemam pomoći ni nade. Ipak, morate mi bar nešto učiniti ako sam vam vredela. Dajte mi lianar."
     Kroft je pogledao palicu koju je držao u rukama. Način na koji je držao ramena jasno je pokazivao njegov sram i njegovu odluku. "Ne", tiho je rekao. "Ovim drvetom izvodiš predskazivanje. Sivit na-Mhoram-vint nema prava na njega - a sa tobom ono nema budućnosti. Kamendol Kristal će ga zadržati. Kao molitvu za rođenje novog eh-zublje."
     Jahač je likujući sinuo kao baklja zlobe.
     Na udaljenoj strani sela Linden je primetila iznenadno vrelo, crveno plamsanje. Sunderova moć. Mora da je upotrebio svoj Sunčev Kamen. Zrak je bacio crveni odsjaj kroz kristale, a onda je nestao. Zadržala je dah, uplašena da se Sunder možda odao. Ali Kamendolci su bili usmereni na sukob pred sobom; trenutak sile minuo je neprimećen.
     Nema od očaja, Holian se okrenula od oblara, a onda se zaustavila kao udarena, zagledana kraj ugla kuće na kojoj je ležala Linden. Kroz prsten su se proneli prigušeni uzvici; svi su pratili pogled eh-zublje.
     Šta...?
     Linden je zavirila preko strehe taman na vreme da vidi Kovenanta kako, teturajući se, stiže u središte sela. Kretao se kao napušten brod. Desna ruka bila mu je stravično otečena. Otrov mu je plamteo u očima. Prsten je odašiljao kratke bleske bele vatre.
     Ne! - nemo je kriknula. Kovenante!
     Bio je toliko slab da bi ga svaki Kamendolac srušio jednom rukom. Ali svi su ustuknuli od groznice koja je besnela u njemu; krug se nehotice razdvojio, puštajući ga da prođe u središte.
     Nesigurno se zaustavio, sejući oko sebe beli plamen. "Linden", zakreštao je raspuklim glasom. "Linden."
     Kovenante!
     Bez oklevanja je skočila sa krova. Pre nego što su shvatili šta se dešava, probila se između Kamendolaca i požurila ka Kovenantu.
     "Linden?" Jedva ju je poznao; zbunjenost i otrov borili su mu se u očima. "Ostavila si me."
     "Troprst!" proderao se Sivit. "Beli prsten!"
     Vazduh je pucketao od napetosti; izvirala je iz vatre i odbijala se od gudura. Dvadesetine ljudi podrhtavala je na ivici nasilja. Ali Linden je zanemarila sve ostalo i usmerila se na Kovenanta. "Ne. Nismo te ostavili. Došli smo da nađemo hranu. I da spasemo nju." Pokazala je ka Holian.
     Njegov delirični pogled se nije pomerio. "Ostavila si me."
     "Kažem da je to Troprst!" vikao je Jahač. "Došao je kao što je Klava predskazala! Držite ga! Ubijte ga!"
     Kamendolci su se povijali pod Sivitovim naređenjem; ali nisu se ni pomerili. Zadržavala ih je Kovenantova žestina.
     "Ne!" žurno mu je dokazivala Linden. "Slušaj me! Onaj čovek je Jahač iz Klave. Iz Klave. Ubiće devojku da bi upotrebili njenu krv. Moramo je spasti!"
     Pomerio je pogled ka Holian, a onda ga vratio na Linden. Tupo je žmirkao. "Ostavila si me." Bol samoće zatvorio mu je um za sve ostalo.
     "Budale!" besneo je Sivit. Naglo je podigao skiptar. Krv mu je pokrila mršave ruke. Iz gvozdenog trougla iskrili su udari crvene vatre. Brz kao osveta, pošao je napred.
     "Nju će žrtvovati!" kriknula je Linden na zbunjenog Kovenanta. "Kao Džoanu! Kao Džoanu!"
     "Džoanu?" U trenutku mu se sva nesigurnost pretvorila u bes i otrov. Naglo se okrenuo da se suoči sa Jahačem. "Džoana!"
     Pre nego što je Sivit stigao da udari, beli plamen eksplodirao je oko Kovenanta, obavijajući ga ognjem. Goreo je srebrnim gnevom, prljeći vazduh. Linden se povukla i podigla ruke da zaštiti lice. Divlja magija počela je da kulja na sve strane.
     Razgoropađena sila otrgla je Sivitu skiptar iz ruku. Gvožđe je zaplamtelo, crno, crveno, belo, a onda se istopilo i pretvorilo u hrpicu šljake na tlu. Srebro je udarilo i u vatru; po krugu su se rasule usplamtele grane. Divlje munje sevale su ka nebesima sve dok nebo nije doseglo vrisak, a kristalni zidovi zazvonili u božanskom brujanju moći.
     Linden je osetila da joj se pod nogama pomera samo tkanje tla, kao da će se raskinuti. Nesigurno se spustila na kolena.
     Kamendolci su se razbežali. Krici straha razletali su se između kuća. Trenutak kasnije ostali su samo Kroft, Holian i Sivit. Kroft i Holian bili su suviše ošamućeni za ikakav pokret. Sivit se zgrčio na tlu kao poslednja kukavica, pokrivši glavu šakama.
     Iznenada, kao da je Kovenant zatvorio vrata u umu, divlja magija je minula. Izronio je iz plamena; prsten mu je zatreperio i zgasnuo. Noge su počele da ga izdaju.
     Linden je skočila i uhvatila ga pre nego što je pao. Obgrlila ga je i zadržala na nogama.
     Onda se pojavio Sunder, noseći ranac. Trčao je i vikao. "Bežite! Brzo, dok se ne priberu i ne pođu za nama!" Krv mu je uvek tekla iz novog zaseka na podlaktici. Kada je prošao kraj Holian, zgrabio ju je za ruku. Oduprla se; bila je suviše otupljena šokom da bi razumela šta se dešava. Okrenuo se ka njoj i proderao joj se u lice. "Zar žudiš za smrću?"
     Njegova hitnja prodrla je kroz ukočenost. Zaječala je i povratila prisebnost. "Ne. Poći ću. Ali.. ali moram poneti moj lianar." Pokazala je palicu u Kroftovim rukama.
     Sunder je požurio ka visokom Kamendolcu. Kroft je refleksno čvršće stegao drvo.
     Mršteći se od bola, Sunder je oštro udario Krofta u stomak. Kada se visoki čovek presamitio, Sunder mu je lako uzeo lianar.
     "Hajde!" viknuo je Sunder na Linden i Holian. "Odmah!"
     Linden je obuzelo čudno, mračno olakšanje. Njena prva procena Kovenanta ispala je tačna; konačno se pokazao sposoban za značajnu moć. Prebacila je njegovu levicu sebi preko ramena i pomogla mu da iziđe iz središta Kamendola.
     Sunder je uhvatio Holian za doručje. Poveo ih je između kuća onoliko brzo koliko je Kovenant mogao da ih prati.
     Dolina je sada utonula u mrak; klisuru su osvetljavali samo mladi mesec i odrazi zamirućeg ugljevlja duž gudura. Vetar je sa druge strane Mithila donosio mučan zadah truleži, a voda je izgledala crna i žitka, kao zlo predskazanje. Ali niko nije oklevao. Holian kao da je tupim nerazumevanjem prihvatila svoj spas. Pomogla je Linden da spuste Kovenanta u vodu i polože ga preko splava. Sunder ih je pogurao u vodu i prepustili su se matici, držeći se za drvo.









11. IZOPAČENJE LEPOTE
     Nije bilo potere. Kovenantova moć ošamutila je narod Kamendola Kristal; Jahač je izgubio i skiptar i honja; a reka je bila brza. Uskoro je Linden prestala da se osvrće i osluškuje zvuke potrere. Posvetila se Kovenantu.
     Nije mu ostalo snage, nije se trudio da se drži za splav, nije čak ni pokušavao da drži glavu iznad površine. Kroz pljuskanje vode nije mogla da mu čuje disanje, a puls kao da mu se povukao na neko mesto do kojeg nije mogla da dosegne. Lice mu je delovalo avetinjski na bledoj mesečini. Sva čula su joj govorila da ga je zahvatio otrov duše.
     Njegovo stanje ju je ogorčilo. Ostala je kraj njega, tražeći kroz svoje neznanje i nesposobnost neki način da mu pomogne. Glas duboko u njoj tvrdio je da, ako može tolikom silinom osetiti njegovu nevolju, sigurno može nekako i uticati na nju, da tok percepcije koji ih vezuje sigurno teče na obe strane. Ali plašile su je posledice. Nije imala moć, nije imala ništa čime bi se suprotstavila njegovoj bolesti - ništa osim krvi sopstvenog života. Strah od tolike nesposobnosti ju je ukočio, ostavio ju je da proklinje što nema čak ni ograničene zalihe svoje lekarske torbe - što nema ništa što bi je poštedelo ove duboke odgovornosti za njegovo preživljavanje.
     Saputnici su neko vreme ćutke plovili rekom. Konačno je Holian progovorila. Linden je bila neodređeno svesna devojčinog položaja. Eh-zublju je sopstveno selo prepustilo smrti, a onda je neobjašnjivo stigao spas. Konačno su sve stvari koje nije razumela nadvladale njeno oklevanje. Šaputala je u tamu, glasom punim prigušenog iščekivanja. "Govorite mi. Ne poznajem vas."
     "Izvinjavam se." Sunderov glas je izražavao umor i beskorisno žaljenje. "Zaboravili smo na učtivost. Ja sam Sunder sin Nazikov, u svoje vreme" - za trenutak je zazvučao gorko - "oblar Kamendola Mithil, osamdeset milja južno. Sa mnom su Linden Averi, Odabrana, i Prapoglavar Tomas Kovenant, Nevernik i nosilac belog zlata. Oni su stranci u Domaji."
     Stranci, promrmljala je u sebi Linden. Odjednom je samoj sebi izgledala kao neprirodni posetilac. Misao ju je bolela ma s koje strane je posmatrala.
     Eh-zublja je odgovorila kao devojka koja se s mukom priseća lepog vaspitanja. "Ja sam Holian, kćer Amitina, eh-zublja Kamendola Kristal. Ja sam..." zastala je, a onda nastavila bolnim glasom. "Ne znam da li da vam zahvalim što ste mi spasli život - ili da vas proklinjem što ste mi uništili dom. Na-Mhoramov grim zauvek će zaviti u crno Kamendol Kristal."
     Sunder se grubo oglasio. "Možda i neće."
     "Kako neće?" uzviknula je obuzeta bolom. "Sivit na-Mhoram-vint sigurno neće odustati. Odjahaće pravo u Veselkamen i biće izgovoren grim. Ništa ga neće sprečiti."
     "Neće jahati u Veselkamen. Ubio sam mu honja." Sunder je promrmljao više za sebe. "U Redama ne stoji da Sunčev Kamen može imati toliku moć."
     Holian je tiho uzviknula od olakšanja. "A rukh kojim usmerava Kob Sunca sada je uništen. Tako ne može prizvati zlo na moj narod." Povratak nade ju je ućutkao. Opustila se u vodi kao da je to melem za sve strahove.
     Kovenantova nevolja odzvanjala je u Lindeninim ušima. Pokušala je da ne obraća pažnju. "Jahačev skiptar - kažeš rukh? Odakle mu krv da ga upotrebi? Nisam videla da se posekao."
     "Jahači Klave", tmurno je govorio Sunder, "ne moraju da prolivaju sebe. Osigurani su preko mladih muškaraca i žena Domaje. Svaki rukh je šupalj i sadrži krv preko koje deluje na Kob Sunca."
     U Linden su se probudili odjeci gneva koji ju je naveo da spase Holian. Obredi Kobi Sunca bili su dovoljno varvarski i onako kako ih je izvodio Sunder. Izgledalo joj je gnusno što se može postići tolika moć bez ikakve lične cene. Nije znala kako da priguši bes nad onim što je saznala o ciljevima Klave, o njenom ugledu zbog opiranja Kobi Sunca. Ali duboko je sumnjala u taj ugled. Počela je da deli Kovenantovu želju da stigne do Veselkamena.
     Ali Kovenant je umirao.
     Sve se vraćalo do Kovenanta i smrti.
     Posle nekog vremena Holian se ponovo oglasila. Drugačiji strah ju je naveo da pita. "Je li to divlja magija? Divlja magija iz proročanstva?"
     "Da", odgovorio je oblar.
     "Kako onda...?" Linden je mogla da oseti Holianinu zbunjenost. "Kako se onda desilo da ga Kamendol Mithil ne ubije, kako zapoveda Reda?"
     "Ja nisam dopustio", mirno je odgovorio Sunder. "U njegovo ime okrenuo sam se protiv mog naroda, kako njega ne bi prolili."
     "Ti si oblar", iznenađeno je šapnula Holian. "Kamendolac kao i ja. Takva odluka - sigurno ti je bila teška. Kako si došao do takvog preokreta?"
     "Kćeri Amitina", odgovorio je Sunder kao da daje zvanično priznanje, "došao sam dotle po istini Rede. Reči Prapoglavara su reči lepote, a ne zla. Govorio je kao neko ko poseduje i volju i moć da ostvari svoje reči. A u mom srcu reči Rede bile su nepodnošljive.
     Osim toga", mračno je nastavio, "došao sam zo zaključka da i sama Reda sadrži neistine."
     "Neistine?" pobunila se Holian. "Ne. Reda je život Domaje. Da je lažna, pomrli bi svi koji zavise od nje."
     Sunder se zamislio za trenutak. "Eh-zubljo, da li znaš za alianthu?"
     Klimnula je glavom. "To je smrtonosni otrov."
     "Nije." Linden je bila dirnuta njegovom uverenošću. Uprkos svemu što se desilo, zadržao je unutrašnju sigurnost koju ona nije mogla da postigne. "Bolja je od svakog drugog voća. Govorim iz iskustva. Već tri sunca jedemo alianthu kad god je nađemo."
     Holian je pokušavala da dođe do nekog objašnjenje. "To je sigurno razlog Prapoglavarove bolesti?"
     "Ne. Bolest ga je obuzela ranije, a aliantha mu je pružila isceljenje." Holian je ćutala, pokušavajući da prihati to što je upravo čula. Nesvesno se osvrtala, kao da traži odgovor u noći. Kada je ponovo progovorila, glas joj je jedva nadjačavao vlažne zvuke reke. "Spasli ste mi život. Neću vam se protiviti. Nemam doma ni svrhe, jer ne mogu da se vratim u Kamendol Kristal, a svet je opasan i ne razumem svoj usud. Ne smem da sumnjam u vas.
     Ipak ću pitati šta vam je cilj. Sve mi je tamno. Izložili ste se gnevu Klave mene radi. Putujete daleko pod Kobi Sunca. Hoćete li mi reći razlog?"
     "Linden Averi", rekao je Sunder, prepuštajući odgovor njoj. Razumela ga je; odgovor je i njega zbunjivao, a Holian ga sigurno neće mirno primiti. Linden je želela da odbaci teškoće i navede i Sundera i Holian da se osamostale. Ali pošto joj je i sopstvena slabost bila nepodnošljiva, odgovorila je direktno. "Idemo u Veselkamen."
     Holian je bila užasnuta. "Veselkamen! Izdaćete me!" Smesta se odgurnula od splava, spremna za bekstvo.
     Sunder se bacio za njom. Pokušao je da vikne nešto, ali povređena pluća su to pretvorila u krik bola.
     Linden nije obraćala pažnju na njega. Nagli pokret prevrnuo je splav i Kovenant je pao u vodu.
     Posegnula je za njim i izvukla ga na površinu. Disao je toliko plitko da čak nije ni iskašljao vodu koja mu je tekla iz usta. Uprkos težini, delovao je krajnje krhko.
     Sunder se trudio da spreči Holianin beg; ali smetala su mu povređena rebra. "Jesi li poludela?" dahtao je. "Da želimo tvoju smrt, bili bismo zadovoljni Sivitovim namerama!"
     Zauzeta Kovenantom, Linden se obrecnula. "Pusti je nek ide!"
     "Da je pustim?" pobunio se oblar.
     "Da!" U njoj se uskovitlao bes. "Treba mi pomoć. Tako mi svega, ako hoće da ide, to je njeno pravo!"
     "Neba mi i Zemlje!" odvratio je Sunder. "Zašto smo onda rizikovali živote za nju?"
     "Zato što su nameravali da je ubiju! Briga me da li nam je potrebna. Nemamo prava da je zadržavao protiv njene volje. Treba mi pomoć." Sunder je opsovao. Naglo je pustio Holian i nesigurno prišao kroz vodu da preuzme deo Kovenantove težine. Ali bio je modar od bola i uvređenosti. Preko ramena je doviknuo Holiani. "Tvoja sumnja je nepravedna!"
     "Možda." Eh-zublja je plivala dvadesetak stopa dalje; glava joj je bila kao delić tame u senkama nad rekom. "Sigurno sam nepravedna prema Linden Averi." Trenutak kasnije je uzviknula. "Šta vas vodi u Veselkamen?"
     "Tamo su svi odgovori." Lindenin bes nestao je isto onako brzo kao što je i došao, a umesto njega osetila je kako joj kosti prožima strah. Previše toga je prošla. Bez Sunderove pomoći neće moći da vrati Kovenanta na splav. "Kovenant misli da se može boriti protiv Kobi Sunca. Ali prvo mora da je razume. Zato hoće da govori sa Klavom."
     "Da se bori?" upitala je Holian u neverici. "Govoriš li o menjanju Kobi Sunca?"
     "Zašto da ne?" Linden se držala za splav. Udovi su joj omlitavili od straha. "Pa i ti to radiš."
     "Ja?"
     "Zar nisi ti Sunozbor?"
     "Ne!" oštro je odbila Holian. "To je laž koju je smislio Sivit na-Mhoram-vint da bi ojačao zahtev za moj život. Ja sam eh-zublja. Vidim sunce. Ne uobličavam ga."
     Sunder se bratio Linden. "Onda nam nije potrebna", zarežao je."
     Linden se mračno pitala zašto on misli da mu Holian predstavjla pretnju. Ali nije imala hrabrosti da ga upita. "Treba nam sva pomoć koju možemo da dobijemo", promrmljala je. "Hoću da bude sa nama. Ako želi."
     "Zašto?"
     Skoro istog časa oglasila se i Holian. "Od kakve bih vam ja bila koristi?"
     Bez ikakvog prelaza, Linden je počela da jeca. Osećala se kao napušteno dete, suočeno sa suprotnostima koje ne može da pomiri. Morala je da prikupi svu svoju strogost da bi izgovorila. "On umire. Osećam to." Uzdrhtala je od sećanja na Maridove zmijske zube. "Gore je nego prošli put. Treba mi pomoć." Pomoć koja joj je trebala bila joj je jasna i užasna; ali nije mogla da se zaustavi. "Jedno od vas nije dovoljno. Samo bi iskrvarili do smrti. Ili ja." Podstaknuta strahom da će izgubiti Kovenanta, zavitlala je glas ka Holian. "Treba mi moć. Da ga iscelim."
     Nije videla da se eh-zublja približila; ali Holian je sad plivala kraj nje. Devojka je progovorila tihim glasom. "Možda nije potrebno prolivanje. Možda ja mogu da mu pomognem. Eh-zublje imaju znanja o isceljivanju. Ali ne želim da drugi put padnem u ruke Klavi."
     Da bi suzbila očajanje, Linden je toliko stegla zube da su je vilice zabolele. "Videla si šta on može. Zar misliš da će otići u Veselkamen i pustiti da ga žrtvuju?"
     Holin se zamislila za trenutak, nežno dodirujući Kovenantov otok. "Pokušaću", rekla je. "Ali moramo dočekati izlazak sunca. I moram znati kako je zapao u bolest."
     Lindenina samokontrola nije dosezala dotle. Svitanje će biti prekasno. Kovenant neće dočekati zoru. Odabrana! - jeknula je u sebi. Blagi Bože! Prepustila je Sunderu da odgovori na eh-zubljina pitanja. Kada je počeo ukratko da priča šta se desilo Kovenantu, Linden je ponovo posvetila pažnju Nevernikovom izmučenom i nemoćnom telu.
     Mogla je da oseti kako otrov kaplje kroz beskorisni podvez rukava majice. Smrt mu je kao lepra glodala tetive života. Uopšte neće moći da dočeka zoru.
     Njena majka preklinjala je za smrt; ali on je želeo da živi. Trampio je sebe za Džoanu, smešeći se kao da je to blagodet; ali sve što je učinio pokazivalo je da želi da živi. Možda i jeste lud; možda njegove priče o Opakom i jesu paranoja a ne istina. Ali zaključke koje je izvlačio iz toga nije mogla da odbaci. U Kamendolu Kristal shvatila je da se slaže sa njim.
     A sada je umirao.
     Morala je da mu pomogne. Ona je lekar. Sigurno može bar nešto da učini za njega. Nemoguće da njena čudna osetljivost nije u stabju da prodre u oba pravca. Prigušila je jecaj, odbacila otpor i otvorila srce.
     Polako je posegnula umom u njega, ispunila njegovo telo svojom ličnošću. Osećala je njegovo isprekidano disanje kao svoje sopstveno, patila je od njegove groznice, držala se uz njega prisnije nego ikada ranije uz ma kog muškarca.
     A onda se našla potopljena u otrov. Nije imala snage da ga odgurne. Ispunila ju je mučnina kao od zadaha starca koji joj je rekao Budi što jesi. Ništa u njoj nije znalo kako da tim putem pruži život. Ali učinila je sve što je mogla. Borila se za njega istom gorčinom i duboko beznadežnom odlučnošću koje su je navele da studira medicinu kao da je to čin pobune protiv nedelotvornosti njenih roditelja - muškarca i žene koji nisu shvatili ništa o životu osim neumitnosti smrti i koji su prihvatili ono što su razumeli sa ljubavničkom požudom. Naučili su je koliko je delotvornost važna. Petnaest godina se neumorno trudila da je postigne.
     Ta potera ju je dovela na farmu "Utočište". A tu joj je bespomoćnost pred Džoaninom bolešću dovela ceo život u sumnju. Sada je ta sumnja imala ukus i izopačenje Kovenantovog otrova. Nije mogla da priguši njegovo delovanje. Ali snagom volje pokušala je da osigura poslednje zaostale prepreke njegovog života. Bolest je bila moralno zlo; pogađala ju je kao Marid, kao ubistvo Nazika i vreli nož u njegovim leđima; suprotstavljala joj se svakim otkucajem srca. Grčevito je udisala vazduh u njegova pluća, primoravala mu srce da kuca dalje, suprotstavjala se glodanju i širenju zla.
     Sama ga.je održavala u životu tokom ostatka noći.
     Kosti na čelu bolele su je od zajedničke groznice kada ju je Sunder prizvao svesti. Praskozorje je bilo u vazduhu. On i Holian privukli su spav do obale. Linden se izmoždeno osvrnula. Duša joj je bila puna pepela. Nešto u njoj je dahtalo. Ne, nikada više. Reka je tekla kroz niziju koja je mogla biti pokrivena prostranim zasadima; ali umesto toga sve je bilo siva pustinja sa brdima neprirodne trave polegle od tri dana uraganske kiše i istrulele pod suncem boleština. Kako se vazduh mreškao od približavanja svitanja, struje truleži kotrljale su se nad Mithilom.
     Ali videla je zašto su Sunder i Holian odabrali to mesto. Blizu obale peščani nanos se pružao delom i preko vodenog toka, dajući kosinu pod kojom je Kovenant mogao da leži zaklonjen od smrdljive trave.
     Kamendolci su privezali splav, preneli Kovenanta na pesak i podigli ga u Lindenino naručje. Držeći ga uspravno, mada se i sama klatila od iscrpljenosti, gledala je kako se Sunder i Holian žurno penju na obalu i traže kamen. Uskoro su joj nestali sa vidika.
     Poslednjim ostacima snage Linden se suočila sa suncem.
     Nadnelo se nad obzorje optočeno oreolom nalik na jedra broda zaraženog kugom. Jedva je dočekala njegovu toplotu - želela je da se ugreje, žudela da se osuši - ali zbog korone je zaječala od praznog gađenja. Spustila je Kovenanta na pesak i sela kraj njega, gledajući ga kao da se boji da sklopi oči. Nije znala koliko brzo će početi da se roje insekti.
     Ali kada su se Sunder i Holian vratili, bili su uzbuđeni. Njihova napetost nije popuštala; ali našli su nešto što im je oboma bilo važno. Zajedno su, kao najveće blago, nosili veliki grm iščupan iz korena.
     "Vour!" uzviknula je Holian kada su ona i Sunder doneli grm do nanosa. Bleda koža svetlela joj je pod suncem. "To je dobar znak. Vour je veoma redak." Spustili su žbun malo dalje i odmah počeli da mu kidaju lišće.
     "Zbilja redak", promrmljao je Sunder. "Njegovo ime pominje se u Redama, ali nikada nisam svojim očima video vour."
     "Da li je lekovit?" upitala je Linden slabim glasom.
     Umesto odgovora, eh-zublja joj je pružila šaku lišća. Bilo je sunđerasto, šupljikavo; iz otkinutih peteljki kapao je bistri sok. Trgla se od oštrog mirisa.
     "Istrljaj sokom lice i ruke", rekla je Holian. "Vour je moćna zaštita od insekata."
     Linden je piljila u lišće sve dok i njena čula nisu razabrala istinu u eh-zubljinim rečima. Onda ju je poslušala. Pošto je razmazala sok po sebi, učinila je isto i sa Kovenantom.
     I Sunder i Holian su učinili isto. Pošto su završili, on je sklonio ostatak lišća u ranac.
     "A sada", odmah je rekla eh-zublja, "moram učiniti sve što je u mojoj moći da zalečim Troprsta."
     "Zove se Kovenant", tupo se pobunila Linden. Za nju je Troprst bila reč Klave; nije joj se sviđala.
     Holian je zatreptala kao da je to nevažno i nije odgovorila.
     "Da li ti treba moja pomoć?" upitao je Sunder. Vratila mu se ukočenost. Zbog nečega što Linden nije mogla da uhvati, Holian je za njega predstavljala uvredu ili pretnju.
     Odgovor eh-zublje bio je jednako krut. "Mislim da ne."
     "Onda ću isprobati ovaj vour." Ustao je. "Idem u potragu za alianthom." Oštrim pokretima vratio se na obalu i udaljio se kroz natrulu travu.
     Holian nije gubila vreme. Odnekud ispod odeće izvukla je mali gvozdeni bodež i svoju lianar palicu. Klekla je kraj Kovenantovog desnog ramena, položila mu lianar na grudi i uzela bodež levom rukom.
     Sunce je sad bilo iznad obzorja, zračeći svojim izopačenjem. Ali oštrina voura kao da je stvorila štit pred njegovom truleži. Iako su ogromni insekti počeli da zuje i lete na sve strane, nisu se približavali preščanom nanosu. Linden je želela da se usmeri na takve stvari. Nije želela da gleda eh-zubljine krvave obrede. Nije želela da vidi kako ne uspevaju. Ipak je prikovala pogled za nož, primoravajući sebe da ga prati.
     Kao Sunderova leva podlaktica, Holianin desni dlan je bio prekriven mrežom starih ožiljaka. Prevukla je oštricom preko kože. Mlaz tamne, guste krvi potekao joj je niz zapešće.
     Spustila je bodež i uzela lianar u okrvavljenu šaku. Usne su joj se micale, ali nije odavala nikakav zvuk.
     Atmosfera se zgusnula oko njene palice. Odjednom je uz drvo liznuo plamen. Vatra boje sunčevog oreola joj je palacala između prstiju. Glas joj se pretvorio u čujnu melodiju, ali Linden nije razumela reči. Vatra je jačala; pokrila je Holianinu šaku i počela da joj liže krv sa zglavka.
     Dok je pevala, vatra je plamsala dugačkim, tankim plamenovima nalik na izdanke puzavice. Spuštali su se na pesak, protezali se duž reke kao krvni sudovi i penjali se uz obalu kao da traže mesto gde će se zakoreniti.
     Podržana svetlucavom mrežom moćnih izdanaka, ubrzala je pesmu i spustila lianar do Kovenantove otrovane ruke. Linden se nagonski trgla. Mogla je da oseti zlo u vatri, neprirodnu silu Kobi Sunca. Holian je koristila iste izvore moći koje i Sunder svojim Sunčevim Kamenom. Ali trenutak kasnije Linden je ustanovila da delovanje vatre nije loše. Holian se protiv otrova borila otrovom. Kada je podigla palicu sa Kovenantove ruke, napetost u otoku već je počela da se povlači.
     Pažljivo je pomerila moć ka njegovom čelu i i poslala plamen pravo u groznicu pod lobanjom.
     Istog časa Kovenant je ukočio telo i zabacio glavu; iz grla mu se oteo vrisak. Iz prstena je u trenutku planula bela eksplozija i raznela pesak preko dve žene i reke.
     Pre nego što je Linden stigla da se pomeri, potpuno je omlitaveo.
     Eh-zublja se skljokala kraj njega. Iz lianara je nestao plamen i ostavio drvo bledo, čisto i čitavo. U trenutku između dva otkucaja srca izdanci vatre su zgasnuli; ali nastavili su da preleću ispred Lindeninih očiju.
     Požurila je da pregleda Kovenanta. Gušila se od iščekivanja. Ali kada ga je dotakla, on je duboko udahnuo i počeo da diše kao da samo spava. Potražila mu je puls; bio je čvrst i siguran.
     Zapljusnulo ju je olakšanje. Mithil i sunce su postali čudno mutni. Našla se pružena na pesku, bez sećanja kako se tu obrela. Leva ruka ležala joj je u vodi. Njen sveži dodir kao da je bio jedino što ju je zadržavalo da ne zaplače.
     "Je li dobro?" upitala je Holian slabim glasom.
     Linden nije odogovorila jer nije mogla da nađe reči.
     Uskoro se vratio i Sunder, ruku punih blagovnjača. Izgleda da je razumeo iscrpljenost svojih saputnika. Bez reči se nagnuo nad Linden i ubacio joj bobicu među usne.
     Njen ukus pomogao joj je da se pribere. Sela je, procenila količinu alianthe u Sunderovim rukama i uzela svoj deo. Bobice su nahranile onaj deo nje koji je otišao preko svih granica da bi održala Kovenanta u životu.
     Holian je zabrinuto i uplašeno gledala kako Sunder jede svoj deo alianthe. Ali nije uspela da nagna sebe da dotakne bobice koje joj je ponudio.
     Kada joj se snaga vratila, Linden je podigla Kovenanta u polusedeći položaj i počela da čisti bobice od semenki i da ga hrani. Delovale su skoro istog časa; ujednačile su mu disanje, pojačale napetost mišića, dale boju koži.
     Pažljivo je pogledala Holian. Napor pomaganja Kovenantu iscrpeo je eh-zublju i trebala joj je hrana. A ispitivački pogled nije joj pružio nikakvo drugo rešenje. Uzdrhtala je, ali je odlučno prihvatila bobicu i stavila je u usta. Trenutak kasnije ju je i zagrizla.
     Prepala se od sopstvenog zadovoljstva. U očima joj je blistalo otkrovenje, a strah je spao sa nje kao stara koža.
     Linden je tiho uzdahnula, spustila Kovenantovu glavu na pesak i dopustila sebi da se odmori.

     Saputnici su proveli dobar deo jutra oporavljajući se pod peščanim nanosom. Kada je Kovenantov otok promenio boju od crne u žučkasno-crvenu i kada se povukao sa ramena, Linden je prosudila da je sposoban za putovanje. Još jednom su se otisnuli niz Mithil.
     Vour je nastavio da ih štiti od insekata. Holian je rekla da sok deluje nekoliko dana; a Linden joj je poverovala kada je otkrila da je miris ostao na njoj i posle više od pola dana u vodi.
     Pod avetinjskim crvenilom sumraka zaustavili su se na širokoj, zakošenoj steni koje se širila od reke ka severu. Posle toliko napornih dana Linden je jedva primetila neudobnost spavanja na kamenu. Ipak, deo nje ostao je u dodiru sa Kovenantom, kao struna podešena da vibrira u skladu sa određenim akordom. Usred noći zatekla je sebe kako zuri u mesečev srp. Kovenant je sedeo kraj nje. Kao da nije bio svestan njenog prisustva. Tiho je prišao vodi i počeo da pije.
     Pošla je za njim, bojeći se da ga je uhvatio novi napad delirijuma. Ali kada ju je ugledao, pozdravio ju je klimanjem glave i povukao je malo dalje, do mesta gde su mogli da šapuću, a da ne uznemire ostale saputnike. Način na koji je držao ruku pokazivao je da je osetljiva, ali upotrebljiva. Izraz lica na nejasnom svetlu bio mu je čudan; ali glas je zvučao prisebno.
     "Ko je ta žena?"
     Stajala je tik kraj njega, zavirujući mu u osenčeno lice. "Ne sećaš se?"
     "Sećam se pčela." Kratko se stresao. "Onog Besomuka. I ničeg više."
     Od napora da mu spase život postala je osetljiva na njega. Delila je njegove nevolje; a sada kao da je imao pravo na nju, pravo koje ona nikada neće moći da porekne. Pripadali su mu čak i njeni otkucaji srca. "Imao si povratnu groznicu."
     "Povratnu...?" Pokušao je da savije bolnu ruku.
     "Izbole su te pčele pa si zapao u šok. Kao novi zmijski ujed na isto mesto, samo još gori. Mislila sam..." Nehotice mu je dotakla rame. "Mislila sam da nećeš preživeti."
     "Kad se to desilo?"
     "Pre dva dana."
     "Kako..." Na pola rečenice se predomislio. "A onda?"
     "Sunder i ja nismo mogli da ti pomognemo. Samo smo nastavili put." Počela je da govori sve brže. "Te noći smo stigli do drugog Kamendola." Ispričala mu je priču kao da žuri da stigne do kraja. Ali kada je pokušala da mu opiše moć prstena, prekinuo ju je. "To je nemoguće", šapnuo je.
     "Uopšte se ne sećaš?"
     "Ne. Ali kažem ti da je to nemoguće. Uvek sam... uvek sam morao da koristim nekakav pokretač. Prisustvo neke druge sile. Kao orkrest. To se nikada ne dešava samo od sebe. Nikada."
     "Možda je to zbog Jahača."
     "Da." Zahvalno je prihvatio predlog. "Sigurno zato. Taj skiptar - njegov rukh." Ponovio je reč koju mu je rekla kao da mu treba oslonac.
     Klimnula je glavom i nastavila priču.
     Kada je završila, on je progovorio sa oklevanjem. "Kažeš da sam bio u delirijumu. Sigurno jesam - jer ničega se ne sećam. Onda je taj Jahač pokušao da napadne i ja sam odjednom imao moć." Po glasu mu se osećalo koliko je pitanje važno. "Šta me je pokrenulo? Ako sam stvarno bio toliko bolestan, nisam bio u stanju da se branim. Jesi li ti bila povređena? Ili Sunder?"
     "Ne." Iznenada je tama između njih postala ispunjena značenjima. Bez razmišljanja je rizikovala sebe da ga održi u životu - a zašto? Obuzet delirijumom i silom, jedino što je verovao bilo je da ga je ona napustila. A ni sada nije znao koliko ju je koštao. Ne. Jedva je uspela da sakrije gorčinu. "Svi smo dobro. Nije to u pitanju."
     "Pa šta je onda bilo?" tiho je pitao.
     "Navela sam te da pomisliš kako je Džoana u opasnosti." Trgao se, ali ona je nastavila, udarajući ga rečima. "To je bilo jedino čega sam mogla da se setim. Nisi hteo da spaseš sebe - ni mene. Stalno si me optuživao da sam te napustila. Pobogu", zarežala je, "bila sam uz tebe od prvog puta kada sam videla Džoanu. Ma koliko lud bio, bila sam uz tebe. Da mene nije bilo, već bi odavno bio mrtav. Ali nastavio si da me optužuješ i nisam mogla da doprem do tebe. Jedino ime koje ti je išta značilo bilo je Džoanino."
     Povredila ga je. Desnom rukom posegnuo je ka njoj i istog časa se povukao. U tami se činilo da nema oči; zurio je u nju kao slepim očnim dupljama. Očekivala je da će se pobuniti kako je često pokušavao da joj pomogne, kako se često trudio da joj pruži koliko god može podrške. Ali stajao je pred njom isto kao onda kada ga je prvi put videla na farmi "Utočište", uspravljen pod težinom neverovatnog tereta. Kada je progovorio, glas mu je bio pun besa i žestokog bola.
     "Bila mi je žena. Razvela se od mene jer sam dobio lepru. Od svega što mi se ikada desilo, to je bilo najgore. Znam da sam činio zločine. Silovao sam - ubijao - izneveravao - ali to su stvari koje sam činio, a potom sam učinio sve što sam znao i umeo da to iskupim. Ponašala se prema meni kao da sam ja zločin. Onakav kakav sam bio, pogođen fizičkom bolešću koju nisam mogao da sprečim ni izlečim - kao što se ni smrtnost ne može sprečiti ni izlečiti - užasavao sam je. To je bilo najgore. Zato što sam verovao u to. I sam sam to mislio o lepri.
     To joj je dalo pravo na mene. Proveo sam deset godina sa tim osećanjem - nisam mogao da podnesem da budem razlog. Prodao sam dušu da isplatim taj dug, a to ništa nije značilo." Lice mu se zgrčilo od sećanja. "Ja sam gubavac. Nikada neću prestati da budem gubavac. Nikada neću moći da poreknem njeno pravo na mene. To je dublje od svake mogućnosti izbora." Reči su mu imale boju krvi.
     "Ali, Linden", nastavio je; od tolike molbe zabolelo ju je srce. "Ona mi je bivša ženaa." uprkos naporu da se kontroliše, glas mu je bio pun neumitnosti, kao naricanje. "Ako prošlost išta znači, nikada je više neću videti."
     Upila se pogledom u njega. Sva je pulsirala od nesigurnosti. Zašto više nikada neće videti Džoanu? Kako je to prodao dušu? Koliko toga je zadržao za sebe? Ali, onako ranjivoj, jedno pitanje bilo joj je važnije od svih ostalih. Postavila ga je što je mirnije i ravnodušnije mogla. "Da li želiš da je ponovo vidiš?"
     Njen napeti sluh je u jednostavnosti odgovora koji je usledio otkrio težinu izjave. "Ne. Nisam naročito oduševljen svojom leprom."
     Okrenula je glavu da joj ne bi video suze u očima. Nije želela da bude toliko izložena. Bila je u opasnosti da se izgubi. A ipak, njeno olakšanje imalo je težinu ljubavi. Dobacila mu je preko ramena. "Odmori se malo. Potrebno ti je." Onda se vratila do Sundera i Holian, pružila se na kamen i dugo, dugo drhtala kao da ju je zahvatila zima neodbranjive usamljenosti.

     Kada se probudila, sunce je već izišlo, crveno i blistavo. Hrpa alianthe kraj Sunderovog ranca pokazivala je da su Kamendolci uspešno tragali za hranom. Kovenant i eh-zublja stajali su jedno kraj drugog, upoznajući se. Sunder je sedeo kraj njih i kao da je škripao zubima.
     Linden se podigla na noge. Telo joj je bilo izmoždeno od tvrde postelje, ali zanemarila je to. Odvrativši pogled od Kovenanta kao da se stidi, pošla je do reke da se umije.
     Kada se vratila, Sunder je delio blagovnjače. Putnici su jeli ćutke; aliantha je hrana koja nameće mir. Kovenant je bio ukočen kao ranije na farmi "Utočište". Holianine krhke crte lica bile su pune zbunjenosti nalik na strah. A oblarevo mračno rasoloženje nije se promenilo - i dalje je bio ozlojeđen na eh-zublju, ili možda na sebe.
     Zbog njih se Linden osećala izgubljeno. Bila je odgovorna za njihove različite nevolje - i nesposobna da išta učini za njih. Dok je održavala Kovenanta, otvorila je vrata koja sada nije mogla da zatvori, iako se zarekla da hoće. Gorko mumlajući za sebe, pojela je alianthu, rasula semenje oko stene, a onda se ozbiljno upustila u pripreme za ulazak u reku.
     Ali Holian nije mogla da ćutke podnosi svoju nevolju. Trenutak kasnije, obratila se Neverniku. "Kažeš da treba da ti se obraćam kao Kovenantu - iako je to ime zlokobnog znaka i neprijatno mi leži u ustima. Vrlo dobro. Kovenante, jesi li razmislio kuda ideš? Oblar i Linden Averi kažu da ste se uputili u Veselkamen. Srce mi se grči od te pomisli - ali ako ti je to cilj, neću ti se protiviti. Ipak, Veselkamen leži tamo." Pokazala je ka severozapadu. "Dvesta dvadeset milja od nas. Mithil više ne teče u vašem pravcu."
     "Znamo to, eh-zubljo", promrmljao je Sunder.
     Nije ga ni pogledala. "Možda bismo mogli da putujemo pešice, uz pomoć voura." Zastala je za trenutak, znajući koliko tešku stvar predlaže. "I mnogo dobre sreće." Nije spuštala oči sa Kovenantovog lica.
     "Možda." Po njegovom glasu osećalo se da je već doneo odluku. "Ali ne želim da rizikujem da me ponovo izbodu pčele. Ostaćemo na reci još dan ili dva, u svakom slučaju."
     "Kovenante." Holianin pogled bio je ljutit. "Da li znaš šta leži u tom pravcu?"
     "Da." Otvoreno ju je gledao u oči. "Andelejn."
     Andelejn? Prikrivena žestina sa kojom je to rekao navela je Linden da pažljivo sluša.
     "Da li..." Holian se borila sa sopstvenim shvatanjima. "Da li si odabrao da ideš na Andelejn?"
     "Da." Kovenantova odlučnost bila je potpuna. Ali pažljvo je posmatrao eh-zublju, kao da ga uznemirava njena zabrinutost. "Hoću da ga vidim. Pre nego što stignem u Veselkamen."
     Zgrozila se od te izjave. Povukla se. Dahćući, trudila se da uzvikne, ali nije mogla da udahne dovojno bistrog jutarnjeg vazduha. "Ti si lud. Ili si sluga Jerothov, kao što tvrdi Reda." Okrenula se ka Linden, pa ka Sunderu, preklinjući ih da je saslušaju. "Ne smete mu dozvoliti." Uhvatila je drhtav dah i povikala. "Ne smete!"
     Kovenant je skočio ka njoj, zabio joj prste u ramena, protresao je. "Šta ne valja sa Andelejnom?"
     Holian je nemo pokretala usne, ali nije nalazila reči.
     "Sundere!" kriknuo je Kovenant.
     Oblar je kruto odvratio. "Nalazim se na osamdeset milja od svog doma. Ne znam ništa o tom Andelejnu."
     Holian se trudila da se pribere. "Kovenante", rekla je ledenim glasom, "možeš da jedeš alianthu. Možeš da se protiviš Klavi. Možeš da se poigravaš Redama i da izazivaš samu Kob Sunca. Ali ne smeš da uđeš u Andelejn."
     Kovenant je spustio glas. "A zašto?"
     "Zato što je to zamka i varka!" zaječala je. "Najveći užas u Domaji. Leži ti pred očima, divan i okrutan, i zavodi svakoga ko ga pogleda, sve do uništenja. Neosetljiv je na Kob Sunca!"
     "Nemoguće!" prasnuo je Sunder.
     "Ne!" dahtala je Holian. "Govorim istinu. Sunca se smenjuju, a on ostaje neizmenjen, izigravajući raj." Usmerila je sav strah ka Kovenantu. "Mnogi ljudi su poklekli - priče o njima često se pričaju u ovoj oblasti. Ali ja ne govorim samo o bajkama. Poznavala sam četvoro - četvoro odvažnih Kamendolaca koji su podlegli tom mamcu. Pometeni svojim životima, rešili su da provere priču o Andelejnu. Dvoje ih je otišlo i nikada se nije vratilo. Dvoje su se vratili u Kamendol Kristal - a ludilo je besnelo u njima kao na-Mhoramov grim. Nije bilo načina da se njihovo nasilje obuzda. Kroft je bio primoran da ih žrtvuje.
     Kovenante", preklinjala je, "ne putuj tamo. Srešćeš usud mnogo strašniji čak i od nezaklonjene Kobi Sunca." Svaka reč odzvanjala joj je ubeđenjem, iskrenim strahom. "Andelejn je obesvećenje duše."
     Kovenant je grubo odgurnuo eh-zublju. Okrenuo se, otišao do padine i stao kraj same obale. Pesnice su mu se drhtavo grčile i opuštale.
     Linden mu je smesta prišla, tražeći načina da ga umiri. Verovala je Holianinim rečima. Ali kada mu je dotakla mišicu, ostala je bez glasa od njegovog gneva. "Andelejn." Glas mu je bio napet od neumitnosti i gneva. Bez upozorenja se okrenuo ka njoj. Prostrelio ju je pogledom. "Kažeš da si bila na mojoj strani." U njegovom šapatu bilo je više krvoločnosti no ma u kakvom kriku. "Učini to sada. Ništa drugo nije važno. Budi uz mene."
     Pre nego što bi i stigla da odgovori, okrenuo se ka Sunderu i Holian. Piljili su u njega, zanemeli od tolikog besa. Sunce mu je osvetljavalo profil kao da je zvezda severnjača. "Andelejn je bio srce Domaje". Zvučao je kao da se davi. "Moram da saznam šta mu se desilo." Sledećeg trenutka bio je u vodi, plivajući svom snagom nizvodno.
     Linden se obuzdala i nije pošla za njim. Neće moći da održi takav tempo; moći će da ga sustignu. Budi uz mene. Čula su joj govorila da Holian govori istinu. U Andelejnu je bilo skriveno nešto užasno. Ali Kovenantova molba nadvladala je sva ubeđenja o opasnosti. Borila se da mu spase život kao da su ljubavnici. Cenu te bliskosti nije mogla da podnese; ali moći će da učini štošta drugo za njega. Pogledala je Kamendolce. "Sundere?"
     Oblar je pogledao niz reku, pa Holian pre nego što je odgovorio na Lindenino pitanje. "Eh-zublja je Kamendolka", rekao je, "kao i ja. Verujem njenom strahu. Ali moja sudbina je sada uz Prapoglavara. Pratiću ga."
     Linden je klimnula glavom. "Holian?"
     Eh-zublja kao da nije bila u stanju da se suoči sa odlukom. Oči su joj lutale po steni, tražeći na njoj odgovore koji nisu postojali. "Zar je dotle došlo?" gorko je promrmljala. "Zar sam iz jedne opasnosti izbavljena da bih u drugu upala?" Ali postepeno je prizvala istu onu snagu koja joj je pomogla da dostojanstveno gleda u lice Krofta i Sivita. "U Redi se nedvosmisleno kaže da je Troprst sluga Jerothov."
     "Reda nije u pravu", mirno je odgovorila Linden.
     "Nemoguće!" Hoilanin strah bio je gotovo opipljiv. "Ako je Reda lažna, kako može održavati živote?"
     Nečekivano se upleo Sunder. "Eh-zubljo." Glas mu je bio prigušen kao da nije imao vremena da se pripremi za krizu. "Linden Averi govori o potpuno drugoj vrsti greške. Za nju, loše su one stvari koje potiču od Kobi Sunca."
     Holian je zurila u njega. I Linden se pažljivo zagledala. Bila je spremna da pođe, ali zadržali su je oblarovi napori da raščisti sa sopstvenim osećanjima.
     "Eh-zubljo" nastavio je kroz stegnute zube, "nisi mi se dopadala. Tvoje prisustvo mi predstavlja prekor. Ti si Kamendolka. Ti znaš šta se dešava kada oblar izda svoj dom. Namerno ili ne, ti me optužuješ. A zavidim ti na tvojoj nevolji. Ti si nedužna, tu gde stojiš. Kuda god odavde pošla, niko te ne može okriviti. A sve moje staze su staze krivice.
     Mogu se pravdati samo time što sam bio neophodan Prapoglavaru i Linden Averi u izvršavanju njihovog cilja. Njegova vizija dotakla mi je dušu, a opstanak te vizije bio mi je u rukama. Bez moje pomoći odavno bi bili mrtvi, a sa njima i jedina čista reč lepote koju sam ikada mogao da čujem.
     Želela ti to ili ne, ti mi oduzimaš osećanje neophodnosti. Tvoje poznavanje Kobi Sunca i njenih opasnosti prevazilazi moje. Pružaš isceljenje tamo gde sam ja nemoćan. Nisi prolivala živote. U tvom prisustvu ja nemam opravdanja za svoju krivicu."
     "Sundere", šapnula je Holian. "Oblaru. Ovi samoprekori ništa ne znače. Prošlost se ne može izmeniti. Niko ti ne može oduzeti tvoje opravdanje."
     "Sve se menja", kruto je odgovorio. "Prapoglavar Kovenant na svakom koraku menja prošlost. Stoga" - presekao je njen protest - "stoga nemam izbora. Ne mogu podneti da se ta izmena opozove. Ali ti imaš izbor. I zbog tvog izbora te preklinjem, eh-zubljo. Pomozi Prapoglavaru svojim znanjem. On nudi mnogo - i mnogo mu je potrebno. Tvoja pomoć veća je od moje."
     Holian ga je ispitivački gledala dok je govorio. Ali nije našla razrešenje svojih strahova. "Ah", gorko je uzdahnula, "ne vidim u čemu je taj izbor. Smrt leži iza mene, a užas preda mnom. To nije izbor. To je mučenje."
     "To jeste izbor!" povikao je Sunder, nesposoban da suzbije gnev. "Ni smrt ni užas te ne prisiljavaju. Možeš otići od nas. Naći ćeš novi narod da ti pruži dom. Neko vreme ti neće verovati - ali to će proći. Nijedan Kamendol neće dobrovoljno žrtvovati eh-zublju."
     I Holian i Linden bile su iznenađene njegovim rečima. Holian očito nije ni pomislila na mogućnost koju joj je pomenuo. A Linden nije imala pojma zašto je iskoristio takav razlog. "Sundere", oprezno je rekla, "šta misliš da ćeš postići?"
     "Hoću da je ubedim." Nije skidao pogled sa Holian. "Slobodno načinjen izbor čvršći je nego izmamljen. Moramo joj dati snagu - inače, bojim se, nećemo stići do Veselkamena."
     Linden se trudila da ga razume. "Hoćeš da kažeš da sad želiš u Veselkamen?"
     "Moram", odgovorio je; ali reči su bile upućene eh-zublji. "Ne ostaje mi nijedan drugi cilj. Moram naći odgovor na sve laži Rede. Tokom svih pokolenja Kobi Sunca Jahači su uzimali krv u ime Reda. Sada moraju biti primorani da kažu istinu."
     Linden je klimnula glavom i zagledala se u Holian koja je mozgala o predlogu i tražila odgovor. Malo kasnije, polako je odgovorila gledajući ga u oči. "Već aliantha - ako ništa drugo - daje mi razlog da sumnjam u Rede. A Sivit na-Mhoram-vint je tražio moju smrt, iako je svima bilo jasno koliko sam korisna Kamendolu Kristal. Ako ti slediš Prapoglavara Kovenanta u ime istine, onda ću te pratiti." Smesta se okrenula ka Linden. "Ali neću da uđem u Andelejn. To neću učiniti."
     Linden je prihvatila uslov. "U redu. Idemo." Predugo je bila odvojena od Kovenanta; svi mišići su joj se ukočili od strepnje za njega. Ali zadržavala ju je još jedna potreba. "Sundere", polako je rekla. "Hvala."
     Kao da se prepao od njene zahvalnosti. Ali odgovorio joj je nemim naklonom. Tim gestom su se razmeli.
     Prepustivši splav i ranac Kamendolcima, Linden je skočila u vodu i pošla za Kovenantom.
     Našla ga je kako se odmara na nanosu peska iza okuke reke. Izgledao je umorno i napušteno, kao da nije očekivao njen dolazak. Ali kada je izišla iz vode kraj njega i obrisala oči, naslutila je poluskriveno olakšanje iza napora oporavka i neuredne brade.
     "Jesi li sama?"
     "Ne. I oni stižu. Sunder ju je nagovorio."
     Ništa nije uzvratio. Spustio je glavu na kolena i sakrio lice kao da ne želi da prizna koliko olakšanje oseća.
     Uskoro su im u vidokrug doplivali Sunder i Holian; i ubrzo su svi zajedno nastavili put niz reku. Kovenant je ćutke plivao, pogleda upravljenog napred. I Linden je ćutala, pokušavajući da prikupi rasute ostatke svoje privatnosti. Osećala se izuzetno ranjivo, kao da svaka slučajna reč ili dodir mogu da je dovedu do ivice skrivenih tajni. Nije znala kako da povrati nekadašnju samostalnost. Tokom dana osećala je kako se sunce boleština nadvija nad nju dok je plivala; život kao da joj je bio sačinjen od pretnji od kojih nije imala zaštitu.
     Kasno po podne reka je počela da teče pravo na istok, a okolno zemljište se izrazito promenilo. Sa obe strane korita ležali su strmi bregovi kao suprotstavljena gledišta. Oni desno bili su goli i kameniti - pustoš potpuno drugačija od one pod pustinjskim suncem. Linden je smesta videla da su oduvek bili mrtvi, da sunce plodnosti nikada nije izazvalo njihovo trošenje. Neko drevno i moćno uništenje raznelo im je svaku sposobnost za život davno pre nego što se Kob Sunca mogla nadneti nad svet.
     Ali bregovi sleva predstavljali su potpunu suprotnost. Moć kojom su joj dosezali do čula nanela je šok svim njenim nervima.
     Severno od Mithila ležalo je područje bujnosti, nedirnuto napadima zla. Zasadi brestova i zlatana koji su ukrašavali granice bili su prirodno visoki i životno zdravi; nikakvo sunce plodnosti nije im opteretilo rast, nikakvo sunce boleština im nije nagrizlo snažna stabla i bistre sokove. Trava se njihala u dugim potezima duž obale, prožeta alianthom, amarilisima i ljutićima. Sa tih bregova duvao je zdrav vetar, večito mirisan i devičanski.
     Granica dva područja i okolnog zemljišta bila je jasna kao da je povučena na karti; duž te linije završavala se Kob Sunca, a počinjala lepota. Na obali, kao oznaka i čuvar bregova, stajao je stari hrast, čvornovat i neveseo, prekriven dugačkim resama mahovine kao ogrtačem moći - drevno veličanstvo nedirnuto pustinjom i truljenjem. Zabranjivao je i pozivao, zavisno od osobina onih koji su mu prilazili.
     "Andelejn", promuklo je šapnuo Kovenant, kao da je želeo da zapeva, a nije mogao da otvori grlo. "Oh, Andelejn."
     Ali Holian je zurila u Bregove sa nesmanjenom stravom. Sunder ih je preteći gledao kao da predstavljaju neobjašnjivu opasnost.
     Ni Linden nije mogla da podeli Kovenantovo zadovoljstvo. Andelejn ju je dirnuo kao ukus alianthe ovaploćen u Domaji. Pokazivao joj se pred naročitim čulima kao vizionarsko otkrovenje. Bio je opasan, kao lek koji će ubiti ili izlečiti, zavisno od veštine lekara koji ga koristi.
     Rastrzali su je strah i želja. Suviše lično je osećala Kob Sunca, suviše mnogo se otvorila pred Kovenantom. Želela je lepotu kao da joj duša gladuje za njom. Ali Holianin strah bio je potpuno ubedljiv. Zračenje Andelejna stajalo joj je pred očima, neumitno kao proročanstvo. Nagonski je videla da joj Bregovi mogu oteti ličnost jednako uspešno kao i neko zlo. Nije imala sposobnosti da odmeri ili kontroliše moć ovog leka. Nemoguće da obično drveće i trava mogu da stvore toliku silu! Već je bila zahvaćena bitkom protiv ludila. Holian je rekla da ljudi u Andelejnu polude.
     Ne, ponavljala je u sebi. Ne opet. Ne opet.
     Po prećutnom sporazumu, saputnici su se zaustavili da prenoće među ruševimana preko puta hrasta. Bili su obuzeti nekom čarolijom koja ih je odvojila svakog za sebe. Kovenant je zurio, kao u transu, u svetlucanje zdravlja. Ali Holianino gađenje nije se pokolebalo. Sunder je i samim položajem ramena pokazivao nepoverenje. A Linden nije mogla da oslobodi čula od mrtvila južnih bregova. Ova obala bila je pusta kao da Andelejn baca senku, posledicu moći. Pogađalo ju je, kao da pokazuje opravdanost straha.
     U sam sumrak, Holian se ubola u dlan vrhom bodeža i pomoću krvi prizvala laki zeleni plamen iz lianara. Kada je završila, objavila je da će svitanje doneti sunce plodnosti. Ali Linden je bila obuzeta sopstvenim iščekivanjima i jedva je čula eh-zublju.
     Kada je ustala zajedno sa saputnicima u prvom sivilu zore, obratila se Kovenantu. "Neću ići sa tobom."
     Polumrak nije prikrio njegovo iznenađenje. "Nećeš? Zašto?" Pošto mu nije odmah odgovorila, počeo je da je nagovara. "Linden, pruža ti se prilika da osetiš još nešto osim bolesti. Kob Sunca ti je strašno smetala. Andelejn će te isceliti."
     "Ne." Pokušala je da zvuči uvereno, ali sećanja na majku i na starčev dah okrnjila su joj samokontrolu. "Samo izgleda zdravo. Čuo si Holian. Negde iznutra je kancerozan." Već sam toliko toga izgubila.
     "Kancerozan?" pobunio se. "Zar si izgubila vid? To je Andelejn." Nije mogla da ga gleda u oči. "Ne znam ništa o Andelejnu. Ne mogu da kažem. Toliko je moćan. Ne mogu više da podnesem. Sišla bih s uma tamo u njemu."
     "Mogla bi da ga stekneš u njemu", besno je odvratio. "Stalno pričam o borbi protiv Kobi Sunca, a ne znaš da li da mi veruješ. Odgovor je tamo unutra. Andelejn poriče Kob Sunca. Čak i ja to vidim. Kob Sunca nije svemoćna.
     Naravno da je Andelejn moćan", nastavio je, gušeći se od žurbe i ubeđivanja. "Mora biti. Ali nama je potrebna moć. Moramo saznati kako Andelejn ostaje nedirnut.
     Razumem Holian. Čak i Sundera. Kob Sunca ih je načinila takvim kakvi su. To je okrutno i užasno, ali je razumljivo. Svet pun gubavaca ne može smesta da poveruje nekome sa zdravim nervima. Ali ti. Ti si lekar. Posao ti je da se boriš protiv bolesti.
     Linden." Uhvatio ju je za ramena, primorao je da ga pogleda. Oči su mu bile namrštene i mračne, pune zahteva kao da veruje kako svako može da čini što i on. Kao da ne zna da joj duguje život, da svo ovo paradiranje odlučnošću i hrabrošću ne bi ništa vredelo bez nje. "Hodi sa mnom."
     Uprkos njegovoj uobraženosti, želela je da mu bude jednaka. Ali sećanje na zmijski otrov bilo je suviše sveže da bi ga trpela. Morala je da se pribere. "Ne mogu. Bojim se."
     Bes u njegovom pogledu izgledao je kao tuga. Oborila je oči. Trenutak kasnije, odsutno je rekao. "Vratiću se za dva ili tri dana. Verovatno je i bolje ovako. Neosetljivost ima i svojih prednosti. Verovatno neću biti toliko osetljiv na ono što se tamo nalazi. Kada se vratim, odlučićemo šta da radimo."
     Tupo je klimnula glavom. Tek tada ju je pustio.
     Sunce je izlazilo, ogrnuto zelenim velom. Kada je ponovo podigla glavu, bio je u reci, plivajući ka Andelejnu kao da je sposoban za sve. Zelenkasto svetlo poigravalo je na talasima koje je podizao. Otrov je još bio u njemu.









Drugi deo: VIZIJA









12. BREGOVI ANDELEJNA
     Kada je Tomas Kovenant prošao pored čvornovatog hrasta i počeo da se penje u Andelejn, ostavio je deo sebe, tužan i povređen, zajedno sa Linden. Još je bio oslabljen posle napada pčela, i nije želeo da bude sam. Nenamerno, gotovo nesvesno, počeo je da zavisi od prisustva Linden Averi. Osećao se vezan za nju mnogim nitima. Neke je poznavao: njenu hrabrost i podršku; njenu spremnost da rizikuje njega radi. Ali ostale kao da nisu imale nazive. Osećao se gotovo fizički povezan sa njom, a nije znao zašto. Plašio se zbog njenog odbijanja da ga prati.
     Deo tog straha poticao je od straha njegovih saputnika; bojao se da će ustanoviti kako je iza sve svoje lepote Andelejn, zapravo, truo. Ali suviše dugo je bio gubavac, suviše je dobro poznavao pritajenu bolest; ta vrsta straha mogla je samo da mu poveća odlučnost. Najveći deo strepnje poticao je od Lindeninog odbijanja, od onoga što bi ta odluka mogla da znači.
     Jer većina njegovih nada bila je vezana za nju. Njegovu raniju pobedu u Domaji potkopala je sumnja. Nije mogao da se otrese upornog ubeđenja da je - odlučivši da otkupi Džoanin život - prodao sebe Opakom, da je odustao od slobode od koje zavisi delotvornost borbe protiv Opačije; osetio je da ga nož ubada u grudi i znao je da može i propasti. Divlja magija više nema moći protiv mene. Sopstvenom voljom ćeš predati belo zlato meni u ruke. Ali Linden je bila nešto drugo. Odabrao ju je isti starac koji je njemu nekada rekao: Budi što jesi. Kada ih je prizvao, poglavar Kletnik nije ničim pokazao da je svestan ili željan njenog prisustva. A od tada se pokazala sposobna za mnogo šta. Bila je divna, iza maske strogosti. Kako da ne položi svoje nade u takvu ženu?
     Ali sada je njeno odbijanje Andelejna, izgleda, pokazivalo da je njegova nada građena na pesku, da je njena gvozdena volja izraz pre kukavištva nego hrabrosti.
     Razumeo je to. Bio je gubavac, a gubavci se uče kukavištvu svim bolovima koji postoje na svetu. Ako ništa drugo, njena odluka povećala je njegovo saosećanje. Ali sada je bio sam; a znao je, iz dugog i grubog iskustva, koliko malo može postići sam. Čak ni vrhunac njegove nekadašnje moći protiv poglavara Kletnika ne bi ništa značio bez podrške i smeha Srdosolje Penosleda.
     I tako, dok se penjao u Andelejn, osećao je da korača pravo u lišavanje, gubitak prijateljstva, nade, možda i hrabrosti, Gubitak od kojeg se možda nikada neće oporaviti.
     Na vrhu brega zastao je da mahne saputnicima, ali nisu mu uzvratili; nisu gledali ka njemu. Izostanak odgovora povredio ga je kao da su mu namerno okrenuli leđa.
     No, on je bio tip čoveka koji je uvek ostajao veran svojim tugama; a Domaja se za njega pretvorila u razdiruću i neizlečivu tugu. Nastavio je da zalazi u Andelejn jer mu je trebalo zdravlje, moć, znanje - kako bi povratio ono što je izgubio.
     Ipak, uskoro je promenio raspoloženje. Jer ovo je bio Andelejn, dragocen u njegovim sećanjima koliko i najdublja prijateljstva u Domaji. U ovom vazduhu - uvek mirisnom kao večito proleće - čak nije video ni strašan sunčev oreol; svetlo nije sadržalo ništa drugo sem obilja lepote. Trava koja mu se pružala pod nogama bila je jedra i tamnozelena, okićena svežom rosom. Šume su se pružale ka severu i istoku. Ogromni zlatani mazili su povetarac svojim krupnim, zlatnim lišćem; čvrsti brestovi uzdizali su se ka azurnom nebu kao prinčevi; vrbe vitke kao filigran povijale su se ka njemu, pozivajući ga u svoju isceljujuću senku. Svuda oko zdravih stabala zelenilo je bilo prošarano cvećem: belom radom, kadificom i elegantnom forzicijom koja je tek pupela. A preko svega se protezala atmosfera iskonske i silne lepote, kao da je ovo jedino mesto na kome obitava srž zdravlja, čisti dar prirode kojim se krepi duša.
     Žvaćući u hodu alianthu, špartajući dugačkim padinama i povremeno zapadajući u divlje nalete zadovoljstva, Tomas Kovenant je brzo zalazio u Andelejn.
     Postepeno se smirio i postao usklađeniji sa neokaljanim spokojem Bregova. Ptice su cvrkutale na grančicama; šumske životinjice jurcale su kroz drveće. Nije ih uznemiravao. Pošto je neko vreme hodao, žedno upijajući snagu Andelejna, vratio se u mislima svojim saputnicima, Holiani i Sunderu. Sada je bio siguran da Bregovi nisu kvarni, da ne sadrže nikakvo tajno i smrtonosno zlo. Takva zamisao postala je nemoguća. Ali istovremeno je zbog snage onoga što je video i osetio stekao razumevanje za Kamendolce.
     Bili su kao gubavci; sav narod Domaje predstavlja gubavce. Bili su žrtve Kobi Sunca, žrtve zla od kojeg nije bilo leka ni bekstva. Izgnanici iz lepote sveta. A pod takvim okolnostima, potreba za preživljavanjem izvršava surove kazne. Ništa pod suncem nije tako opasno po gubavca kao njegova sopstvena želja za načinom života, za prijateljstvom i nadom koji su mu uskraćeni zbog bolesti. Takva osetljivost vodi u očajanje i samoprezir, u ubeđenje da je progon gubavaca pravedan - dostojna kazna za bolest koja je sigurno zaslužena.
     Gledan tim očima, Andelejn je bio živi dokaz Kobi Sunca. Domaja ne liči na Andelejn zato što njen narod zaslužuje odmazdu, a ne lepotu. Šta drugo da veruju ako treba da održe svoje uboge živote? Kao i toliki gubavci, došli su dotle da odobravaju sopstvenu bedu. Zato Sunder nije mogao da veruje ničemu što nije podložno Kobi Sunca. A Holian je verovala da će je Andelejn uništiti. Nisu imali drugog izbora.
     Nikakvog izbora. Dok ne nauče da veruju kako Kob Sunca nije jedina istina njihovih života. Dok Kovenant ne nađe odgovor koji će ih osloboditi.
     Bio je spreman da potroši sve što ima, sve što jeste, samo da otvori Sunderu, Holian i Linden put da bez straha zakorače u Andelejn.
     Tokom dana putovao je bez odmora. Nije mu bio potreban. Aliantha je iscelila delovanje otrova, a voda u bistrim potocima osvežavala ga je kao novorođenče; a svaki novi pogled sam je po sebi predstavljao novo okrepljenje, živo i predivno. Sunce je veličanstveno zašlo davno pre nego što je bio spreman za zastanak. Nastavljao je, stalno ka severoistoku, sve dok se svetlucanje nije pretvorilo u noć, a zvezde nasmešeno izišle iz svojih nebeskih dubina da mu prave društvo.
     Ali noć je još bila mlada kada ga je zaustavio pogled na slabo žuto-narandžasto svetlo, koje je svetlucalo kroz drveće kao oštrica vatre. Nije želeo da mu se približi; sećanja su ga zadržala. Stajao je pritajen i oprezan dok mu se plamen polako približavao. A dok se približavao, širio je jasan, zvonak zvuk, nalik na melodiju osetljivog kristala.
     Kada se našao u vazduhu pred njim, Kovenant mu se duboko naklonio, jer to je bila jedna od Utvara Andelejna - plamen veličine njegovog dlana koji je poigravao uspravan kao da u tami ima nevidljivi fitilj. Plamen je načinio pokret kojim kao da je uzvratio naklon Kovenantu; a kada je polako odlebdeo od njega, Kovenant ga je sledio. Srce ga je bolelo od njegovog sjaja. Osećao je duboko sažaljenje prema Utvari Andelejna i dao bi sve da je umiri. U svoje vreme, desetine su ih pomrle zato što nije imao moći da ih spase.
     Uskoro se njegovoj Utvari pridružila još jedna - pa onda nove i nove - i sada je u hodu bio okružen poigravanjem. Vodili su ga blistavi krug i visoka, laka zvonjava plamena, i tako je nastavljao dalje i dalje kao da poznaje put, sve dok se nad istočnim bregovima nije pojavio srebrni polumesec.
     Utvare su ga dovele do visokog ćuvika, bez drveća, ali pokrivenog gustom travom. Tu se zvonjava utopila u glasniju muziku. Sam vazduh pretvorio se u melodiju po kojoj su zvezde odmeravale svoj ritam, a svaka vlat trave predstavljala je notu u opštem saglasju. Iako tiha, melodija je bila vrlo ozbiljna i sadržavala je dugu tugu koju je mogao da razume. Utvare su ostale u podnožju ćuvika, stvorivši širok prsten oko njega; ali muzika je nosila Kovenanta naviše, prema vrhu.
     A onda je melodija zadobila i reči, tako jasne da ih nikada neće zaboraviti. Bile su tužne, ali odlučne, i plakao bi nad njima da je bio manje obuzet transom.

     Čuvam Andelejn krhkom magijom svojom,
     dok svet se pretvara u ruševine i krv.
     Sokovi i granje su mi bol i tuga,
     a latice padaju bez olakšanja.
     Izmučen cenom svoje moći,
     čuvam vrednost Zakona nad Zemljom.

     Volim Andelejn duboko u grudima smrtnim;
     verno se odupirem željama Opakog.
     Ali bolno i neverno želim san i dremež,
     a od tereta mi se lomi hrabrost.
     Kob Sunca izaziva me,
     a lepote umiru u meni i oko mene.

     Andelejne! Borim se sa nuždom i gubitkom, siguran
     da Besnik može da uništi i pomete.
     Svaki udar mog drevnog srca ide u korist zla;
     zgrozi me bez mogućnosti osvete.
     Ne mogu dalje da širim moć,
     jer dolaze mi vizije suza, bola i žuči.

     Andelejne, oprosti! Jer suđeno mi je da padnem u ratu.
     Ne mogu podneti da te vidim kako umireš - i živiš,
     predodređen na gorčinu i sivo znanstvo Opakog.
     Ali dok mogu odazivaću se zovu
     zelenog i drveća; i njih radi
     čuvam vrednost Zakona nad Zemljom.

     Kovenant je postepeno, kroz muziku, ugledao pevača.
     Čovek je bio visok i snažan, ogrnut blistavo belom svilom. U ruci je držao čvornovatu granu kao da je žezlo. Melodija mu je okrunjavala glavu. Muzika je u blistavim potocima tekla pravo od njega. Njegova pesma bila je samo tkanje moći i njom je zagrabio noć i držao je u šaci.
     Na licu nije imao ni oči ni očne duplje. Iako se strašno promenio za deset godina ili trideset pet vekova od kako ga je Kovenant poslednji put video, kao da uopšte nije ostario.
     Kovenanta je obuzela želja da klekne, ali savladao se. Shvatio je da bi, ako klekne, osetio potrebu da legne ničice. Zato je samo ćutke stajao pred čovekovom neizmernom muzikom i čekao.
     Trenutak kasnije, čovek je strogo otpevao. "Tomase Kovenante, da li me poznaješ?"
     Kovenant mu je uzvratio bezoki pogled. "Ti si Hail Troj."
     "Ne." "Pesma je bila potpuna. "Ja sam Kaer-Kaveral, Šumnik Andelejna. Poslednji iz svoje vrste u čitavoj Domaji."
     "Da", rekao je Kovenant. "Sećam se. Spasao si mi život kod Kolosa Oborine - pošto sam izišao iz Morinmosa. Mislim da si me sigurno spasao i u Morinmosu."
     "Nema Morinmosa." Kaer-Kaveralova pesma pretvorila se u prazinu i bol. "Kolos je pao."
     Nema Morinmosa? Nema šuma? Kovenant je jedva zadržao suze. "Šta želiš od mene? Sve ću učiniti."
     Šumnik je za trenutak pevušio, ne odgovarajući. Onda je zapevao. "Tomase Kovenante, jesi li video Andelejn?"
     "Da." Savlađujući se. "Video sam ga."
     "U čitavoj Domaji ovo je poslednje sklonište Zakona. Svojom snagom držim njegovo tkanje nepoderano. Kada na kraju padnem - a pasti moram, jer ja sam ipak Hail Troj, i dolazi dan kada ne smem odbiti da žrtvujem svoju moć - neće biti moguće zalečiti bezdan tog gubitka. Zemlja će zaći u svoje poslednje doba i ništa je neće izbaviti."
     "Znam." Stegnutih vilica. "Znam."
     "Tomase Kovenante", pevao je visoki čovek, "zahtevam od tebe sve i ništa. Nisam te doveo noćas ovamo da molim, nego da dajem. Gledaj!" Širokim pokretom žezla rasuo je muziku po travi; i tamo, usred melodije kao ovaploćenja pesme, Kovenant ih je ugledao. Bledosrebrni, kao da su načinjeni od mesečine, iako mesec nema toliko svetla, stajali su pred njim. Kaer-Kaveralovo zračno srebro osvetljavalo ih je kao da su sazdani od Šumnikove vatre.
     Kovenantovi prijatelji.
     Vrhovni poglavar Mhoram, mudro ozbiljnih očiju i iskrivljenog osmeha.
     Elena, kćer Lene i silovanja, i sama nekada Vrhovni poglavar, divna i strasna. Kovenantova kćer; umalo njegova ljubavnica.
     Banor, krvni gardista, uravnotežen i sposoban, pun sposobnosti procene koju mu niko nikada neće oduzeti.
     Srdosolja Penosled, koji se nadnosio nad ostalim smrtnicima po veličini, po humoru, po čistoći duha.
     Kovenant je piljio u njih kroz muziku, kao da mu se tetive u duši raspadaju. Iz grudi mu se otelo ječanje i pošao je napred, ispruženih ruku, da zagrli svoje prijatelje.
     "Stani!"
     Šumnikovo naređenje zaustavilo ga je pre nego što je stigao da savlada razdaljinu. Sve mišiće mu je ispunila nepokretnost.
     "Ne razumeš", pevao je mnogo ljubaznije Kaer-Kaveral. "Ne možeš ih dodirnuti, jer nemaju tela. Oni su Mrtvi. Zakon Smrti je prekršen i više se ne može sastaviti. Tvoje prisustvo ih je prizvalo iz sna, jer svi koji uđu u Andelejn ovde sreću svoje Mrtve."
     Ne može...? Posle toliko vremena? Kovenantu su potekle suze; ali kada ga je Kaer-Kaveral pustio, nije pokušao da se pokrene ka prikazama. Gotovo se gušio od gubitka kada je progovorio. "Ubićeš me. Šta želiš?"
     "Ah, voljeni", brzo je odgovorila Elena, jasnim neodoljivim glasom kojeg se tako dobro sećao, "ovo nije vreme za tugu. Svima nam je drago u srcu što te vidimo ovde. Nismo došli da ti nanesemo bol, nego da te blagoslovimo našom ljubavlju. I da ti damo darove, kao što Zakon dopušta."
     "To su istinite reči", dodao je Mhoram. "Raduj se s nama, jer niko ne može poreći radost u tvom srcu."
     "Mhorame", jecao je Kovenant. "Elena. Banore. Oh, Penoslede!"
     Šumnikov glas pretvorio se u tutnjavu nalik na najavu grmljavine. "Ovako muškarci i žene gube razum u Andelejnu. To se ne sme dešavati. Tomase Kovenante, dobro je što te tvoji saputnici nisu pratili. Muškarci i žene Domaje slamaju se pri pogledu na svoje Mrtve. A žena iz tvog sveta ovde bi probudila gorke senke. Moramo ti pružiti darove dok te drže razum i hrabrost."
     "Darove?" Kovenantov glas drhtao je od čežnje. "Zašto...? Kako...?" Bio je toliko pun želja da nije mogao da ih sve imenuje.
     "Ah, prijatelju, oprosti nam", rekao je Mhoram. "Ne smemo da odgovaramo na pitanja. Takav je Zakon."
     "Kao i kada sam prizvala mrtvog Kevina i time prekršila Zakon Smrti", prekinula ga je Elena, "odgovori Mrtvih okreću se protiv onog ko je postavio pitanje. Nećemo ti nauditi svojim odgovorima, voljeni."
     "A tebi ne trebaju odgovori", zadovoljno se smejao Penosled. "Ti si dorastao svakom pitanju."
     Penoslede! Kovenantu su se oči zamaglile od suza kao od krvi. Našao se na kolenima, iako se nije sećao kako.
     "Dovoljno je", pevušio je Šumnik. "Čak i sad je na ivici." Čvrst i skladan, prišao je tik do Kovenanta. "Tomase Kovenante, neću imenovati ono što tražiš. Ali osposobiću te da ga nađeš." Dotakao mu je čelo svojim žezlom. Beli plamen muzike prostrelio mu je um. "Znanje je u tebi, iako ga ne vidiš. Ali kada dođe vreme, naći ćeš načina da otvoriš moj dar." Kada je pesma uminula, nije ostavila za sobom ništa osim slabog osećanja mogućnosti.
     Kaer-Kaveral se sklonio u stranu; njegovo mesto bešumno je zauzeo Vrhovni poglavar Mhoram. "Prapoglavaru i Neverniče", nežno je rekao, "moj dar je savet. Kada shvatiš potrebu Domaje, moraćeš da je napustiš, jer ono što tražiš ne nalazi se u njoj. Ne možeš drugačije naći jedinu reč istine. Ali dajem ti upozorenje: ne daj da te obmane potreba Domaje. Ono što tražiš nije ono što izgleda da jeste. Na kraju ćeš morati da se vratiš u Domaju."
     Povukao se pre nego što je Kovenant stigao da ga išta upita.
     Elena je stupila na mesto Vrhovnog poglavara. "Voljeni", rekla je uz osmeh pun dubokih osećanja, "zapalo mi je da ti kažem teške stvari. Istina je ono čega si se plašio; Domaja je izgubila moć da ti izleči bolest, jer je Opaki uništio mnoga dobra. Stoga žalim što žena koja te prati nije imala snage da pođe sa tobom, jer moraš mnogo toga da podneseš. Ali ona mora doći jednog dana ovamo da se suoči sa sobom. Pazi na nju, voljeni, kako bi na kraju mogla da nas sve isceli."
     Onda joj je glas postao oštriji, pun odjeka divlje mržnje koja ju je navela da prekrši Zakon Smrti. "Moram da ti kažem još i ovo. Kada kucne tvoj čas i kada budeš morao da se suočiš sa Opakim, naći ćeš ga u Planini Groma - u Kiril Trendoru, od kojeg je sebi načinio stanište."
     Elena, ječao je Kovenant. Još mi nisi oprostila, iako to ni ne znaš.
     Trenutak kasnije, pred njim je stajao Banor. Lice krvnog gardiste bilo je lice haručaija - hladno i neumoljivo. "Neverniče, ja nemam dar za tebe", rekao je bez osećanja u glasu. "Ali reći ću ti nešto. Izbavi moj narod. Njihova sudbina je prokletstvo. Dobro će ti služiti."
     Onda je prišao Penosled; Kovenant je tek sad video da džin nije sam. "Dragi prijatelju", vedro je rekao, "meni je zapalo da ti dam neprocenjiv dar. Gledaj!"
     Pokazao je svog pratioca; i Kovenant je smesta shvatio da taj čovek ne spada u Mrtve. Nosio je kratku, sivu tuniku, a pod njom mu je koža bila crna kao ponori između zvezda. Telo mu je bilo savršeno i snažno; ali kosa mu je bila crna, zubi i desni su mu bili crni, oči bez zenica crne kao ponoć. Držao se kao da nije svestan ni Mrtvih, ni Šumnika, ni Kovenanta. Oči su mu prazno zurile, ne videći ništa.
     "Ovo je Vain", rekao je Penosled, "Krajnji nakot pragrdana." Kovenant se trgao od sećanja na pragrdane. Ali džin je nastavio. "On je kruna svih pokolenja njihovog odgajanja. Kao prijatelj ti kažem: uzmi ga za saputnika. Neće ti odgovarati, jer ne govori, i ne služi ničemu do samom sebi. Ali ta svrha je moćna i veoma poželjna. Njegovi tvorci vični su znanstvu, iako izmučeni, i kada na njega dođe red on neće pokleknuti.
     Kažem da ne služi ničemu do svojoj svrsi. Ipak, da bi ga ti prihvatio, pragrdani su ga tako stvorili da mu se jednom može zapovediti. Samo jednom, ali nadam se da će biti dovoljno. Kada budeš u nuždi i kada ne bude druge pomoći, reci mu 'Nekhrimah, Vaine' i on će te poslušati.
     Tomase Kovenante. Dragi prijatelju." Penosled se nagnuo nad njega, moleći čitavim telom. "U ime Uboj Plampepela, gde sam sagoreo i ponovo se rodio, preklinjem te da primiš ovaj dar."
     Kovenant se jedva uzdržao da ne zagrli džina oko vrata. Stekao je duboku jezu od pragrdana i svih njihovih dela. Ali Penosled mu je bio prijatelj i umro je zbog toga. Promuklo je rekao. "Da. U redu."
     "Zahvaljujem ti", šapnuo je džin i povukao se.
     Za trenutak je vladalo ćutanje. Svetlost Utvara se mutno dizala, a Mrtvi su stajali kao simboli nekadašnje moći i bola. Kaer-Kaveralova pesma zadobila je prizvuk naricanja. Njegovo presijavanje obojilo se purpurom. Kovenant je iznenada osetio da će mu prijatelji otići. Istog časa počeo je da u srcu traži reči kojima će im saopštiti da ih je voleo.
     Šumnik mu je ponovo prišao; ali Vrhovni poglavar Mhoram ga je zaustavio. "Još jednu reč", obratio se Mhoram Kovenantu. "Ovo se mora reći, mada mnogo rizikujem time. Prijatelju, opasnost nad Domajom nije kao nekad. Poglavar Kletnik radi na nov način, tražeći uništenje, a na njegovo zlo se ne može odgovoriti bitkom. Rekao ti je da si mu ti Neprijatelj. Seti se da je uvek želeo da te povede pogrešnim putem. Ne vredi izbegavati njegove klopke, jer su uvek ispunjene drugim klopkma, a život i smrt su suviše prepleteni da bi naškodili jedno drugom. Ali neophodno je razumeti ih kako bi vladao njima. Kada..." Za trenutak je oklevao. "Kada dođe ključni trenutak i kada ne bude bilo drugog načina, seti se paradoksa belog zlata. U suprotnosti je nada."
     Nada? - kriknuo je u sebi Kovenant. Mhorame! Zar ne znaš da ću pokleknuti?
     Sledećeg trenutka Kaer-Kaveralova pesma čvrsto mu se spustila za vrat i zaspao je u gustoj travi.









13. DEMONOKOT
     Kada se probudio, lice ga je svrbelo kao da mu je u bradu urasla trava, a leđa su mu bila topla od popodnevnog sunca.
     Podigao je glavu. Još je bio na vrhu ćuvika gde je sreo Kaer-Kaverala i Mrtve. Oko njega je ležao Andelejn, otvoren kao cvet pod suncem. Ali jedva je primećivao drveće i nebo; Bregovi su privremeno izgubili moć nad njim. Bio je suviše pun pepela da bi bio dirnut.
     Jasno se sećao prethodne noći. Sećao se svega osim ubeđenja o njenoj istinitosti.
     Ali to je trajalo samo za trenutak. Kada je seo i promenio ugao gledanja, video je Vaina.
     Demonokot je sve ostalo učinio stvarnim.
     Stajao je baš kao i prošle noći, lako i nemarno. Kovenant je ponovo bio pogođen Vainovim fizičkim savršenstvom. Udovi su mu bili glatki i snažni; na telu nije imao nijedne mane; mogao je predstavljati i idealizovanu skulpturu. Ničim nije pokazivao da je svestan Kovenantovog buđenja, da ga uopšte primećuje. Ruke su mu nehajno visile, blago savijene u laktovima, kao da je stvoren za pripravnost ali mu još nije udahnut život. Grudi mu se nisu micale od disanja; niti je treptao, niti pomerao oči.
     Kovenant je natenane promozgao o ostalim darovima koje je dobio. Svi su mu bili čudni. Ali Vainovo postojanje predstavljalo je neku vrstu uveravanja. Kovenant je primio novog saputnika kao obećanje da će i ostali darovi ispasti jednako postojeći.
     Tražeći olakšanje od osećanja gubitka, podigao se na noge i stao pred Vaina. Odmerio je tamnu priliku i progovorio. "Penosled kaže da ne govoriš. Je li to tačno?"
     Vain nije reagovao. Na usnama mu je lebdeo neodređen osmeh, ali nedokučive beonjače boje abonosa nisu nosile nikakav izraz. Mogao je biti i slep.
     "No, dobro", promrmljao je Kovenant. "Ne govoriš. Nadam se da su tačne i ostale stvari koje je rekao. Ne želim da ih isprobavam. Odlagaću tu zapovest koliko god budem mogao. Ako su pragrdani slagali..." Namrštio se, pokušavajući da prodre kroz tajnu svog saputnika; ali nije mu pomogla nikakva intuicija. "Možda će Linden moći da mi kaže nešto o tebi." Vainov crni pogled nije se pomerio. Kovenant je malo sačekao, a onda je zastenjao. "Nadam se da mi neće preći u naviku da pričam s tobom. Prilično je blesavo."
     Osećao se pomalo budalasto dok je gledao u sunce da odredi pravac, ali onda je pošao niz ćuvik da započne povratak prijateljima.
     Demonokot ga je pratio na nekoliko koraka rastojanja. Vain se kretao kao da odavno poznaje okolinu pa više ne mora da pazi. Uprkos fizičkoj čvrstini, koračao je bešumno i nije ostavljao tragove u travi.
     Kovenant je slegnuo ramenima i otisnuo se na jug, kroz Bregove Andelejna.
     Do podneva je pojeo dovljno alianthe za čitavu gozbu i počela je da mu se vraća radost. Andelejn je učinio za njega daleko više do da mu samo nasladi oči i uši ili pruži utehu za gubitak. Poglavar Kletnik lišio ga je najistančanijeg zadovoljstva ranijih boravaka ovde - sposobnosti da oseća zdravlje kao opipljiv veo oko svake zelene ili žive stvari oko sebe. Ali Bregovi kao da su ga razumeli i podesili svoj izgled tako da mu pruže ono u čemu može da uživa. Vazduh je bio ispunjen vedrim cvrkutom. Trava mu se ugibala pod nogama, tako da su mu se kolena i butine ispunjavali uživanjem pri svakom koraku. Aliantha ga je pojila sve dok mu mišići nisu pucali od života.
     Time mu je Andelejn izmenio tugu, pretopivši je u granitno osećanje svrhe. Bez jeze je razmišljao o rizicima koji ga očekuju i zarekao se neporecivim zavetom, bez straha ili besa, da Andelejn neće pasti dok u njemu ima daha ili krvi da ga brani.
     Sredinom popodneva naišao je na potok koji je mirno tekao kroz peščano korito i zaustavio se da se okupa. Znao je da neće pre mraka stići do saputnika, tako da nije škrtario sa vremenom. Zbacio je odeću i peskom se oribao od glave do pete sve dok se, prvi put posle mnogo dana, nije osetio čist.
     Vain je stajao pored potoka kao da je čitavog života bio ukorenjen na tom mestu. Kovenanta je obuzelo vragolasto raspoloženje; bez upozorenja je poprskao vodom demonokota. Kapljice su mu zablistale na abonosnoj koži i odmah skliznule, ali Vain ni trzajem nije pokazao da ih je svestan.
     Vatru mu paklenu, promrmljao je Kovenant. Raspoloženje mu je splasnulo od mračnog predviđanja. Počeo je gotovo smrknuto da pere odeću.
     Uskoro je krenuo dalje, sa Vainom iza sebe.
     Planirao je da nastavi hod sve dok ne stigne do doline Mithila i svojih saputnika. Ali nastupila je noć mladog meseca, a zvezde nisu davale dovoljno svetlosti. Kada je iz vazduha nestao i poslednji sunčev zrak, odlučio je da stane.
     Neko vreme mu je bilo teško da zaspi. Neuhvatljiva strepnja kvarila mu je odmor. Vain je stajao kao ovaploćenje tame, ukazujući na opasnosti. Pragrdan, zastenjao je Kovenant. Nije mogao da veruje pragrdanu. Demonski nakot spadao je u starosedeoce Domaje, a milenijumima su služili poglavara Kletnika. Kovenanta su već nekoliko puta napala ta podla bića. Bezoka i krvožedna, pobila su dvadesetine Utvara u vreme kada nije posedovao moć. Sada nije mogao da poveruje da će pragrdani, koji su Penosledu dali Vaina, održati reč.
     No, vazduh i trava Andelejna bilii su eliksir koji mu je izbrisao nejasnu strepnju; konačno je zaspao.

     U praskozorje je već bio na nogama i na putu. Sada mu je raspoloženje bilo zamračeno žaljenjem; nije želeo da napusti Andelejn. Ali nije dopustio da ga to uspori. Brinuo se za saputnike. Dosta pre podneva prešao je poslednji niz bregova nad rekom Mithil.
     Stigao je u dolinu suviše daleko na istoku; stari hrast na ivici Andelejna bio je više od milje zdesna. Brzo je pošao ka njemu kroz bregove, željno očekujući da ugleda prijatelje.
     Ali kada se približio veličanstvenom drvetu, nije video ni traga od Linden, Sundera ili Holian.
     Zaustavio se i pažljivo pregledao ogoljeni teren naspram reke, u potrazi za nekim tragom svojih saputnika. Prostranstvo je bilo veće nego što je zamišljao. Onako nestrpljiv da uđe u Andelejn, nije obratio pažnju na područje. Sada je video da se neravne stene i mrtva šljaka šire donekle južno među bregove, možda milju na zapad u Zaravni. Na čitavoj ogoljenoj površini nije raslo ništa; ležala je pred njim kao leš stene. Ali ivice su bile zagušene bujanjem zelenila pod suncem plodnosti. Dva razdoblja plodnosti, bez razdoblja pustinje između koje bi raščistilo tle, učinila su da područje izgleda kao mrtvo ostrvo pod zelenom opsadom.
     Ali nigde ni traga od Linden i dvoje Kamendolaca.
     Kovenant se zatrčao nizbrdo. Zaronio je u vodu i otplivao preko Mithila do južne obale. Začas je stajao na mestu gde se oprostio od Linden.
     Tačno se sećao mesta, sve pojedinosti odgovarale su njegovom sećanju, bilo je tu, tu...! "Linden!" Uzvik je zvučao mali u poređenju sa pustom stenom i nestao je bez odjeka u okolnoj džungli. "Linden!"
     Nije video nikakav dokaz da je ona bila tu, da je ikada imao ikakve saputnike.
     Sunce je nosilo zeleni veo kao grimasu straha. Um mu se za trenutak ispraznio od užasa. Kletve koje nije mogao da izgovori odzvanjale su mu kroz ukočenost. Ostavio ih je i za njegovog odsustva nešto im se desilo. Još jedan Jahač? Bez njega da ih brani...! Šta sam to učinio? Nemo udarajući pesnicama jednom o drugu, ustanovio je da gleda pravo u Vainove nedosežne oči.
     Prizor ga je uzdrmao. "Bili su tu!" dreknuo je kao da mu se demonokot usprotivio. Protresao ga je drhtaj i pretvorio se u ledeni bes. Počeo je da pretražuje okolinu. "Nisu me ostavili. Nešto ih je oteralo. Ili su zarobljeni. Nisu ubijeni - ni ozbiljno povređeni. Nema krvi."
     Odabrao je visoku hrpu kamenja i uspentrao se na nju, ne obraćajući pažnju na vrtoglavicu. Oprezno se uspravio na vrhu i pogledao preko reke prema Zaravnima koje oivičavaju Andelejn. Ali šuma čudovišnog bilja bila je neprozirna; saputnici su mu možda bili na domak ruke, a on neće moći da ih vidi. Okrenuo se da pogleda stenje na jugu i zapadu. Ova divljina bila je dovoljno prošarana stenjem i haosom da prikrije bezbroj opasnosti.
     "Linden!" proderao se. "Sundere! Holian!"
     Glas mu je pao na zemlju, prigušen. Nije bilo odgovora.
     Nije oklevao. Obuzeo ga je bes. Sišao je sa stenja, vratio se do mesta gde je poslednji put video Linden. U hodu je prikupljao malo kamenje. Njima je načinio strelu na steni, upravljenu ka unutrašnjosti divljine. Tako će njegovi saputnici, ako se ikada vrate po njega, znati kuda je otišao. Onda se uputio u pravcu strele.
     Vain ga je pratio kao ovaploćena senka.
     Kovenant se kretao brzo i žurno. Pogledom je preletao teren kao da vrši VPE. Želeo je da nađe prijatelje ili da i sam postane plen onoga što ih je snašlo. Kada bude znao kakva je opasnost, znaće i kako da reaguje. Zato nije ni pokušavao da se šunja. Jedino je držao otvorene oči i nastavio da se spotiče po kamenju i šljaki kao čovek koji traži sopstveno uništenje.
     Hodao je preko pustoši više od milje pre nego što se zaustavio da ponovo razmisli o odabranom pravcu. Bio je teško zaduvan od napora; a Vain je stajao u blizini kao da nikada nije bio na nekom drugom mestu - neumoran kao kamen. Proklinjući njegovu prazninu i sopstvenu smrtnost, Kovenant je odabrao visoki, kameni stub i popeo se na njega da odmeri položaj.
     Sa stuba je ugledao ivice dugačkog kanjona na možda pola milje zapadno. Smesta je odlučio da skrene prema njemu; to je bila jedina izražena stvar u čitavom području.
     Prebrzo je skliznuo niz stub. Kada se prizemljio, izgubio je ravnotežu i prostro se pravo pred Vaina.
     Kada se ponovo ispravio, bili su okruženi četvoricom ljudi.
     Bili su viši i vitkiji od Kamendolaca. Nosili su odeću boje kamena, kroja koji je Kovenant naučio da poistovećuje sa Drvograđanima. Ali oprema im je bila zapuštena. Oči su im blistale od groznice nasilja. Trojica su nosila dugačke, kamene toljage; četvrti je imao nož. Zlokobno držeći oružje, približavali su im se kao jedan.
     "Vatru mu paklenu", promrmljao je Kovenant. Rukama je nesvesno davao znake upozorenja. "Pakla mu i krvi."
     Vain je gledao nekuda pored ljudi kao da su potpuno beznačajni.
     Lica su im bila zgrčena od zlobe. Kovenant je zastenjao. Zar svako ljudsko biće u Domaji želi da ga ubije? Ali bio je suviše besan da bi se povukao. Nadajući se da će iznenaditi Drvograđane, obrecnuo se na njih. "Gde je Linden?"
     Najbliži čovek se trgao, kao da zna o čemu je reč.
     Sledećeg trenutka jedan od njih je jurnuo. Kovenant je ustuknuo; ali ostali nisu napali. Čovek je skočio ka Vainu. Toljagom ga je raspalio po glavi.
     Kamen se raspao na komadiće. Čovek je kriknuo i povukao se, držeći se za laktove.
     Vainova glava se pomerila kao da se klima. Ni treptajem crnih očiju nije pokazao da je primetio udarac. Bio je nepovređen i ravnodušan.
     Ostale ljude obuzeli su čuđenje, nesigurnost i strah. Trenutak kasnije, jurnuli su napred sa žestinom straha.
     Kovenant nije imao vremena da se čudi. Imao je svoj cilj i nije nameravao da ovako propadne. Pre nego što su ljudi prešli dva koraka, raširio je ruke i proderao se. "Stoj!" svom žestinom besa koji je osećao.
     Vazduh je zazvonio od uzvika. Ljudi su se zaustavili.
     "Slušajte!" zarežao je. "Ja vam nisam neprijatelj i ne nameravam da bez krivice budem prebijen na smrt!" Čovek sa nožem neodlučno je mahnuo oružjem. Kovenant je upro prst u njega. "Ozbiljno govorim! Ako nas hoćete, evo nas. Ali ne morate da nas ubijete." Drhtao je; ali oštri zapovednički ton obuzdao je napadače.
     Čovek koji je prepoznao Lindenino ime oglasio se, posle kraćeg oklevanja, kao vođa. "Ako pružite otpor", napeto je rekao, "ceo Kamenmoć Drvograd podići će se da vas ubije."
     Kovenant je dopustio da mu se u glasu oseti gorčina. "Ne pada mi na pamet da se opirem. Imate Linden. Hoću da stignem tamo gde je ona."
     Ljut i sumnjičav, čovek je pokušao da ga pogleda u oči, ali nije izdržao. Toljagom je pokazao ka kanjonu. "Tamo."
     Vođa je izdao naredbu; čovek sa utrnulim rukama požurio je pored Kovenanta. Očito je podrobno poznavao stenje i šljaku; staza koju je odabrao bila je prava i često korišćena. Mnogo brže nego što je očekivao, Kovenant se našao u klancu koji je prosecao ivicu kanjona. Dno klanca se strmo spuštalo pre nego što se otvorilo ka odredištu.
     Dubina kanjona je iznenadila Kovenanta. Čitavo mesto je ličilo na ždrelo; stenje na gornjim ivicama se ocrtavalo prema nebu kao tamni zubi. U senkama zidova kao da su čekale u zasedi nepredvidljive opasnosti. Za trenutak se pokolebao, ali potreba da pronađe saputnike bila je jača. Dok su ga vodili prema nastambama Drvograđana, proučavao je sve što je video, tražeći podatke, tražeći nadu.
     U početku je bio pogođen sličnošću sela i ljudi koji su ga zarobili. Kamenmoć Drvograd bio je zapušten; njegovi stanovnici bili su prvi neuredni ljudi koje je ikada sreo u Domaji. Dno kanjona oko kuća bilo je zatrpano otpacima; ljudi su nosili odeću kao da ih ne zanima kako izgleda, čak ni da li je iscepana. Mnogi su izgledali prljavi i bolesni, uprkos činjenici da su svi očito bili dobro uhranjeni. A i kuće su bile u sličnom stanju. Drvena zdanja u osnovi su bila čvrsta. Svako je stajalo na masivnim stubovima radi zaštite od vodenih struja koje protiču kanjonom tokom kišnog sunca; i sva su bila uokvirena brvnima teškim kao kolonade. Ali zidovi su bili aljkavi, sa pukotinama na sve strane; mnoge ulazne lestvice imale su slomljene prečage i iskrivljene rukohvate.
     Kovenant je to gledao obuzet iznenađenjem i rastućom strepnjom, dok je prolazio kroz haotičnu gomilu koliba. Kako, pitao se. Kako ovako nemarni ljudi mogu preživeti Kob Sunca?
     Ipak, u drugim stvarima nisu delovali nemarno. Oči koje su ga posmatrale bile su ispunjene čudnovatom mešavinom ratobornosti i straha. Neobično su ga podsećali na Drula Stenotočca, jamnika koji je sebe gotovo doveo do smrti zbog pohlepe za Kamenom Zlozemlja.
     Kovenanta su odveli do najveće i najčvršće kuće. Tu je vođa povikao: "Oblaru!" Skoro odmah pojavila se žena i sišla niz lestvice da se suoči sa Kovenantom i Vainom. Bila je visoka i kretala se uz mešavinu autoriteta i očajanja. Bila je obučena u otvoreno zelenu haljinu - prva svetla odeća koju je Kovenant video - i to čitavu; ali nosila ju je neuredno. Kosa joj je bila u divljem neredu uvojaka. Mora da je plakala; lice joj je bilo tamno i natečeno, izmučeno suzama.
     Bio je pomalo zbunjen što zatiče oblara u Drvogradu. Ranije su se ljudi kamena i drveta držali svako svog znanstva. Ali već je sretao dokaze da se takve rezlike u posvećenosti više ne održavaju. Posle poraza poglavara Kletnika, sela mora da su dugo sarađivala i delila sve. Zato se u Kamendolu Kristal pojavila eh-zublja koja koristi drvo, a Kamenmoć Drvograd vodila je oblarka.
     Obratila se vođi patrole. "Branile?"
     Čovek je munuo Kovenanta. "Oblaru", rekao je optužujućim glasom, "ovaj je govorio u ime strankinje, pratilje Kamendolaca." Mračno je nastavio. "On je Troprst. Nosi beli prsten."
     Pogledala je Kovenantovu ruku. Kada je ponovo podigla pogled na njegovo lice, oči su joj bile divlje. "Tako mi Kamenmoći!" zarežala je, "Ipak ćemo imati osvetu." Zapovednički je mahnula glavom. Okrenula se i pošla nazad u kuću.
     Kovenant je sporo reagovao. Ženina pojava - i pominjanje njegovih prijatelja - za trenutak su ga ošamutili. Ali brzo se pribrao i povikao za oblarkom. "Čekaj!"
     Zastala je i dobacila preko ramena. "Branile, je li koristio moć protiv tebe?"
     "Ne, oblaru", glasio je odgovor.
     "Onda je nema. Ako ti se odupre, ubij ga na mestu." Ukočeno se vratila u svoje stanište i zatvorila vrata.
     Kovenanta su odmah zgrabili za ruke, odvukli ga ka drugoj kući, bacili na lestve. Nesposoban da povrati ravnotežu, pao je na prečage. Istog časa nekoliko ljudi odguralo ga je uz lestve i u kuću sa toliko grubosti da se zaleteo u suprotni zid.
     Vain ga je pratio. Demonokota niko nije ni dirnuo. Sam se popeo u kolibu kao da neće da se razdvoji od Kovenanta.
     Vrata su se zalupila. Bila su privezana lijanom.
     "Prokletstvo", promrmljao je Kovenant, skljokao se niz zid, seo na drveni pod i pokušao da razmisli.
     Jedina soba ličila je na izbu. Mogao je da gleda kroz pukotine na zidovima i podu. Dosta drveta izgledalo je trulo od starosti. Sa malo snage ili nožem lako bi provalio. Ali nije hteo slobodu. Hteo je Linden, hteo je da nađe Sundera i Holian. A nije ni imao nož. Nije bio oduševljen količinom sopstvene snage.
     Za trenutak je pomislio da iskoristi pravo na jedno naređenje Vainu, ali odustao je. Još nije bio toliko očajan. Neko vreme je kroz pukotine na zidovima osmatrao selo, gledajući kako se popodnevne senke izdužuju kroz kanjon ka večeri. Ali nije video ništa što bi mu odgovorilo na brojna pitanja. Izba ga je gušila. Osećao se kao zatvorenik - onesposobljen i osuđen - više nego u Kamendolu Mithil. Srce mu se stezalo od osećanja nadnesene panike. Ustanovio je da steže pesnice, besno gledajući Vaina kao da ga demonokotova pasivnost vređa.
     Bes mu je dao odlučnost. Provirio je kroz prednji zid da proveri jesu li dvojica stražara još tamo. Onda je pažljivo odabrao mesto nasred vrata gde je drvo izgledalo slabo, odmerio rastojanje i udario nogom.
     Kuća je zadrhtala. Začula se glasna lomljava drveta.
     Čuvari su skočili i okrenuli se ka vratima.
     Kovenant je ponovo udario. Tri stare grane su se slomile, ostavljaući rupu veličine šake.
     "Pazi se!" zapretio je stražar. "Bićeš umlaćen!"
     Kovenant je odgovorio novim udarcem. Duž jednog unutrašnjeg nosača pojavile su se pukotine.
     Stražari su oklevali, očito ne želeći da otvore vrata dok napad traje.
     Kovenant je uneo svu težinu u naredni udarac.
     Jedan stražar se postavio u podnožje lestvi. Drugi je potrčao ka oblarkinoj nastambi.
     Kovenant se divlje iskezio. Nastavio je da šutira vrata, ali se nije preterano naprezao. Kada je oblarka stigla, udario je još jednom i smirio se.
     Na oblarkino naređenje, stražar se popeo uz lestve. Oprezno gledajući Kovenanta kroz rupu, razrešio je čvor i skočio u stranu da izbegne vrata ako ih Kovenant ponovo udari.
     Nije to učinio. Rukom je odgurnuo vrata i stao na ulaz da se suoči sa oblarkom. Obrecnuo se na nju pre nego što je stigla da mu se obrati. "Hoću da razgovaram sa tobom."
     Zadržala je oholo držanje. "Ali ja neću da ragovaram sa tobom."
     Nije obratio pažnju na njene reči. "Nije me briga šta ti hoćeš. Ako misliš da nemam moć, grdno grešiš. Zašto bi, inače, Klava želela moju smrt?" Mračno je blefirao. "Pitaj svoje ljude šta se desilo kada su napali mog saputnika."
     Zažmirila je i time mu pokazala da je već obaveštana o Vainovoj očitoj neranjivosti.
     "Spreman sam da se nagodimo", nastavio je, ne dajući joj vremena da razmišlja. "Ne bojim te se, ali neću nikoga da povredim. Mogu da čekam dok sami ne odlučite da me pustite. Ako mi odgovoriš na neka pitanja, prestaću da rušim ovu kuću."
     Pogled joj je za trenutak odlutao, a onda mu se vratio na lice. "Nemaš ti moć."
     "A čega se onda bojiš?"
     Oklevala je. Video je da želi da se okrene; ali njegov bes potkopavao joj je samouverenje. Očito joj je samopouzdanje već bilo ozbiljno narušeno nekim ranijim događajem. Trenutak kasnije promuklo je promrmljala. "Pitaj."
     Smesta je odgovorio. "Zarobili ste troje ljudi - ženu po imenu Linden Averi i dvoje Kamendolaca. Gde su oni?"
     Oblarka ga nije gledala u oči. Izgleda da je pogodio tačno u središte njene uznemirenosti. "Nema ih."
     "Nema?" Srce mu se zgrčilo od naleta užasa. "Kako to misliš?" Nije odgovorila. "Jeste li ih ubili?"
     "Ne." Imala je izraz besne gladi, izraz zveri kojoj su oteli plen. "Imali smo pravo! Kamendolci su nam neprijatelji! Njihova krv je zalog po pravu zarobljavanja. Imali su Kamen i lianar, koji su takođe zalog. A i krv njihove saputnice je zalog. Neprijateljev prijatelj je isto neprijatelj. Imali smo pravo.
     Ali pravo nam je oduzeto." Glas joj se izvio od čudnog ječanja. "Uhvatili smo ih prvog dana plodnog sunca. Iste noći došao je Santonin na-Mhoram-in sa svojim honjem." Njen zlokobni bol bio je glasniji od krika. "U ime Klave oteo nam je ono što nam je pripadalo. Tvoji saputnici ništa ne znače, Troprste. Bez prigovora sam ih predala Jahaču. Otišli su u Veselkamen i nadam se da će im krv istruliti unutar tela."
     Veselkamen? Kovenant je zaječao. Vatru mu paklenu! Snaga mu je istekla iz kolena; morao je da se pridrži za dovratak.
     Ali oblarka je bila obuzeta svojom patnjom i nije to primetila. "Da, i nadam se da će i Klava istrunuti", vrisnula je. "Klava i svi koji služe na-Mhorama. Jer Santonin nam je oteo i moć života. Kamenmoć...!" Zaškripala je zubima. "Kada otkrijem ko je odao Santoninu na-Mhoram-inu da posedujemo Kamenmoć, iščupaću mu srce iz grudi i rukama ga rastrgnuti!"
     Naglo je pogledala Kovenanta očima divljim kao bodež. "Nadam se da je tvoj prsten stvarno tako moćan kao što Jahači kažu. To će nam biti naknada. Tvojim prstenom otkupiću Kamenmoć. I još mnogo šta. Zato se spremi da umreš, Troprste. U zoru ću ti prosuti život. Uživaću u tome."
     U Kovenantu su se kovitlali strah i gubitak, oglušujući ga o oblarkine pretnje, prigušujući mu protest u grlu. Nije mogao jasno da shvati ništa osim opasnosti po prijatelje. Zato što je uporno želeo da ide u Andelejn...
     Oblarka se okrenula i otišla; jedva je uspeo da dahne za njom. "Kada su otišli?"
     Nije mu odgovorila. Ali jedan od stražara je oprezno rekao. "Na izlasku drugog plodnog sunca."
     Prokletstvo! Skoro dva dana...! Na honju! Dok ga je stražar gurao nazad u kuću i vezivao vrata, tupo je ponavljao u sebi. Nikada ih neću sustići.
     Zapljusnulo ga je more bespomoćnosti. Bio je ovde zarobljen, a svaki otklon sunca, svaki otkucaj srca nosili su njegove saputnike sve bliže smrti. Sunder je rekao da je Zemlja zatvor za Jerotha od Sedam Paklova, ali to nije bilo tačno; bila je zatvor samo za njega, za Tomasa Kovenanta, Nesposobnog. Čak i kad bi ga Kamenmoć Drvograd ovog trenutka pustio, ne bi stigao da spase prijatelje.
     A Drvograd ga neće pustiti; ta pomisao polako mu je prodirala kroz očajanje. Nameravaju da ga ubiju. U zoru. Vireći kroz zidove, video je da je kanjon već pokriven senkom. Zalazak sunca se bližio; veče se približavalo kao usud lepre. Ludački bes nagonio ga je da se baci na oslabljena vrata; ali zadržala ga je svest o uzaludnosti tog čina. U groznici za bekstvom, za načinom da iskupi ono što je učinio saputnicima, pomislio je na burmu.
     Sklupčan kraj zida u sve gušćem mraku, promozgao je o svemu što je znao o divljoj magiji, setio se svega što je moglo da izazove beli plamen; ali nije bilo nade. Rekao je istinu kada je pričao sa Linden: u svim ranijim slučajevima, svako ispoljavanje divlje magije bilo je izazvano prisustvom neke druge moći. Konačni sukob sa poglavarom Kletnikom završio bi se porazom i Obesvećenjem da nije bilo Kamena Zlozemlja, oružja samog Opakog, koji je bio toliko moćan i izmamio toliko snažan odgovor iz belog zlata.
     Ipak, Linden mu je rekla da je u groznici kod Kamendol Kristala njegov prsten zračio svetlost pre nego što je Jahač pokušao da upotrebi moć. Grčevito se uhvatio za to. Vrhovni poglavar Mhoram jednom mu je rekao: Ti jesi belo zlato. Možda potreba za pokretačem postoji u njemu, u njegovoj nerazrešivoj neodlučnosti, a ne u samoj divljoj magiji. Ako je to tačno...
     Premestio se u udobniji položaj i naporom volje počeo da stvara haos u sebi. Polako je pretraživao sećanje, tražio gnev, potrebu, ključ kojim je otvorio divlju magiju u boju sa poglavarom Kletnikom.
     Setio se dubine prezira, veličine opasnosti. Živo se prisetio okrutnosti kojom ga je Opaki ponizio, trudeći se da mu izmami predaju prstena. Setio se radosti poglavara Kletnika dok je opisivao Domaju kao bunjište lepre.
     I setio se buđenja svog besa zbog gubavaca, zbog žrtava i oskudice. Taj bes - jasniji i čistiji od svakog gneva koji je ikada osetio - poneo ga je u srce paradoksa, u tačku moći između suprotstavljenih nemogućnosti: nemoguće je verovati da je Domaja stvarna; nemoguće je odbiti joj pomoć. Usidren samom suprotnošću, osnažen gnevom, suočio se sa poglavarom Kletnikom i nadvladao ga.
     Svega se setio, sve je ponovo iskusio dubinom koja mu je stezala srce. A iz dubine je izvukao i naređenje divljoj magiji - naređenje za vatru.
     Prsten je mirovao na srednjem prstu troprste šake. Bio je jedva vidljiv u polutami.
     Utroba mu se grčila od očajanja; ali suzbio ga je, zgrabio cilj obema rukama kao davljenik. Pokretač, dahtao je. Prisustvo. Noseći sećanje u umu kao okamenjeni plamen, podigao se na noge i suočio sa jedinim spoljašnjim izvorom sile koji je imao na raspolaganju. Zamahnuo je troprstom šakom u širokom luku i udario Vaina u stomak.
     Bol mu je prostrelio ruku; preko uma su mu preletele crvene iskre nalik na eksplozije svetiljki. Ali ništa se nije desilo. Vain ga nije ni pogledao. Ako demonokot i poseduje moć, držao ju je u dubini do koje Kovenant nije mogao da dopre.
     "Proklet bio!" proderao se Kovenant, stežući povređenu šaku i tresući se od besa. "Zar ne razumeš? Oni će me ubiti!"
     Vain se nije pomerio. Crno lice mu je već nestajalo u tami.
     "Prokletstvo." Uz napor koji ga je gotovo doveo do suza, Kovenant je suzbio besciljnu želju da polomi ruke udarajući Vaina. "Pragrdani su verovatno slagali Penosleda. Ti ćeš verovatno samo tako stajati i gledati kako me kolju."
     Ali sarkazam ga neće spasti. Njegovi saputnici su bili u ogromnoj opasnosti zato što ih je ostavio bez odbrane. A Penosled je poginuo u kataklizmi Kovenantove bitke sa Kamenom Zlozemlja. Penosled, koji je učinio više dobra na isceljenju zla Opakog nego ikakava divlja magija - mrtav zato što je Kovenant bio suviše nesiguran i užurban da bi našao bolje rešenje. Skljokao se na pod kao ruševina obrasla starim krivicama i i ostao tu da sedi, tupo ponavljajući svoju poslednju nadu, sve dok ga iscrpljenost nije odvukla u dremež.
     Dvaput se probudio, usplamtelog srca, jer je sanjao Linden kako ga doziva. Posle toga je odustao od spavanja; nije bio siguran može li da treći put podnese isti košmar. Ushodao se oko Vaina i sve do zore mozgao o svojim nesposobnostima.
     Istočno nebo postepeno je počelo da se prosvetljuje. Zidovi kanjona izdvojili su se iz noći i ostali kao posledice tame. Kovenant je čuo ljude kako se kreću oko kolibe i pokušao je da se pripremi.
     Čuo je korake uz lestvice; ruke kako potežu veze na vratima.
     Kada je puzavica spala, udario je ramenom o vrata i bacio stražara niz lestve. Smesta je skočio na zemlju i okrenuo se da beži.
     Ali pogrešno je procenio visinu potpornih stubova. Nespretno se prizemljio i zabio se glavom pravo u grupu ljudi u podnožju lestvica. Nešto ga je udarilo po potiljku i podstaklo vrtoglavicu. Izgubio je kontrolu nad udovima.
     Ljudi su ga uspravili, vukući ga za ruke i kosu. "Imaš sreće što oblarka želi da si budan", rekao je neko. "Inače bih ti pokazao koliko mi je toljaga tvrda." Kovenantu su noge utrnule od vrtoglavice; kanjon kao da je dobio grčeve. Drvograđani su ga odvukli kao gomilu rasklopljenih kostiju.
     Poveli su ga ka severnom kraju kanjona i zaustavili se na nekih pedesetak koraka od poslednje kuće.
     Pod nogama mu se otvarala okomita pukotina u steni. U nju je bio usađen težak drveni stub, gotovo dvaput viši od čoveka.
     Bolno je zastenjao i pokušao da se odupre. Ali bio je bespomoćan.
     Ljudi su ga okrenuli licem ka selu, a onda mu vezali ruke oko stuba. Nesigurno je pokušao da ih ritne; brzo su mu vezali i noge.
     Kada su završili, otišli su bez reči.
     Pošto mu se vrtoglavica povukla i mišići povratili, zagrcnuo se od mučnine; ali utroba mu je bila potpuno prazna.
     Kuće su bile potpuno nevidljive, izgubljene u blistanju kanjona. Ali malo kasnije shvatio je da je stub veoma pažljivo postavljen. Na istočnom zidu kanjona, nad glavom mu se protezala duboka pukotina; kroz nju je prodro blesak zore. On će biti prva stvar u Kamenmoći Drvogradu koju će danas obasjati sunce.
     Prolazilo je vreme. Sunčeva svetlost spuštala mu se na glavu kao oštrica sekire.
     Iako su ga cipele štitile, kosti su ga bolele od straha. Srce kao da mu je kucalo tačno iza očiju.
     Svetlost mu je dotakla kosu, čelo, lice. Dok je Drvograd ležao pod praskozorjem, iskusio je svitanje kao blagovest. Sunce je bilo optočeno oreolom smeđe izmaglice. Zapahnuo ga je vreli pustinjski vetar.
     Prokletstvo, promrmljao je. Krvavo prokletstvo.
     Kada mu je blesak prekrio lice i zaslepio ga, zasula ga je kiša oštrog šljunka. Dvadesetine ljudi zasipale su ga kamenjem.
     Čvrsto je zažmurio, podnoseći bol što je bolje mogao.
     Kada je gađanje prestalo, ponovo je otvorio oči i video da mu iz tame prilazi oblarka.
     Nosila je dugački, gvozdeni nož, sa jednom oštricom i bez drške. Crni metal izgledao joj je ubitačno u ruci. Na licu je još nosila izraz jada; ali i izopačeno oduševljenje, gotovo nerazlučivo od ludila.
     Dvadesetak koraka iza nje stajao je Vain. Drvograđani su ga obmotali debelim lijanama, pokušavajući da ga zadrže; ali izgledao je kao da nije svestan da je vezan. Držao se van domašaja, kao da je samo došao da gleda kako Kovenant umire.
     Ali Kovenant nije imao vremena da razmišlja o Vainu. Oblarka mu je privukla svu pažnju. "Sada", zarežala je. "Osveta. Proliću ti život i tvoja krv će doneti vodu Drvogradu." Pogledala je u usku pukotinu. "A tvojim belim prstenom otkupićemo od Klave našu Kamenmoć."
     Grčevito se držeći nade učvršćene strahom, Kovenant je postavio svoje pitanje. "Gde ti je orkrest?"
     "Orkrest?" sumnjičavo je ponoviola.
     "Tvoj Kamen."
     "Ah", dahnula je, "Sunčev Kamen. Rede govore o takvim stvarima." Lice joj se iskrivilo od gorčine. "Sunčev Kamen je dozvoljen - a Kamenmoć su nam oduzeli. Nije pravedno!" Odmerila je Kovenanta kao da se raduje ukusu njegove krvi. "Nemamo Sunčev Kamen, Troprste."
     Nemaju Sunčev Kamen? Kovenant je jeknuo u sebi. Nadao se da će njime podstaći delovanje prstena. A oblarka ga nema. Nema Sunčev Kamen. Pustinjsko sunce sijalo je na njega kao blistava, vrela poplava koja ga je donela u Domaju. Oko glave su mu lepetala nevidljiva lešinarska krila - kratki naleti ludila. Jedva je mogao da ih nadjača glasom. "Kako onda...? Mislio sam da oblari ne mogu bez Sunčevog Kamena." Znao je da to nije tačno, ali želeo je da je navede na razgovor i time uspori. Jednom su ga već uboli; još jedan takav udarac sigurno će ga dokrajčiti. "Kako onda koristiš Kob Sunca?"
     "Teško je", priznala je, iako joj se glad u pogledu nije promenila. "Moram da koristim Rede. Rede!" Iznenada je pljunula u pukotinu pod nogama. "Kamenmoć Drvogradu pokolenjima nije bilo potrebno takvo znanje. Kamenmoć se predavao od oblara do oblara i njime smo stvarali život! Bez njega se moramo boriti za opstanak kako znamo i umemo."
     Sunce je izazivalo na Kovenantu potoke znoja koji su mu se slivali u bradu i niz kičmu. Konopci su mu prekinuli cirkulaciju u rukama i izazvali bolno pulsiranje u ramenima. Morao je nekoliko puta da proguta pljuvačku kako bi pročistio grlo. "Šta je to? Šta je ta Kamenmoć?"
     Pitanje ju je pogodilo. Odmah je video da jedva čeka da govori o Kamenmoći. Na licu joj se pojavio izraz mučnine od ljubavi ili požude. Spustila je nož. Više nije gledala u njega. "Kamenmoć", vatreno je šapnula. "Ah, Kamenmoć." Grudi su joj se zategle pod zelenom haljinom, kao da se seća zanosa. "To je moć i slava, bogatstvo i uteha. Neprocenjivi smaragd, osvetljen mogućnostima i hladnoćom više nego ijedan drugi kamen. Tolika moć sadržana u jednom tako malom i čarobnom amuletu! Jer Kamenmoć nije veći od mog dlana. Pljosnat je, oštrih ivica, kao isklesan iz većeg kamena. I neprocenjivo vredan."
     Nastavila je, nesposobna da obuzda bujicu reči u transu. Ali Kovenant je izgubio nit njenog govora, obuzet naletom nagonskog užasa. Odjednom je bio siguran da mu opisuje talisman načinjen od komada Kamena Zlozemlja.
     To ubeđenje prostrelilo ga je kao udar munje. Sada se mnogo šta objasnilo: pustoš čitavog kraja; lakoća života u Drvogradu; bezrazložna nasilnost ljudi; opsednutost oblarke. Jer Kamen Zlozemlja je sama srž izopačenja, toliko zlokoban da je on bio spreman da žrtvuje Penosledov život, pa i svoj, samo da bi iščupao to zlo iz Domaje. U trenutku užasa poverovao je da nije uspeo da uništi Kamen, da je upravo Kamen Zlozemlja izvor Kobi Sunca.
     Ali onda mu je sinulo još jedno objašnjenje. Opaki je svojevremeno dao svakom Besomuku po komad Kamena. Jedan od njih je pošao u bitku protiv poglavara, a presreli su ga ovde, na jugoistočnoj granici Andelejna - dočekali i zadržali nekoliko dana. Možda je u tom boju Besomukov Kamen neprimećen zapao među bregove i tu ostao, zračeći spontanim obesvećenjem, sve dok neki nesrećni Drvograđanin nije naišao na njega.
     Ali to sada nije bilo važno. Jahač je uzeo Kamenmoć. Kovenant je odjednom znao da mora preživeti, da mora stići u Veselkamen. Da mora završiti uništenje Kamena Zlozemlja. Tek tada svi raniji bolovi i Penosledova smrt neće biti uzaludni.
     Oblarka je požudno zajecala. "Neka istrunu!" Uhvatila je nož i okrenula ga kao bodež. "Neka budu osuđeni na večne muke što su mi ga oteli! Proklinjem ih iz dubine srca i ponora bola!" Podigla je nož iznad glave. Oštrica je zablistala, spremna i strašna pod pustinjskim suncem. Potpuno je izgubila svest o Kovenantu; pogled joj je bio usmeren ka unutra, ka divljoj viziji Klave. "Sve ću vas pobiti!"
     Kovenant je kriknuo iz sveg glasa, užasnuto i očajnički. "Nekhrimah, Vaine! Spasi me!"
     Oblarka kao da ga nije čula. Svom snagom je zamahnula nožem ka njegovim grudima.
     Ali Vain se pokrenuo. Dok se oštrica kretala u luku, stresao je veze sa ruku.
     Bio je predaleko, prekasno...
     Sa razdaljine od dvadeset koraka, stegao je pesnicu.
     Oblarkine ruke su se zaledile na pola zamaha. Vrh noža bio je uperen u središte Kovenantove majice; ali nije mogla da dovrši udarac.
     Izbezumljeno je gledao kako se Vain približava oblarki. Udario ju je nadlanicom. Skljokala se. Iz usta joj je linula krv. Dok je još tekla, žena se trgla i ostala da nepomično leži.
     Vain je nije ni pogledao. Mahnuo je ka stubu, a drvo se razletelo u iverje. Kovenant je pao; ali Vain ga je uhvatio i postavio na noge.
     Kovenant nije imao vremena da razmišlja. Stresao je veze i iverje, podigao nož i zadenuo ga za pojas. Ruke su ga strašno pekle od povratka cirkulacije. Srce mu je ludački udaralo. Ali primorao je sebe da se pokrene. Znao je da će se izgubiti u naknadnoj reakciji užasa ako se ne bude kretao. Prošao je između ukočenih Drvograđana nazad u selo i ušao u prvu veću kuću na koju je naišao.
     Trebalo mu je nekoliko trenutaka da se navikne na polumrak. Tek tada je razabrao unutrašnjost sobe. Na zidovima je visilo ono što je tražio; ispetena vreća sa hlebom i kožna mešina sa nekom tečnošću. Tek kada ih je uzeo, primetio je ženu koja je sedela u jednom uglu. Bila je sitna i ukočena u pokušaju da zaštiti dete koje je dojila.
     Otvorio je mešinu i žedno potegao. Tečnost je imala odvratan ukus, ali sprala mu je deo gorčine iz grla. Grubo se obratio ženi. "Šta je ovo?"
     "Meteglin", odgovorila je piskavim glasom.
     "Dobro." Pošao je ka vratima, a onda se okrenuo da zareži na nju. "Slušaj me. Ovaj svet će se promeniti. Ne samo ovde - ne samo zato što ste izgubili vašu prokletu Kamenmoć. Čitava Domaja će postati drugačija. Moraćete naučiti da živite kao ljudska bića. Bez svog ovog bolesnog ubijanja."
     Kada je izišao iz kuće, beba je počela da plače.









14. POTERA
     Brzo je prošao između ošamućenih Drvograđana. Bebin plač kao da je ustalasao vazduh; muškarci i žene počeli su da se meškolje, trepću, osvrću se. Uskoro će se dovoljno pribrati da nešto preduzmu. Kada je stigao do Vaina, promrmljao je: "Hajde. Idemo odavde", i žurno pošao dalje ka severnom kraju kanjona.
     Vain ga je pratio.
     Izlazak sunca osvetljavao je Kovenantu put. Kanjon se izuvijano pružao pred njim i ivice su počele da mu se približavaju, sužavajući se sve dok se nije pretvorio u nešto jedva šire od dubokog, strmog procepa. Upao je unutra bez osvrtanja, pritešnjen starim, neprolaznim pritiskom bolesti. Prijatelji su mu isprednjačili dva dana i brzo su putovali.
     Duž zidova počeli su da odjekujku uzvici; bes, strah, gubitak. Ali nije se pokolebao. Nošeni na leđima honja, Linden i dvoje Kamendolaca mogu lako stići u Veselkamen deset dana pre njega. Nije mogao da smisli način kako da ih sustigne na vreme da bi im nekako pomogao. Ali i lepra je predstavljala oblik očajanja za koje nema ovozemaljskog leka; naučio je da ga podnosi, da stvara sebi život uprkos njoj - postavljajući se u središte paradoksa, potvrđujući prihvatljivu ljudskost svih suprotnosti - i stežući sopstvenu dušu najkrućom mogućom disciplinom. Te osobine omogućile su mu da se suoči sa uzaludnom poterom za prijateljima.
     A imao je i jednu oskudnu nadu. Klava je zahtevala njegovu smrt, a ne Lindeninu, Sunderovu ili Holianinu. Možda će njegove saputnike poštedeti, držati kao taoce, kako bi ih upotrebili protiv njega. Kao Džoanu. Uhvatio se za tu pomisao i nastavio da korača niz sve uži kanjon čvrstim ritmom volje.
     Uzvici su dostigli vrhunac, a onda se naglo prekinuli. Pobesneli zbog gubitka, neki Drvograđani dali su se u poteru za njim. Ali nije se osvrtao, nije menjao tempo. Kanjon je bio dovoljno tesan da progonitelji ne mogu stići do njega bez susreta sa Vainom. Verovao je da će demonokot biti vrlo neugodan po Drvograđane.
     Nešto kasnije začuo je odjek šljapkanja bosih stopala po kamenu. Ramena su mu se ukočila od iščekivanja. Da bi olakšao sebi, pokušao je da blefira. "Vaine!" povikao je, ne okrećući glavu. "Ubij prvog ko pokuša da prođe pored tebe!" Reči su mu poigravale između zidova kao pretnja ubistvom.
     Ali trkači nisu oklevli. Bili su kao i njihova oblarka, zavisni od Kamena Zlozemlja; jedino su nasiljem mogli da reaguju na gubitak. Njihovi divlji krici jasno su govorili Kovenantu koliko su opsednuti.
     Sledećeg trenutka jedan od njih jezivo je vrisnuo. Ostali su se naglo zaustavili.
     Kovenant se okrenuo.
     Vain je stajao gledajući Drvograđane - njih petoricu, od kojih je najbliži bio udaljen desetak koraka. Taj čovek je klečao, izvijenih leđa i lica obuzetog užasnom, crnom agonijom. Vain je pružao ka njemu stegnutu pesnicu. Jednim trzajem mu je zdrobio srce.
     "Vaine!" proderao se Kovenant. "Nemoj...! Nisam ozbiljno mislio!"
     Sledeći Drvograđanin bio je udaljen petnaestak koraka. Vain je napravio pokret kao da ga hvata kandžama. Čovekovo lice, čitav prednji deo lobanje, odjednom se rascepilo, prosipajući krv i mozak po kamenu.
     "Vaine!"
     Ali Vain još nije izvršio Kovenantovo naređenje. Lako povijenih kolena, suočio se sa preostalom trojicom. Kovenant je urliknuo na njih da beže; ali bili su opsednuti i nisu mogli to da učine. Zajedno su se bacili na Vaina.
     Sve ih je obuhvatio rukama i počeo da ih lomi u zagrljaju.
     Kovenant mu je skočio na leđa. "Stani!" Borio se da mu povuče glavu unazad, da ga natera da popusti stisak. "Ne moraš to da radiš!" Ali Vain je bio granitan i nedostižan. Stezao je sve dok ljudi nisu izgubili snagu da vrište, da dišu. Rebra su im se lomila kao vlažne grančice. Kovenant je besno udarao po demonokotu; ali Vain ih je pustio tek kad su bili mrtvi.
     A onda je, obuzet panikom, Kovenant ugledao rulju Drvograđana kako kulja ka njemu. "Ne!" kriknuo je, "vratite se!" a odjeci su se proneli niz kanjon kao užas. Ali ljudi nisu stali.
     Nije mogao da smisli ništa drugo. Ostavio je Vaina i potrčao. Jedini način da spreči Vaina da dalje ubija bio je da spase sebe i time ubrza izvršenje naredbe. Očajnički je jurnuo, hitajući uz bujicu psovki.
     Uskoro su se ivice kanjona sklopile nad njim, stvarajući tunel. Ali svetlo iza njega i svetlucanje na daljem kraju prolaza omogućili su mu da zadrži isti tempo. Bučni bat cipela sprečavao ga je da čuje zvuke potere.
     Kada je bacio pogled preko ramena, ugledao je Vaina kako ga bez napora prati.
     Posle nekog vremena stigao je do sunčeve svetlosti u suvom koritu Mithila. Isprekidano dahćući, zaustavio se i naslonio na obalu. Čim je uspeo da priguši disanje, oslušnuo je tunel; ali nije ništa čuo. Možda je pet leševa bilo dovoljno da obuzda divljačnost Drvograđana. Srca proključalog od gneva, okrenuo se ka Vainu.
     "Slušaj me", zarežao je. "Nije me briga koliko će gadno biti. Ako ikada ponoviš tako nešto, kunem se Bogom da ću te vratiti tamo gde sam te našao, pa i ti i tvoja prokleta svrha možete lepo da istrulite!"
     Ali Demonokot je bio miran kao stena. Stajao je lako povijenih laktova, praznih očiju i nije ničim pokazivao da je svestan Kovenantovog prisustva.
     "Kurvin sine", promrmljao je Kovenant. S naporom se okrenuo od Vaina. Ogromnim naporom volje usmerio je bes drugim putem, pretvorio ga u snagu za ono što će morati da uradi. Onda je pošao da se popne uz severnu obalu Mithila.
     Vreća hleba i mešina meteglina su mu smetale, otežavajući mu uspon; ali kada je stigao do ivice i stao, nije to učinio zbog umora. Zaustavilo ga je dejstvo sunca pustinje na čudovišno rastinje.
     Reka je bila suva. Primetio je tu činjenicu, ne obrativši mnogo pažnje. Ali sada je razmislio. Koliko god je pogled dopirao, trava visine kuće, žbunje veličine brda, šume mahovine, drveće koje je paralo nebo - sve se već pretvorilo u sivu sluzavu masu koje je preko kolena prekrivala svaku neravninu tla.
     Smeđe optočeno sunce istopilo je svaki oblik biljnih vlakana, isušilo svaku kap vlage i soka, ispilo sve što raste. Sve drveće, zelenilo i rastinje prosto se raspalo i urušilo, stvarajući ogromnu ljigavu baruštinu koju je Kob Sunca isušivala kao da sunce udiše mulj. Kada je zakoračio u blato da bi ustanovio može li da putuje pod takvim uslovima, mogao je da vidi kako nivo žitke mase opada. Ostavljala mu je na pantalonama mrtvo-sive mrlje.
     Smučilo mu se od mulja. Nehotice je oklevao. Da bi pročistio grlo, otpio je malo meteglina, a onda polako pojeo pola vekne hleba dok je gledao kako sluz isparava. Ali unutrašnji pritisak nije mu dozvolio da dugo čeka. Kada je nivo mulja opao do ispod kolena, uzeo je još jedan gutljaj meteglina, zatvorio mešinu i počeo da gaca ka severoistoku, ka Veselkamenu, udaljenom dvesta dvadeset milja.
     Vrućina je bila strašna. Do sredine prepodneva tle je bilo suvo i pretvorilo se u pustinju; obzorja su počeli da svetlucaju, urušavajući se ka njemu kao da sunce pustinje smanjuje svet. Sada mu ništa nije usporavalo napredovanje preko pustoši Središnjih Zaravni - ništa osim svetlosti bleštave kao vatra, i vazduha koji kao da mu je isisavao vlagu iz tela, i mučnih naleta vrućinei Kobi Sunca. Usmerio je lice ka Veselkamenu, marširajući kao da ni sunce ni pustinja nemaju moći da ga ometu. Ali prašina i suvi vazduh otežavali su mu disanje. Do podneva je dopola ispraznio mešinu. Majica mu je potamnela od znoja. Osećao je da mu je čelo prekriveno plikovima. Izmaglica mu je remetila ravnotežu, tako da se spoticao, iako su mu noge još bile dovoljno jake da ga čvrsto drže. A snaga ga je izdavala; sunce ju je isisavalo, uprkos pažljivoj potrošnji hleba i meteglina.
     Neko vreme um mu je bio zamračen neodlučnošću. Jedini način da stigne Linden bio je da putuje danju i noću bez odmora. Ako se bude ponašao razumno, ako bi putovao samo noću dok god traje sunce pustinje, Jahačev honj će svakog dana sve više povećavati prednost. Ali neće moći da održi ovakav tempo. Ogromni čekić Kobi Sunca sve više mu je istanjivao izdržljivost; u trenucima slabosti već se osećao providno.
     Kada se već toliko izgubio da je počeo da se pita može li zamoliti Vaina da ga nosi, morao je da prizna da je na ivici snage. U trenutku lucidnosti zamislio je sebe kako se drži za Vainova ramena dok demonokot nepomično stoji pod suncem zato što se Kovenant ne kreće. Mračno je skrenuo na severozaspad, ka Andelejnu.
     Znao je da se ivica Andelejna pruža uglavnom uporedno sa njegovim osnovnim pravcem ka Veselkamenu; tako bi u Bregovima mogao da ostane blizu putanje kojom se kretao Jahač. Ipak, Andelejn mu je bio dovoljno van puta da ga još uspori. Iz Bregova neće moći da vidi Linden i njene saputnike, čak i ako bi nekom srećom Jahač bio zadržan u putu; usporiće ga i talasasto tle Andelejna. Ali nije reč bila o izboru brzine; ne pod ovim suncem.
     A možda, pomislio je, pokušavajući da se osokoli, možda čak ni Jahač Klave ne može brzo da putuje pod različitim ispoljavanjima Kobi Sunca. Držeći tu pomisao pod bolnim grlom, skrenuo je prema Bregovima.
     Sa Vainom koji je mirno klancao za njim, nešto pre sumraka stigao je u područje bujnosti. Onako ogorčen, nije se radovao što se vratio u poslednje uporište zdravlja i Zakona u Domaji; ali izvori zelenila i životnost alianthe delovali su na njega kao radost. Snaga mu se ponovo ulivala u vene; vid mu se izbistrio; otekla usta i grlo počeli su da se zaceljuju. Kroz zlatno-narandžaste prelive večeri učvrstio je korak i mračno se uputio duž ivice Bregova.
     Čitave noći nije se zaustavljao sem na trenutak-dva. Podržano Andelejnom, njegovo telo izvršavalo je nemilosrdne zahteve koje mu je postavljao snagom volje. Mesec je bio suviše mlad da bi mu pomogao; ali nešto drveća duž ivice Bregova i svetlucanje zvezda pod otvorenim nebom dovoljno su mu osvetljavali put. Pijući meteglin i žvaćući hleb, imao je dovoljno energije da korača po padinama i udolinama. Kada mu se mešina ispraznila, bacio ju je. Do zore je odmakao dvadeset milja od Kamenmoći Drvograda, a išao je i dalje, kao da se iz čiste tvrdoglavosti suprotstavlja smrtnosti.
     Ali nije mogao da predupredi iscrpljenost. Uprkos alianthi i bistroj izvorskoj vodi, bujnoj travi i vazduhu živorodnom kao eliksir, napor ga je glodao kao lepra. Prešao je preko svih granica i sada je putovao pozajmljenom izdržljivošću - snagom iščupanom čistim transom od rušilačkog protoka vremena. Na kraju je poverovao da je kraj blizu, da ga čeka u zasedi na vrhu svakog uspona, na dnu svake padine. A onda mu se srce probudilo u grudima i, samo zato što je Tomas Kovenant, Nevernik, odgovoran preko svakog opravdanja za ishod sopstvenog života, počeo je da trči.
     Teturajući se, spotičući se na svakom trećem koraku, vukao se na severozapad, uvek na severozapad, ivicom Andelejna, ne pitajući za cenu. Učinio je samo jedan ustupak isprekidanom disanju i penapregnutim mišićima; jeo je blagovnjače sa svake alianthe na koju bi našao i bacao seme što dalje u pustaru. Trčao je čitavog dana, iako mu je sredinom popodneva korak bio jedva brži od hoda; a čitavog dana Vain ga je pratio, korak u korak, nepodložan umoru toliko da je opterećivao Kovenanta.
     Ubrzo posle zalaska sunca Kovenant se slomio. Nezgodno je stao, pao jei nije mogao da ustane. Pluća su mu drhtala od potrebe za vazduhom, ali nije ih bio svestan. Kao da su mu čitave grudi utrnule, kao da im se ne može pomoći. Ošamućeno je ležao sve dok mu se puls nije usporio do hramanja a pluća prestala da drhte. Onda je zaspao.
     Probudio se oko ponoći, jer mu je neka hladna ruka dotakla dušu. Prožela ga je jeza više nalik na kajanje nego na strah. Podigao je glavu.
     Pred njim su stajale tri srebrnaste prilike, nalik na očvrslu mesečinu. Kada je uspeo da prilagodi pogled vodoravnom položaju, prepoznao je ko su.
     Lena, žena koju je silovao.
     Atiaran i Trel, njeni roditelji.
     Trel - visoki, krupni, moćni Trel - bio je duboko povređen zlom koje je Kovenant naneo Leni i onim što je Atiaran pretrpela u naporu da služi Domaji, spasavajući onog ko joj je silovao kćer. Ali vrhunac patnji njegovog života, bol koji mu je konačno poremetio um, doživeo je zbog ljubavi koju je Elena, kćer Lenina, osećala prema Kovenantu.
     Atiaran je žrtvovala sve svoje nagone, svo svoje teško stečeno osećanje ispravnosti, Kovenanta radi; verovala je da je on neophodan za opstanak Domaje. Ali posledice tog čina na kraju su je koštale života.
     A Lena - ah, Lena! Živela je još skoro pedeset godina, smirena u ludačkom uverenju da će se Kovenant vratiti i oženiti se njome. A kada se vratio - kada je shvatila da je on kriv za Eleninu smrt, da je on uzrok neizmerne muke Ranihina koje je obožavala - ipak je rešila da žrtvuje sebe u pokušaju da mu spase život.
     Nije se pojavila pred njim u lepoti mladosti, nego u trošnoj krhkosti starosti; izmučeno srce zabolelo ga je zbog nje. Platio je sve što je mogao u ogromnom naporu da popravi svoja zla; ali nikada nije naučio da podnese teret žaljenja.
     Trel, Atiaran, Lena. Na svakom licu video je prebacivanje, duboko koliko god može biti od ljudskog bola. Ali kada je Lena progovorila, nije ga optužila. "Tomase Kovenante, napregao si se preko granica telesne sposobnosti. Ako budeš dalje spavao, možda će te Andelejn spasti smrti, ali nećeš se probuditi sve dok dan ne bude izgubljen. Možda tvoj duh nema granica. Ipak, nije mudro što tako kažnjavaš sebe. Ustaj! Moraš jesti i nastaviti, da te telo ne bi izdalo."
     "To je istina", ozbiljno je dodala Atiaran. "Kažnjavaš sebe zbog nevolje u koju su ti upali saputnici. Ali takvo ponašanje je usud koji sam sebe izvršava. Mučeći sebe na taj način, postaješ siguran da nećeš uspeti da ih izbaviš. A neuspeh će pokazati da si nedostojan. Kažnjavajući sebe, dolaziš dotle da zaslužuješ kaznu. To je Opačija, Neverniče. Ustaj i jedi."
     Trel nije govorio, ali njegov nemi pogled bio je neporeciv. Kovenant se pokorio, ponizno jer je znao ko su oni i jer je znao da su u pravu. Telo mu je ječalo u svakom zglobu i tetivi; ali nije mogao da odbije Mrtve. Suze su mu lile niz lice jer je znao da je ovo troje - ljudi koji su tokom života imali razloga da ga mrze više no ikoga drugog - došlo ovamo da bi mu pomoglo.
     Lenina srebrna ruka podigla se ka obližnjoj alianthi. "Pojedi sve bobice. Ako poklekneš, pomoći ćemo ti."
     Poslušao je i pojeo sve zrelo voće koje je u tami pronašao neosetljivim prstima. A onda, dok su mu se suze hladile na obrazima, ponovo se otisnuo u pravcu Veslkamena, sa Mrtvima koji su ga pratili kao svita.
     Isprva je svaki korak predstavljao mučenje. Ali postepeno je počeo da shvata mudrost onoga što su Mrtvi zahtevali od njega. Srce mu je postepeno sve sigurnije kucalo; bol u plućima jenjavao je kako su mu se mišići opuštali. Tri prikaze se više nisu oglašavale, a on nije imao ni smelosti ni snage da im se obrati. Oskudna pratnja ćutke je prepletala svoje srebro duž granice Andelejna. Dugo pošto je prestao da plače Kovenant je nastavio da žali u sebi, jer nije mogao da opozove zla koja je počinio i jer nikada neće moći da iskupi bedu u koju je gurnuo Trela, Atiaran i Lenu. Nikad.
     Napustili su ga pre zore - naglo su skrenuli ka središtu Andelejna, ne dajući mu priliku da se zahvali. To je razumeo; možda im ništa ne bi bilo gorče od Nevernikove zahvalnosti. Zato nije rekao ništa. Stajao je gledajući za njima u nemom pozdravu, mrmljajući u sebi obećanja. Kada su izbledeli i nestali, nastavio je putem kojim ga je vodila svrha.
     Zora i sveži, veseli potok koji mu se pružao preko staze kao muzika dali su mu novu snagu; mogao je da ubrza tempo sve dok nije gotovo postigao raniju brzinu. Sa Vainom uvek iza sebe kao da je odsečena senka, proveo je treći dan sunca pustinje putujući kroz Andelejn koliko god je brzo mogao, a da ne rizikuje još jedan kolaps.
     Te večeri se zaustavio brzo posle smrkavanja, u zaklonu pod prastarom vrbom. Pojeo je nekoliko blagovnjača, dovršio ostatke hleba, a onda neko vreme proveo sedeći naslonjen na stablo. Drvo je stajalo visoko iznad Zaravni, a on je sedeo okrenut ka zapadu, zagledan u otvorena prostranstva noći bez nade, gotovo bez volje, jer patnja saputnika nije mu dozvoljavala da se opusti.
     Prvi treptaj vatre smesta ga je podigao na noge.
     Plamen je nestao naglo kao što se i pojavio. Ali trenutak kasnije se vratio. Ovog puta se održao. Posle nekoliko kolebljivih plamsaja postao je miran.
     Nalazio se zapadno od njega.
     U tami nije mogao da proceni razdaljinu. A po logici je znao da to ne može biti znak Linden i Kamendolaca; Jahač sigurno može da stigne dalje od toga za pet dana na honju. Ali nije oklevao. Mahnuo je Vainu i pošao niz brdo.
     Osećao je kako pritisak u njemu raste sa svakim korakom. Pri izlasku iz Andelejna, kretao se u petlji. Vatra je zakratko nestala iza uzvišenja na tlu, ali sada je već imao pravac duboko urezan u umu. Preko zemlje koju je uništila Kob Sunca kretao se oprezno i prigušenog daha, kao čovek spreman da se suoči sa svojim usudom.
     Prešao je pola milje pre nego što je ponovo ugledao vatru. Ležala je iza još jedne uzvišice. Ali sada je bio dovoljno blizu da vidi koliko je velika. Dok se penjao uz drugo uzvišenje, setio se opreznosti i usporio korak. Prešao je poslednji deo puta oprezno i pognuto i pažljivo provirio preko ivice.
     Eno: vatra.
     Zadržavajući dah, razgledao je predeo oko plamena.
     Od grebena se tle oštro spuštalo, a onda se pružalo dugačkom, plitkom udubinom nekoliko stotina stopa pre naglog uzdizanja kojim je stvaralo nov širok nagib. Na mestu otprilike preko puta njega obrisi tla i nadnesenih padina stvarali su udubljenje nalik na činiju napola ukopanu uz ivicu granice višeg terena.
     Vatra je gorela u tom okomitom udubljenju. Ivice činije su odbijale dosta svetlosti, ali razdaljina je još prikrivala pojedinosti. Jedva je razabrao da vatra plamti na dugačkoj, uskoj hrpi drveta. Hrpa je ležala okrenuta ka središtu činije; vatra je očito bila zapaljena na kraju daljem od udoline, tako da će se, kako novo drvo bude zahvatao plamen, svetlost kretati u činiju. Već je izgorela polovina hrpe.
     Okolina je delovala pusto. Kovenant nije video ni traga od onog ko je zapalio toliku vatru. Ipak, sve je očito bilo namerno načinjeno. Osim gladnog pucketanja ognja, nad Zaravnima je ležala jeziva tišina.
     Krajičkom oka primetio je pokret. Okrenuo se u ugledao Vaina kako stoji kraj njega. Demonokot nije ni pokušao da se sakrije iza grebena.
     "Idiote!" besno je šapnuo Kovenant. "Sagni se!"
     Vain nije obratio pažnju na njega. Gledao je u vatru sa istim slepim, ravnodušnim osmehom koji je nosio i tokom putovanja kroz Andelejn. Ili dok je ubijao ljude iz Kamenmoći Drvograda. Kovenant ga je zgrabio za ruku; ali Vain je ostao nepokretan.
     "Svejedno, proklet bio", prosiktao je Kovenant. "Jednog dana ćeš mi doneti smrt."
     Kada je ponovo pogledao vatru, ona se primetno prenela dublje ka udolini, a udubljenje je bilo svetlije. U iznenadnom naletu očajanja, utvrdio je da se gomila drveta završava hrpom oko uspravnog koca visine i širine čoveka.
     Za kolac je bilo zavezano nešto ili neko. Nešto živo. Nejasna prilika koja se otimala.
     Pakla mu i krvi! Kovenant je nagonski prepoznao klopku. Za trenutak je ostao ukočen. Nije mogao da ode i ostavi tog nekog da izgori. A nije mogao ni da priđe bliže. Ovde je bila u pitanju gnusna rabota, zloba usmerena da ga uhvati u zamku - ili nekoga jednako ranjivog kao on. Ali dok se savladavao, pokušavajući da, onako ukočen, donese odluku, setio se Mhoramovih reči: Ne vredi izbegavati njegove smicalice...
     Naglo se podigao na noge. "Ostani tu", šapnuo je Vainu. "Nema smisla da obojica uletimo u nevolju." Onda je pošao niz padinu i mračno se uputio ka vatri.
     Vain ga je pratio kao i obično. Kovenant se jedva uzdržavao da ne pobesni na demonokota, ali nije se zaustavio.
     Kada se približio udolini, vatra je počela da liže hrpu oko koca. Prešao je u trk. Začas se našao na ivici činije i zagledao se u mamac.
     Biće vezano za kolac bilo je Putnim.
     Kao i pragrdani, Putnimi su bili iz Demonije. Osim sive kože i sitnijeg rasta, veoma su ličili na pragrdane: glatko telo, dugački trup i kratki udovi, ruke i noge usklađene po dužini, tako da mogu da trče na sve četiri i hodaju uspravno. Šiljate uši bile su im usađene visoko na ćelavim lobanjama; usta su im bila kao prorezi. I nisu imali oči; koristili su njuh umesto vida. Široke nozdrve zauzimale su im sredinu lica.
     Kao proizvod Demonije, Putnimi su bili vični znanstvu i lukavstvu. Ali, za razliku od crnih rođaka, raskinuli su sa poglavarom Kletnikom posle Obreda Obesvećenja. Kovenant je čuo da su Putnimi kao rasa služili Domaji u skladu sa svojim ličnim merilima; ali nije ih video od svog poslednjeg boravka u Veselkamenu, kada je jedan Putnim pobegao iz Kletnikovog Tabora i doneo Veću poruku o moći poglavara Kletnika.
     Biće pred Kovenantom bilo je u užasnim bolovima. Koža mu je bila izranjavljena. Tamna krv curila mu je iz pukotina nalik na tragove biča. Jedna ruka bila mu je savijena pod bolnim uglom, a jedno uvo otkinuto. Ali bilo je pri svesti. Bezokim licem, drhtavih nozdrva, pratilo je Kovenantovo približavanje. Kada se on zaustavio da razmotri situaciju, izvilo se ka njemu, preklinjući za spas.
     "Drži se", šapnuo je, iako nije znao hoće li ga stvorenje razumeti. "Izbaviću te." Pušeći se od besa, počeo je da razbacuje drvo, šutirajući mrtve grane i grmlje sa puta dok se približavao kocu.
     Ali onda kao da je stvorenje postalo svesno novog mirisa. Možda je nanjušilo njegovu burmu. Znao je da demonijski nakot ima takve sposobnosti. Odjednom je počelo da se trza i krešti svojim oštrim, grlenim jezikom. Glas mu je bio pun hitnje. Kovenant ga nije razumeo; ali čuo je jednu reč od koje su mu se leđa naježila. Putnim je ponavljao, ponovo i ponovo: "Nekhrimah!"
     Pakla mu krvavog! Stvorenje je pokušavalo da izda Vainu nekakvo naređenje.
     Kovenant se nije zaustavio. Zahvatilo ga je očajanje kao i stvorenje pred njim. Bacajući drvo u stranu, raščistio je put do koca. Brzo je istrgao oblarkin nož iza pojasa i počeo da seče lijane kojima je Putnim bio vezan.
     Stvorenje je začas bilo slobodno. Kovenant mu je pomogao da se izvuče iz gomile drveta. Čim su izišli, Putnim je izlio na Vaina bujicu reči nalik na psovke. Onda je zgrabio Kovenanta za ruku i povukao ga dalje od vatre.
     Na jug.
     "Ne." Jedva je oslobodio ruku. Iako ga Putnim verovatno nije razumeo, pokušao je da mu objasni. "Ja idem na sever. Moram da stignem u Veselkamen."
     Biće je ispustilo prigušeni krik kao da poznaje značenje reči Veselkamen. Brzinom koja je izgledala nemoguća sa tolikim povredama, uzveralo se iz udubljenja duž ivice padina. Trenutak kasnije, nestalo je u tami.
     U Kovenantu je rastao strah. Šta je Putnim pokušavao da mu kaže? Zarazio ga je jasnim osećanjem opasnosti. Ali nije nameravao da načini i jedan korak u pravcu koji će ga udaljiti od Linden. Jedina mogućnost koju je imao bila je da beži što brže može. Ponovo se okrenuo ka Vainu.
     I ukočio se od zaprepašćenja.
     Sa druge strane vatre stajao je čovek.
     Imao je neurednu bradu i divljačke oči, ali na usnama je nosio izopačen osmeh. "Neka ga", rekao je pokazujući glavom za Putnimom. "Više nam nije potreban." Polako je pošao oko vatre, prilazeći sve bliže Kovenantu i Vainu. Uprkos površinskoj bezbrižnosti, glas mu je podrhtavao na ivici histerije.
     Došao je na Kovenantovu stranu ognja. Kovenant je začuo glasno siktanje vazduha kroz sopstvene zube.
     Čovek je bio nag do pojasa, a trup mu je bio obrastao daždevnjacima. Rasli su iz njega kao bradavice. Tela su im se uvijala dok je on koračao. Oči su im crvenkasto sijale u svetlosti vatre i škljovali su vilicama.
     Žrtva Kobi Sunca!
     Prisetivši se Marida, Kovenant je spremio nož. "To je dovoljno blizu", upozorio ga je; ali glas mu je drhtao, otkrivajući koliko se boji. "Ne želim da te povredim."
     "Ne", odgovorio je čovek, "ne želiš da me povrediš." Iscerio se kao kakav ljubazan gnom. "A ni ja ne želim da povredim tebe." Držao je šake stegnute pred sobom kao da u njima čuva nešto dragoceno. "Želim da ti dam poklon."
     Kovenant je tragao za besom da bi nadvladao strah. "Povredio si onog Putnima. Hteo si da ga ubiješ. Zar nema dovoljno ubistava na svetu - zar moraš da počiniš nova?"
     Čovek ga nije slušao. Zurio je u šake sa izrazom ludačkog oduševljenja. "To je čudesan poklon." Kretao se napred kao da nije svestan toga. "Ti si jedini od svih ljudi koji može saznati koliko je čudesan."
     Kovenant je želeo da se povuče, ali stopala kao da su mu prirasla za tle. Čovek je bio obuzet užasnim oduševljenjem. Kovenant je uhvatio sebe kako mu nehotice pilji u šake, kao da se u njima stvarno krije nešto divno.
     "Gledaj", šapnuo je čovek u tihoj histeriji. Polako, pažljivo, kao da otkriva blago, rastvorio je šake.
     Na dlanu mu je čučao mali, dlakavi pauk.
     Pre nego što je Kovenant stigao da se izmakne, povuče, učini išta čime bi se spasao, pauk je skočio.
     Pravo na vrat.
     Istog časa dok ga je sklanjao sa sebe osetio je ubod žaoke.
     U trenutku ga je zahvatila neverovatna smirenost. Staloženo je gledao kako čovek ide ka njemu kao da pliva kroz iznenada zgusnutu svetlost vatre. Zvuk ognja postao je vunast. Kovenant je jedva primetio kako mu čovek oduzima nož. Vain je zurio u njega bez ikakvog razloga. Tlo pod nogama počelo je da mu se naginje.
     A onda mu je srce zakucalo kao udar malja i sve se zatreslo. Misli su mu rascepili leteći opiljci bola. Mozak mu je imao vremena samo da uobliči dve reči: povratak otrova. Potom mu je srce ponovo udarilo; i nije bio svestan ničega više osim dugog, promuklog urlika.
     U isto vreme je lutao, izgubljen, u lavirintu patnje, preklinjući za olakšanje. Svuda oko njega bio je bol. Nije imao um, samo bol - disanje samo od bola - puls koji je samo pojačavao bol. Agonija mu je izvirala iz leve podlaktice. Bolela ga je kao da mu se ceo ud pretvorio u krvavi patrljak; ali ta rana pokrivala ga je celog, grudi i utrobu u glavu i sve ostalo u nepodnošljivoj litaniji bola. Ako je i vrisnuo, nije to čuo; nije mogao da čuje ništa osim bola i smrti.
     Smrt je bila fakir, vrtoglavica, lavina, gurala ga je preko ivice ponora uzaludnosti. Bila je sve ono što se ikada trudio da spase, svaka besmislena patnja za koju se ikada trudio da nađe značenje. Bila je neutešni bol i neizbrisiva krivica i divlja jarost; i stvorila mu je u glavi mali, čisti prostor lucidnosti.
     Nasukan tamo, otvorio je oči.
     Delirijum mu je zamaglio vid; sivi oblici su mu nerazumljivo preletali kroz groznicu, preteći tom poslednjem lucidnom ostatku u njemu. Ali odgurnuo je pretnju. Trepćući kao da su i pokreti kapaka čin nasilja, uspeo je da izbistri vid.
     Bio je u udubuni, vezan za kolac. Unaokolo su ležale hrpe drveta. Na ivicama hrpe poigravao je plamen.
     Udubina je bila puna stvorenja koja su igrala kao plamen. Lebdela su kroz prostor kao aveti. Krvožedni krici odbijali su se od ivica udoline; glasovi promukli od ljudožderstva parali su mu uši. Nadnosili su mu se ljudi sa svetlucavim očima i izduženim nosevima. Žene zmijskih grudi, prstiju optočenih zubima, proletale su kraj njega kao krhotine ludila, cerekajući se njegovom životu. Deca užasno izobličenih lica i sa tigrovskim čeljustima bljuvala su žabe i prostote.
     Počeo je da se trese od užasa i da gubi prisebnost. Desna ruka mu je eksplodirala od bola. Svaki njen nerv se uvijao u agoniji. Za trenutak se gotovo izgubio.
     Ali onda je ugledao Vaina.
     Demonokot je stajao leđima okrenut Zaravnima, gledajući divlje plesače kao da su stvoreni samo da njega zabavljaju. Polako je proneo pogled kroz haos sve dok nije stigao do Kovenanta.
     "Vaine!" prodahtao je Kovenant kao da se guši u krvi. "Pomozi mi!"
     Umesto odgovora, Vain je iskezio crne zube.
     Taj prizor je dokrajčio Kovenanta. Beli krik gneva eksplodirao mu je iz grudi. A sa krikom je došao i plamen koji je uništio noć.









15. "ZATO ŠTO MOŽEŠ DA ME VIDIŠ"
     Ne. Nikada više.
     Pošto je Kovenant zašao za prve bregove Andelejna, Linden Averi sela je među mrtvo kamenje i pokušala da povrati svest o sebi. Obuzelo ju je mračno raspoloženje. Osećala se uzaludno i lišeno života, kao što se često osećala tokom proteklih godina; svi napori da se izdigne iznad roditelja nisu joj ništa doneli. Da su joj se Sunder ili Holian obratili, počela bi da vrišti - samo da je mogla da prizove snagu.
     Sada kad je donela odluku, kad je nanela udarac u odbrani svoje samostalnosti od Kovenantove čudne moći da je odvrati od same sebe, ostala je prepuštena posledicama. Nije mogla da ih zanemari; stara i večito neutoljiva ogoljenost oko nje nije joj dozvoljavala da ih zaboravi. Ovi mrtvi bregovi uzdizali su se južno i zapadno od nje, suprotstavljeni Andelejnu kao kad je odabrala smrt pošto joj je bio ponuđen život.
     A bila je izolovana svojim mrakom. Sunder i Holian združili su se u zajedničkom odbijanju Bregova. Životi su im bili toliko duboko oblikovani od Kobi Sunca da nisu dovodili u pitanje propast koju je Andelejn značio za njih. Možda nisu mogli da prihvate pomisao da su jedri travnjaci i šume Andelejna zdravi. Ili da je zdravlje lepo.
     Ali Linden je prihvatila stav Kamendolaca. Bio je razumljiv s obzirom na Kob Sunca. Podvojenost od njih nije joj smetala.
     Smetao joj je gubitak Kovenanta. Donela je odluku, a on je otišao iz njenog života kao da odnosi sa sobom svu njenu snagu i ubeđenje. Svetlost sunca plodnosti poigravala je na Mithilu dok je polazio, plamteći oko njega kao priznanje njegove delotvornosti protiv usuda Domaje. Podelila je najdublju privatnost njegovog života, pa ipak ju je ostavio zbog Andelejna. A otrov je još bio u njemu.
     Ne bi bila usamljenija ni da joj je oteo sve razloge da živi.
     Ali donela je odluku. Iskusila je Kovenantovu bolest kao da je njena sopstvena i znala je da ne bi mogla drugačije da odluči. Više joj je odgovarala ova beživotna kamena pustinja nego ljupkost Andelejna, jer ju je bolje razumela, jer je mogla bolje da se zatvori pred njom. Posle napora da spase Kovenanta, zarekla se da se više nikada i ničemu neće toliko duboko otvoriti, da više nikada neće dopustiti osetljivosti rođenoj u Domaji da ugrozi njenu nezavisnu ličnost. Taj zavet biće lakši za održavanje ako se bude zatvarala pred opažanjima uništenja, mrtvog stenja nalik na ostatke kataklizme, nego pred živim drvećem, mirisnim travama, lekovitom alianthom. Duboko u sebi, delila je Holianino nepoverenje. Andelejn je bio daleko zavodljiviji od kamena oko nje. Bila je duboko uverena da ne sme dozvoliti sebi da bude zavedena.
     Izgubljena u svojoj staroj tami, očiju i ušiju zatvorenih kao da ih je zakovala, nije razumela Sunderov uzvik upozorenja sve dok nije bilo prekasno. Odjednom su iz zaklona pokuljali ljudi sa toljagama i noževima. Upustili su se u borbu sa Sunderom koji je pokušavao da podigne bodež i Sunčev Kamen. Linden je začula tup udar kad su ga onesvestili. Holian su čvrsto uhvatili za ruke pre nego što je stigla da upotrebi palicu. Linden se bacila napred, ali nije imala nikakvih izgleda. Teški udarac dobro ju je uzdrmao. Dok se borila za dah, vezali su joj ruke na leđa.
     Trenutak kasnije, grube šake povukle su i nju i njene saputnike dalje od reke.
     Neko vreme je dahtala i spoticala se, nesposobna da zaštiti čula. Osećala je nasilje ovih ljudi, osećala je njihovu grubost kao da je oblik okorele požude. Osećala je prikriveno obesvećenje zemljišta. Nesvesno je znala da je vode ka izvoru mrtvila, da su ovi ljudi stvorenja iste sile koja je ubila ovo područje. Morala je da zatvori oči, da veže um u čvrste čvorove kako bi prigušila nehotičnu svest o nevolji u koju je zapala.
     Tako su ih sve troje ugurali u uzak procep na početku kanjona Kamenmoći Drvograda.
     Linden nikada ranije nije videla Drvograd i zgrozila se. Traljavo načinjene kuće, aljkavi ljudi, krvoločna oblarka - sve to je bilo u suprotnosti sa istrajnom čestitošću koju je naučila da vidi u ljudima kao što su Sunder i Holian. Ali sve ostalo izbledelo je već pri prvom pogledu na oblarkin isparavajući, zlokobni, zeleni kamen. Zapljusnuo joj je oči zlom, pekao joj je nozdrve kao živa kiselina; zbrisao je svaku drugu moć koju je znala, zasenio sve osim same Kobi Sunca. Smaragdni oblutak bio je izvor svog okolnog uništenja, izvor beskrajne i nesamilosne divljine Drvograđana. Zaslepile su je suze. Um su joj stegli grčevi nalik na nagon za povraćanjem. Ipak nije mogla da zatvori uši pred oblarkinom radošću kada je objavila nameru da narednog jutra pobije zatvorenike.
     Linden i Kamendolci bili su naterani u grubu kuću na kočevima i ostavljeni da se suoče sa smrću kako znaju i umeju. Nije mogla da se odupre. Dostigla je krizu samozaštite. Ovako blizu Kamenmoći, bila je stalno svesna. Njeno zračenje isisavalo joj je srce, isušivalo ju je do uništenja. Ljuljala se kraj zida kako bi se setila da još postoji, da još poseduje odvojen psihički identitet, i ponavljala: Ne, nikada više. Ponavljala je reči kao litaniju protiv zla i borila se za očuvanje.
     Trebao joj je odgovor za Džoanu, za otrov i Besomuke, za neizmernu snagu Kamenmoći. Ali jedini odgovor koji je našla bio je da se sklupča u sebi i zatvori um kao njeni roditelji, bespomoćna da se suoči sa životom, željna smrti.
     Pa ipak, kada je nastupila zora, vrata kolibe su se otvorila, ali napolju nije stajala oblarka ili neki Drvograđanin, nego Jahač Klave. Sunce plodnosti davalo je živahne odsjaje njegovom crvenom ogrtaču, naglašavalo obrise crnog rukha, davalo šiljatoj bradi izgled grobarskog pijuka. Bio je visok, pun autoriteta i nepokolebljivo samopouzdan. "Hajde", rekao je, kao da mu je neposlušnost nezamisliva. "Ja sam Santonin na-Mhoram-in. Pripadate meni." Na Sunderov besni pogled i Holianino ječanje odgovorio je osmehom nalik na oštricu sablje.
     Napolju su stajali Drvograđani, ječeći i kukajući. Oblarka je ponizno preklinjala, ali Santonin ju je primorao. Uplakana, predala mu je Kamenmoć. Neki čovek je doneo Sunčev Kamen, lianar i noževe koji su pripadali Kamendolcima.
     Gledajući razmenu, Linden nije uspevala da pomisli ništa sem da će se Kovenant uskoro vratiti iz Andelejna i da neće naći saputnike. U jednom ludačkom trenutku Santoninov osmeh ju je zamalo naveo da prizna Kovenantovo postojanje; želela je da ga sačuva da ne padne u ruke Kamenmoći Drvogradu. Ali Sunder i Holian su ćutali; a njihovo ćutanje ju je podsetilo da Klava želi Kovenantovu smrt. Prikupila je ostatke volje i progutala sve što bi ga moglo odati.
     Potom joj je volja potpuno oduzeta. Pod zelenim usudom sunca, Santonin na-Mhoram-in zapalio je rukh. Iz plamena je suknula prisila i obuzela joj dušu. Nije više imala izbor. Na jednu njegovu reč uzjahala je honja. Ono malo preostale ličnosti u njoj gledalo je kako se Sunder i Holian takođe pokoravaju. Onda ih je Santonin poveo iz Kamenmoći Drvograda, dalje prema Veselkamenu.
     Nije mogla narušiti njegovu kotrolu. Nije imala ništa čime bi mu se oduprla. Danima je znala da bi trebalo da pokuša da izbegne, da pobegne. Ali nije imala ni toliko volje da bez Santoninovog naređenja podigne ruke do lica ili skloni kosu iz očiju. Kad god bi je pogledao u otupele oči, nasmešio bi se kao da mu prija njena nametnuta pitomost. Povremeno je mrmljao imena koja joj ništa nisu značila, kao da je izaziva: Vetrozbir, Žrtvolin Tejn, Andelejnscion. A ipak kao da nije bio izopačen. Ili ona nije bila u stanju da prozre njegovo izopačenje.
     Samo jednom mu se vlast uzdrmala. Ubrzo posle zalaska prvog dana sunca pustinje, osam dana po odlasku iz Kamenmoći Drvograda, tihi uzvik iznenada je zatalasao vazduh, ustalasavši i njeno srce. Santoninov stisak prekinuo se kao prezategnuta žica na harfi.
     Kao da su samo to čekali, Sunder i Holian su smesta posegnuli za rukhom. Linden je ščepala Santonina, bacila ga na tle i jurnula ka jugoistoku, u pravcu iz kojeg je dopro uzvik.
     Ali trenutak kasnije zatekla je sebe kako se nesigurno, gotovo besciljno vraća u Santoninov logor. Sunder i Holian su pakovali Jahačeve stvari. Santonin se divlje kezio. Trougao na rukhu sijao je krvavosmaragdnim svetlom. Uskoro je poveo zarobljenike dalje ka Veselkamenu, kao da se ništa nije desilo.
     Ništa se i nije desilo. Linden nije ništa znala, ništa razumela, ništa želela. Jahač je mogao da je upotrebi kako god želi. Ne bi osetila ništa ni da ju je poželeo. Ali nije. Kao da je imao jasno osećanje sopstvene svrhe. Samo iščekivanje u njegovom pogledu pokazivalo je da mu cilj nije dobronameran.
     Posle dana i dana praznine, Linden bi jedva dočekala neki cilj koji bi je vratio samoj sebi. Bilo kakav cilj. Tomas Kovenant joj je potpuno nestao iz misli. Možda je nestao i iz života. Možda nikad nije ni postojao. Ništa više nije bilo sigurno, sem da joj trebaju Santoninova uputstva čak i da bi stavila hranu u usta.
     Čak i pogled na sam Veselkamen, Konak na-Mhoramov, kako se izdiže iz visoke džungle drugog dana sunca plodnosti kao ogromni kameni brod, nije mogao da joj podigne duh. Bila je samo izdaleka svesna onoga što vidi. Kapija se otvorila pred Jahačem, zatvorila za njegovim honjem, a to nije značilo ništa.
     Santonina na-Mhoram-ina dočekale su četiri prilike nalik na njega; ali pozdravili su ga sa poštovanjem, kao da je na višem položaju od njih. Govorili su mu reči koje Linden nije razumela. Onda je naredio zarobljenicima da sjašu.
     Linden, Sunder i Holian pokorno su ušli u ogromnu, slabo osvetljenu salu. Sa Santoninom iza sebe, prolazili su putevima ogromnog Konaka. Prolazi i sale, stepenice i raskršća promicali su neprimećeni i nezapamćeni. Linden se kretala kao šupalj sud, nesposobna da zadrži ikakav utisak o drevnoj utrobi stene. Santoninov put nije imao trajanja ni značenja.
     Ipak, imao je cilj. Doveo je zatvorenike do velike prostorije nalik na podrum pod Veselkamenom. Iskošeni zidovi bili su zamagljeni i grubi, kao da je nekadašnja galerija ili arena bila zapljusnuta lavom. U dnu je stajao čovek u ogrtaču boje abonosa i purpurnoj odeždi. Držao je dugački, gvozdeni štap sa otvorenim trouglom na vrhu. Kapuljača mu je bila smaknuta, otkrivajući lice čije su crte takođe bile nejasne i grube pod svetlošću baklji.
     Njegovo prisustvo rascepilo je poslednje ostatke Lindenine ličnosti kao vrela oštrica. Duboko u svojoj pasivnosti počela je da cvili.
     Bio je to Besomuk.
     "Tri budale", rekao je glasom nalik na ledenu šljaku. "Očekivao sam ih četvoro."
     Santonin i Besomuk upustili su se u razgovor tuđim, praznim rečima. Santonin je izvadio Kamenmoć i predao je Besomuku. Smaragdno svetlo blesnulo je iz Besomukovih očiju; znalački osmeh uobličio mu se na tkivu usana. Sklopio je prste oko zelenog oblutka, iscedivši iz njega jedre plamsaje sile. Lindenino cviljenje zamuklo je u bedi njenog postojanja.
     Onda je Jahač stupio u stranu i Besomuk se suočio sa zarobljenicima. Lindenine oči ispunile su se mrljama zla pri pogledu na njegovo lice. Zurio je pravo u nju, istražujući dubinu njene ličnosti, odmeravajući je i rugajući joj se. "Tebi ne smem da naudim", rekao je tupo, gotovo sa žaljenjem. "Netaknuta, počinićeš zla koliko god budem želeo." Skliznuo je pogledom sa nje kao da je suviše kukavna da bi zaluživala dalju pažnju. "Ali ovi izdajnici su nešto drugo." Pogledao je Sundera i Holian. "Ništa ne znači ako ih slomim pre nego što budu proliveni."
     Držao je Kamenmoć prigrljen na grudi. Njegova isparenja izdizala su mu se uz lice. Šireći nozdrve, udisao ih je kao da predstavljaju redak narkotik. "Gde je Tomas Kovenant?"
     Kamendolci nisu reagovali, nisu mogli da reaguju. Linden je stajala tamo gde su je ostavili, kao odbačena lutka. Ali srce joj se zgrčilo od iznenadnog straha.
     Besomuk je načinio jedva primetan gest. Santonin je nešto mrmljao nad rukhom. Kontrola nad Sunderom i Holian se prekinula. Zateturali su se, kao da su zaboravili kako da upravljaju udovima, i drhtavo se uspravili. Sunder je ucaklio očima od straha, kao da gleda u užasni izvor i gospodara svog postojanja. Holian je pokrila lice kao uplašeno dete.
     "Gde je Tomas Kovenant?"
     Podstaknuti porivom usađenim mnogo dublje od izbora i razloga, Kamendolci su se s mukom pokrenuli i pokušali da pobegnu.
     Besomuk je pustio Holian, ali je, držeći Kamenmoć, ispružio ruku sile kojom je ščepao Sundera za vrat. Vreli smaragd stegao ga je kao garota i oborio ga na kolena.
     Lišena sadruga, Holian se zaustavila i okrenula se da se suoči sa Besomukom. Vrana kosa rasula joj se oko lica kao krila.
     Besomuk je stezao zeleno zlo oko Sunderovog vrata. "Gde je Tomas Kovenant?"
     Sunderove oči bile su slepe, iskolačene od straha i prisile. Ali nije odgovorio. Stegao je vilice i ostao nepokretan.
     Besomuk je pojačao stisak. "Govori."
     Sunderu su se zgrčili vilični mišići, kao da pokušava da polomi sopstvene zube, da zdrobi sopstveni glas u večnu tišinu. Kako je sila koja ga je stezala za vrat jačala, mišići su postajali sve jasniji, ukočeni, ocrtani pod kožom potamnelom od straha i gušenja. Izgledalo je neverovatno da toliko steže zube ne škodeći ligamentima u vilici. Ali nije odgovorio. Znoj mu je izvirao iz pora kao da se koštana srž pomalja kroz kožu. Ali izdržavao je.
     Besomukovo čelo se naboralo od nezadovoljnog mrštenja. "Reći ćeš mi", zarežao je. "Iščupaću ti reči iz duše, ako treba." Stegao je Kamenmoć kao da žudi da upotrebi svu njegovu moć. "Gde je Tomas Kovenant?"
     "Mrtav je." Holianin glas bio je izobličen od jecaja. Linden je osetila laž u srcu njene bespomoćnosti. "Nestao."
     Besomuk nije skrenuo pogled sa Sundera i nije popustio garotu. "Kako to?"
     "U Andelejnu", dahtala je eh-zublja. "Ušao je. Čekali smo ga. Nije se vratio." Da bi upotpunila laž, zaječala je. "Oprosti mi, Sundere."
     "A beli prsten?"
     "Ne znam. Nestao. Nije se vratio."
     Besomuk i dalje nije gledao ni odgovarao Holian, ali malo je popustio stisak oko oblarevog vrata. "Tvoje odbijanje", šištao je, "jasno mi govori da je Tomas Kovenant živ. Ako je nestao, zašto hoćeš da poverujem kako je živ?"
     Poslednjim ostacima svoje ličnosti, Linden je preklinjala Sundera da podrži Holianinu laž, sebe radi koliko i radi Kovenanta.
     Oblar je polako opustio vilice. Iza tupih očiju javio se tračak bistrine. Zakreštao je groznim glasom kroz povređeno grlo. "Hteo sam da se bojiš."
     Besomukove usne izvile su se u bledi osmeh nalik na obećanje ubistva. Ali, kao i Santonina, obuzdavala ga je svest o krajnjem cilju. "Vrati ih pod kontrolu", rekao je Jahaču. Linden nije znala je li poverovao u Holianinu laž. Nije mogla da otkrije ništa osim gromoglasnog zla u Besomukovom cilju.
     Sa svega nekoliko reči, Santonin je vratio Kamendolce u Lindenino stanje. Koračajući kao drveno otelotvorenje njegove volje, zarobljenici su tupo pošli za njim iz kamenog podruma.
     Ponovo su prolazili kroz hodnike bez značenja, prelazili pragove koji kao da su se javljali samo da bi bili zaboravljeni. Uskoro su ušli u pećinu sa dugačkim nizovima gvozdenih vrata sa obe strane. Mali rešetkasti prozori na vratima pružali su pogled u ćelije, ali Linden nije bila sposobna da pogleda kako izgledaju drugi zatvorenici. Santonin je zaključao prvo Sundera, pa Holian. Nešto dalje u nizu vrata smestio je i Linden u ćeliju.
     Stajala je, bespomoćna i ogoljene duše, pored smrdljive slamarice, a on ju je posmatrao kao da proučava cenu svojih želja. Kada se skljokala na slamaricu, čula ga je kako se tiho smeje. Onda su se vrata zalupila, a reze skliznule na mesto. Ostala je sama u ćeliji koja kao da nije sadržala ništa sem vašljive slame i praznih kamenih zidova.
     Sklupčala se kao embrion, a vreme je proticalo preko nje kao neosetljivost zidova Veselkamena. Bila je kao napukla tikva i nije nikako uspevala da se ponovo napuni. Bojala se i da pokuša, bojala se i da pomisli na pokušaj. Užas joj se usadio u dušu. Nije želela ništa sem tišine i tame, mira zaborava. Ali nije mogla da ih postigne. Uhvaćena u praznini između ozdravljenja i smrti, čučala je u sopstvenoj praznini i čekala da je raskomadaju suprotnosti sukobljene u njoj.
     Stražari su dolazili i odlazili, donoseći joj bezukusnu hranu i ustajalu vodu; ali nije mogla da se pribere ni toliko da ih primeti. Bila je gluva za zveku gvožđa koja je označavala pokrete stražara, dolazak ili odlazak zatvorenika. Gvožđe nije ništa značilo. Nije bilo glasova. Možda bi slušala glasove. Um joj je tupo pipao u potrazi za slikom koja bi joj očuvala razum, za nekim imenom ili odgovorom koji bi joj ponovo probudili ličnost koju je izgubila. Ali izgubila je sva imena, sve slike. U ćeliji nije bilo odgovora.
     A onda je začula glasan uzvik kao da neki zatvorenik beži. Grčevito se uhvatila za njega kada joj je prodro kroz ukočenost. Boreći se protiv utrnulosti od nepomičnosti, ukočenosti od gladi i žeđi, otpuzala je ka vratima kao bogalj.
     Neko je govorio ravnim glasom. Glasom drugačijim od svih koje je ikada ranije čula. Bila je toliko zahvalna što ga čuje da je isprva jedva razabirala reči. Puzala je uz rešetke na prozoru kada su se reči razbistrile same od sebe.
     "Prapoglavaru Tomase Kovenante", govorio je glas. "Neverniče i nosioče belog zlata, pozdravljam te. Haručai te pamte." Onaj ko je govorio bio je nesavitljiv, neosetljiv na sopstvene potrebe. "Ja sam Brin. Hoćeš li nas osloboditi?"
     Kovenant! Vrisnula bi, ali grlo joj je bilo previše suvo čak i za šapat.
     Sledećeg trenutka začula je udar gvožđa po telu. Kovenante! Neko telo se skljokalo na kamen. Stražari su koračali oko njega. Priljubljena uz prozor, zarila je lice u rešetke i pokušala da vidi; ali ništa joj nije bilo u vidnom polju. Trenutak kasnije, teški koraci nekoga ko nosi teret udaljili su se niz hodnik, ostavljajući je samu pod humkom tišine.
     Želela je da jeca; ali čak i to bi bio napredak. Dobila je ime kojim će ispuniti prazninu. Kovenant. Bespomoćnost i nada. Kovenant je još živ. Ovde je. Spašće je. Ne zna da joj je potreban spas.
     Tokom vremena koje je izgledalo dugo i puno strepnje, sedela je skljokana kraj vrata dok su joj grudi protresali suvi jecaji, a srce se ispunjavalo slikom Tomasa Kovenanta. Smešio se Džoani. Bio je ranjiv, a ipak neuništiv. Valjda ga stražari nisu ubili?
     Možda jesu. Možda i nisu. I samo njegovo ime značilo joj je nadu. Davalo joj je nešto što će biti, vraćalo joj delove onoga što je bila. Kada joj je jecanje prestalo od umora, otpuzala je do posude sa vodom, iskapila je, a onda pojela svu smrdljivu hranu koju je mogla da podnese. Potom je neko vreme spavala.
     Ali sledeće kloparanje gvožđa trglo ju je iz sna. Neko je povlačio reze na njenim vratima. Srce joj je cvilelo dok se prevrtala sa slamarice i očajnički uspravljala. Kovenante...?
     Vrata su se otvorila. U ćeliju je ušao Besomuk.
     Kao da nije imao lice ni ruke; gde god mu se telo promaljalo ispod ogrtala, sa njega su se širila toliko moćna zračenja zla da nije mogla da registruje njegovo fizičko prisustvo. Zlo je prljilo vazduh između njih, gurajući je unazad. Zaudarao je na Marida, na zlokobnost pčela. Na Džoanu. Njegov dah ispunio je ćeliju gangrenom i mučninom. Kada je progovorio, glas kao da mu je trunuo u njenim ušima.
     "Dakle, ispada da su tvoji saputnici lagali. Zapanjen sam. Mislio sam da je sav narod Domaje kukavički i detinjast. Ali nije važno. Uništenje kukavica i dece malo je zadovoljstvo. Više volim kada moje žrtve imaju ludačku hrabrost. Na sreću, Nevernik" - podsmešljivo je izgovorio ime - "neće pokušati da te spasava. Ni ne zna da si tu."
     Pokušala je da se utisne u kamen, borila se da pobegne kroz grubi granit. Ali njeno telo, smrtno i beskorisno, držalo ju je u klopci pod Besomukovim pogledom. Nije mogla da zatvori oči pred njim. Goreo joj je duž nerava, prodirao u nju, opkoljavao joj dušu svojim neopipljivom zlom.
     "Ali ni on", nastavio je Besomuk glasom nalik na ustajalu vodu, "ni on nije bitan. Samo njegov prsten je važan. Neće imati drugog izbora do da ga preda. Već je prodao sebe i više nikakva sila pod Svodom Vremena ne može sprečiti njegovo očajanje.
     Ne, Linden Averi", nastavio je bez pauze. "Zaboravi sve nade u Tomasa Kovenanta. Na tvojim ramenima počiva usud Domaje."
     Ne! Nije mogla da se zaštiti od tolikog izopačenja. Noć se zgušnjavala oko nje, okrutnija od svake tame - noć drevna koliko i bol dece, roditelja koji žele da umru. Nikad!
     "Naročito si odabrana za ovo obesvećenje. Prekaljena si za ovo kao što je gvožđe prekaljeno da postigne uništenje Zemlje." Telo ju je bolelo od njegovog glasa. "Odabrana si, Linden Averi, zato što možeš da vidiš. Zato što si otvorena za ono što niko drugi u Domaji ne može da razabere, odabrana si za kaljenje. Očima, ušima i dodirom, stvorena si da budeš ono što treba Opakom. Primećujući uništenje, bićeš primorana da počiniš sva uništenja. Uživaću u tome.
     Zato sam došao da te upozorim. Tako ćeš znati šta te čeka, i nećeš moći to da izbegneš. Tako ćeš se boriti da izbegneš, a Opaki će ti se smejati u zlobi i likovanju."
     Ne. To nije moguće. Ona je lekar; ne može biti primorana da uništava. Nikakva moć, nikakvo lukavstvo, nikakva zloba ne mogu izmeniti ono što je odabrala da bude. Nikad! Bujica reči podigla se u njoj i provalila nalik na buncanje.
     "Ti si bolestan. Sve ovo je bolesno. Obično oboljenje. Imaš neko oboljenje od kojeg ti truli um. Fiziološko ludilo. Hemijski poremećaj u mozgu. Ne znaš šta govoriš. Ne verujem u zlo!"
     "Ne?" Besomuk kao da se razveselio. "Svakako. Bar tu laž moram da priznam." Pošao je ka njoj kao plima ubistva. "Počinila si ubistvo. Zar ti nisi zla?"
     Raširio je ruke kao da će je zagrliti. Nije imao lice ni šake. Blistava halucinacija iz rukava pružila se ka njoj i pomilovala je po obrazu.
     Užas je procvetao u njoj od dodira kao noćna senka duše. Lice joj se smrzlo od tečnog zla, led joj se raširio preko čula kao splet i ispunjenje svih njenih nagonskih gađenja. Plamtelo je kroz nju i pretvaralo se u istinu. Istinu Opačije. Zlo joj se širilo po licu, uništavajući joj ozbiljnost i lepotu, izopačujući ono što je bila. Kob Sunca blistala joj je u telu; pustinja, boleština, vrisak drveća. Urliknula bi, ali nije imala glas.
     Poblegla je. Nije bilo druge odbrane. Pobegla je duboko u sebe. Zatvorila je oči, uši, usta, zatvorila je nerve u koži, zaptila svaki ulaz u um. Ne. Groza joj je dala moć ukočenosti. Nikad. Dovodeći sebe u stanje slepa-gluva-nema, potonula je u tamu kao u smrt, neizbežno urođeno nasleđe.
     Nikad više.









16. USUD PUTNIMA
     Neću!
     Kovenant se trudio da sedne, borio se sa ćebadima koja su mu sputavala pogled, sa rukama koje su ga držale.
     Nikada neću odustati!
     Slepo se borio za slobodu. Ali užasna slabost prikovala ga je u mestu. Desna ruka bila mu je okovana starim sećanjem na bol.
     Nije me briga šta ćete mi uraditi!
     Trava pod njim bila je mirišljava i uspavljujuća. Ruke nije mogao da prenebregne. Nesigurna zamagljenost vida mu je olakšavala tamu. Lice koje se naginjalo nad njim bilo je nežno i ljudsko.
     "Smiri se, prstenošo", ljubazno je rekao čovek. "U ovom svetilištu niko ti neće nauditi. Biće dovoljno vremena za hitnju kada budeš bio bolje isceljen."
     Glas mu je zatupio očajanje. Raščlanjeni miris trave smirivao ga je i tešio. Potreba da pođe za Linden promicala mu je kroz usne kao mumlanje, ali više nije mogao da ga čuje.
     Kada se sledeći put probudio, polako je povratio svest i vratila su mu se sva čula. Kada je otvorio oči, mogao je da vidi. Nekoliko trenutaka žmirkao je ka glatkoj kamenoj kupoli nad sobom, a onda je shvatio da se nalazi pod zemljom. Iako je ležao u visokoj, svežoj travi, nije mu promakla činjenica da je ova prostrana odaja izdubljena u zemlji. Svetlo je dopiralo iz mangala u uglovima sobe.
     Lice koje je ranije video sada se vratilo. Čovek mu se nasmešio i pomogao mu da sedne. "Budi oprezan, prstenošo. Bio si smrtno bolestan. Ova slabost će sporo minuti." Dao mu je u ruke činiju tamne tečnosti i nežno ga naterao da pije. Tečnost je imala nejasan, tuđinski ukus; ali umirila ga je kao da mu ispunjava prazninu.
     Počeo je pažljivije da gleda oko sebe. Krevet mu je bio u središtu sobe, podignut na travnato postoplje. Kameni zidovi i kupola bili su pedantno uobličeni i uglačani. Duž suprotnog zida sobe nalazili su se niski ulazi. Mangali su bili načinjeni od neukrašenog, sivog kamena i postavljeni na gvozdene tronošce. Gusta, crna tečnost u njima gorela je bez dima.
     Kada je dovoljno okrenuo glavu, ugledao je Vaina u blizini.
     Demonokot je stajao lako povijenih ruku. Na usnama je nosio ovlašan, neodređen osmeh, a oči, crne bez zenice i dužice, izgledale su slepe.
     Kovenanta je uhvatio drhtaj gađenja. "Dalje..." Glas mu je grebao grlo kao zarđali nož. "Dalje od mene."
     Čovek mu je podmetnuo ruku pod leđa da ga pridrži. "Možda bi to moglo da se izvede", rekao je gorko se smešeći, "ali bila bi potrebna ogromna snaga. Da li imaš razloga da ga se plašiš?"
     "On..." Kovenant se trgao od kvarnih sećanja: žrtve Kobi Sunca igraju; Vainovo keženje. Bilo mu teško da protisne reči pored oštrice u grlu. "Odbio je da mi pomogne." Zadrhtao je od pomisli na sopstvenu bespomoćnost. "Oteraj ga."
     "Ah, prstenošo", rekao je čovek, mršteći se, "na takva pitanja se ne odgovara tako otvoreno. Postoji mnogo šta što moram da ti kažem - i mnogo šta što želim da čujem od tebe."
     Gledao je pravo u Kovenanta; a Kovenant ga je tada prvi put jasno osmotrio. Imao je tamnu kosu i četvrtastu građu Kamendolaca, iako nije nosio na sebi ništa sem širokog komada kože vezanog oko pojasa. Meke, smeđe oči su mu bile pune saosećanja; ali obrazi bile su mu duboko izbrazdani starim tugama, a grč na usnama ostavljao je utisak da suviše dobro poznaje strah i nerazumevanje. Koža mu je imala boju osobenu za nekoga ko je nekada imao taman ten. Kovenant je smesta osetio talas naklonosti.
     "Ja sam Hamako", rekao je čovek. "Moje ranije ime Putnimi nisu mogli da izgovore, pa sam ga promenio. Putnimi te na svom jeziku zovu prstenoša - jer poznat si im kao takav. Ali ja ću rado koristiti bilo koje drugo ime ako želiš."
     Kovenant je progutao knedlu i otpio još malo iz činije. "Kovenant", promuklo je rekao. "Ja sam Tomas Kovenant."
     Čovek je klimnuo glavom. "Kovenante." Onda se vratio na pitanje o Vainu. "Tokom dva dana", rekao je, "dok si ležao u groznici, Putnimi su se borili sa zagonetkom ovog demonokota. Našli su svrhu u njemu, ali ne i zlo. To ih je zapanjilo, jer su jasno osetili da gu ga stvorile ruke pragrdana, a oni pragrdanima ne veruju. Ipak, on je otelotvorenje znanstva koje Putnimi razumeju. Samo jedna stvar ih uznemirava." Hamako je zastao kao da okleva da podseti Kovenanta na prošle užase. "Kada si oslobodio dhraga Putnima iz vatre, ugrozivši time sopstveni život, dhraga je izgovorio reč zapovesti ovom demonokotu, naređujući mu da te čuva. Zašto nije poslušao?"
     Tamna tečnost zalečila je Kovenantu grlo, ali još je zvučao promuklo. "Već sam upotrebio zapovest. Ubio je šest ljudi."
     "Ah", odgovorio je Hamako. Okrenuo se od Kovenanta i povikao nešto na kreštavom jeziku kroz jedna od vrata. Skoro istog časa u odaju je ušao Putnim. Stvorenje je ispitivački njušnulo ka Kovenantu, a onda počelo brz razgovor sa Hamakom. Njihovi glasovi zvučali su prljavo i dražili su Kovenanta - imao je previše groznih sećanja na pragrdane - ali suzbio je nelagodnost i pokušao da ne misli loše o Vainu. Uskoro je Putnim otkasao kao da nosi važnu poruku. Hamako je opet posvetio pažnju Kovenantu.
     Pogled mu je bio pun pitanja. "Znači da nisi slučajno naišao na demonokot. On te nije pratio bez tvog znanja."
     Kovenant je klimnuo glavom.
     "Neko ti ga je dao", nastavio je Hamako, "neko ko je znao koja mu je svrha. Ti ga razumeš."
     "Ne. Mislim, da, dali su mi ga. Rekli su mi kako da mu zapovedim. Rekli su mi da mu verujem." Namrštio se pri pomisli na Vainovu vernost. "Ali ništa više."
     Hamako je tražio pravi način da postavi sledeće pitanje. "Smem li da pitam - ko ti ga je dao?"
     Kovenant je oklevao da otvoreno odgovori. Nije bio nepoverljiv prema Hamaku; samo nije želeo da razgovara o susretu sa Mrtvima. Zato je grubo odgovorio. "Bio sam u Andelejnu."
     "Ah, Andelejn", šapnuo je Hamako. "Mrtvi." Klimnuo je glavom u znak razumevanja, ali i dalje je bio napet.
     Kovenanta je iznenada prostrelilo saznanje. "Ti znaš koja mu je svrha." Mnogo puta je čuo koliko je široko i duboko znanje Putnima. "Ali nećeš da mi kažeš."
     Hamako je bolno iskrivio usne. "Kovenante", rekao je, moleći za razumevanje, "Mrtvi su ti bili prijatelji, zar ne? Njihova briga za tebe drevna je i dalekovida. To je sigurno - Putnimi mnogo znaju i još više nagađaju. Nesumnjivo imaju odgovore na mnoga moja pitanja, ali..."
     Kovenant ga je prekinuo. "Ti znaš kako se treba boriti protiv Kobi Sunca, ali mi ni to nećeš reći."
     Hamako se trgao od njegovog glasa. "Tvoji Mrtvi su ti svakako pružili sve što je bilo mudro reći. Ah, Tomase Kovenante! Moje srce čezne da podeli sa tobom znanstvo Putnima. Ali izričito su mi naložili da se uzdržim. Iz mnogih razloga.
     Oni su uvek neradi da prenesu znanje ako ne mogu da kontrolišu način njegove upotrebe. Prstenoše radi, možda bi i zanemarili tu opreznost. Ali oni nemaju mudrost Mrtvih i boje se da ne pređu granicu koja je odredila darove Mrtvih. To je paradoks znanstva - da mora biti postignuto, a ne darovano, inače dovodi u zabunu. Dozvoljeno mi je da ti kažem samo ovo: ako bih ti otkrio svrhu demonokota, to otkriće moglo bi da spreči ispunjenje njegove svrhe." Hamako je imao izraz preklinjanja. "A ta svrha je veoma potrebna."
     "U svakom slučaju, pragrdani je veoma žele." Osujećenost i slabost navele su Kovenanta da zvuči sarkastično. "Možda Putnimi i nisu toliko drugačiji kao što ti misliš."
     Ispraznio je činiju i pokušao da ustane. Ali Hamako ga je sprečio. Kovenant je naslutio njegov bes. Hamako je kruto progovorio: "Dugujem Putnimima život, zdravlje i opstanak. Da, i još mnogo šta. Neću izneveriti njihovu želju da ti olakšaju um, makar bio prstenoša."
     Kovenant se opirao njegovom stisku, ali nije mogao da se oslobodi. Posle grozničavog napora, sručio se nazad u travu. "Rekao si dva dana", dahtao je. Bio je grozničav od uzaludnosti. Još dva dana! "Moram da idem. Već sam suviše zaostao."
     "Bio si duboko ozleđen", odgovorio je Hamako. "Telo te neće nositi. Kakva te žurba vodi?"
     Kovenant se uzdržao da ne prasne. Nije mogao da zanemari Hamakovo odbijanje da odgovori na ključna pitanja; i sam je činio takve stvari. Progovorio je tek kad je savladao jed. "Jahač je oteo troje mojih prijatelja. Pošli su ka Veselkamenu. Ako ih ne stignem na vreme, biće pobijeni."
     Hamako je to primio na znanje, a onda ponovo pozvao jednog Putnima. Opet su brzo razgovarali. Hamako kao da je naglašavao nešto, molio nešto; Putnimovi odgovori zvučali su promišljeno i smireno. Ipak je završio razgovor nečim što je zadovoljilo Hamaka. Kada je Putnim otišao, ovaj se opet okrenuo ka Kovenantu.
     "Durhisitar će se posavetovati sa Usudom Putnima", objasnio je, "ali ne sumnjam da će ti biti odobrena pomoć. Putnimi neće zaboraviti spasenje dhrage - ni opasnost zamke koja ti je bila pripremljena. Počivaj sada i nemoj strahovati. Ovaj rysh će ti dati snage da dalje pratiš svoje sadruge."
     "Kako? Šta mogu da učine?"
     "Putnimi su sposobni za mnogo šta", odvratio je Hamako, gurkajući Kovenanta da ponovo legne. "Počivaj, kažem ti. Imaj makar toliko poverenja i odloži brigu. Biće ti gorko ako ti ponude pomoć, a budeš preslab da je prihvatiš."
     Kovenant nije mogao da se odupre. Trava je ispuštala uspavljujući miris. Telo mu je bilo olovno od umora; a tečnost koju je popio kao da mu je potkopavala strepnju. Pustio je da ga Hamako gurne nazad na krevet. Ali kada se ovaj pripremio da ode, Kovenant je odsutno progovorio. "Barem mi reci kako sam se našao ovde. Poslednje čega se sećam" - nije gledao u Vaina - "bilo je da sam maltene mrtav. Kako ste me spasli?"
     Hamako je seo na ivicu kreveta. Ponovo je čitavim licem izražavao nespretno saosećanje. "To ću ti otkriti", rekao je, "ali moram ti otvoreno reći da te nismo mi spasli."
     Kovenant je podigao glavu."Niste?"
     "Mirno." Hamako ga je gurnuo da opet legne. "Nema potrebe za tolikom brigom."
     Kovenant ga je ščepao obema rukama i privukao mu lice tik do svoga. "Kako to onda da sam, do đavola, živ?"
     "Kovenante", rekao je Hamako sa gorkim osmehom, "kako da ti ispričam priču ako si toliko nemiran?"
     Kovenant ga je polako pustio. "U redu." U glavi su mu poigravale prikaze; ali primorao je sebe da se smiri. "Pričaj."
     "Ovako se desilo", počeo je čovek. "Kada je dhraga Putnim oslobođen tvojom rukom i kada je shvatio da se ovaj demonokot ne pokorava rečima zapovesti, poželeo je da i ti pobegneš sa njim. Ali nije uspeo da ti objasni. Zato je dhraga prikupio svu hitnju koju mu je dozvoljavalo bolno telo i požurio da obavesti rysh o nevolji u koju si zapao. Dhraga je bio mamac u klopci. Ta klopka..."
     Kovenant ga je prekinuo. "Šta je rysh?"
     "Ah, oprosti mi. Tokom dvadesetak mesečevih mena nisam čuo ljudski glas, nego samo one izopačene od Kobi Sunca. Zaboravljam da ti ne govoriš jezik Putnima.
     Na našem jeziku, reč rysh znači mesto. To odgovara zajednici Putnima. U čitavoj Domaji ima mnogo stotina Putnima, ali svi žive u ryshevima od jedne ili dve dvadesetine. Svaki rysh je celina za sebe - iako mi kažu da postoje i dodiri između njih. U velikom ratu kod Veselkamena, pre više od četrdeset stoleća, pet rysheva zajedno se borilo protiv pragrdana i Opakog, ali takvo zajedništvo je retko. Svaki rysh se drži odvojeno i na svoj način tumači Usud. Ovaj rysh odavno živi ovde, služeći svojoj viziji."
     Kovenant je želeo da pita za značenje izraza usud; ali već je žalio što je prekinuo Hamakovu pripovest.
     "Dakle", nastavio je Hamako, "rysh je saznao od dhrage da si u opasnosti. Smesta smo ti pošli u pomoć, ali razdaljina je bila prevelika. Kada je prvi dhraga uhvaćen, donesena je odluka da se ne pokušava spasavanje. Svakom ryshu je teško da napusti nekog od svojih. Ali imali smo razloga da strepimo od ove klopke. Dugo smo se trudili da pomognemo mnogima koje je pogodila Kob Sunca." Oči su mu se zamaglile od neobjašnjivih suza. "Zle duše koje su te zarobile odavno se trude da nas spreče. Stoga smo verovali da je klopka postavljena nama. Ne želeći da ubijamo ni budemo ubijani, prepustili smo dhragu njegovoj sudbini."
     Kovenanta je pogodila bliskost kojom se Hamako poistovećivao sa ryshom, kao i njegovo očito žaljenje nad žrtvama Kobi Sunca. Ali nije ga ponovo prekinuo.
     "Osim toga", nastavio je Hamako, savlađujući osećanja, "tokom tri dana pustinjskog sunca pre postavljanja klopke Putnimi su osetili tragove Besomuka."
     Besomuk! zastenjao je Kovenant. Vatru mu paklenu! To je objašnjavalo zamku. I pauka.
     "Stoga smo se veoma plašili klopke. Ali kada smo uvideli da je u nju pao prstenoša, shvatili smo grešku i požurili da te spasemo. No, razdaljina je bila prevelika", ponovio je. "Stigli smo jedino da vidimo kako se oslobađaš svojom divljom magijim."
     Oslobađam! Kovenantu se srce zgrčilo od bola. Ne!
     "Iako ti je ruka bila užasna i crna, tvoj beli prsten bljuvao je belu vatru. Veze su spale sa tebe. Drvo se raspalo na iverje. Patnici Kobi Sunca bili su razbacani kao slama i pobegli su obuzeti užasom. Stene su bile otkinute iz udubljenja. Samo je ovaj demonokot stajao nepomično usred vatre.
     Moć se stišala kada si pao. Videći da si otrovan, doneli smo te ovamo i Putnimi su te negovali svom svojom veštinom sve dok se smrt nije povukla od tebe. Ovde ćeš biti bezbedan dok ti se ne vrati snaga."
     Hamako je zaćutao. Neko vreme je gledao Kovenanta, a onda je ustao i pošao napolje.
     "A Besomuk?" zastenjao je Kovenant.
     "Izgubio mu se svaki trag", tiho je odgovorio Hamako. "Bojim se da je ispunio svoju svrhu."
     Ili me se boji, zarežao je Kovenant u sebi. Nije video kada je Hamako napustio odaju. Bio je izgubljen u mislima. Prokletstvo! Prvo Marid, pa pčele, a sada ovo. Svaki napad bivao je sve gori. I svaki put je u tome učestvovao Besomuk. Pakla mu i krvi! Zašto? Obuzeo ga je jed. Zašto? Poglavar Kletnik ne želi njegovu smrt, ne po cenu da njegov prsten dopadne Besomuku. Opaki želi nešto sasvim drugo. Želi predaju, voljno odustajanje. Zato svrha ovih napada leži u njihovom delovanju, u načinu na koji mu izvlače snagu delirijumima, u nasilju nad kojim nema kontrolu.
     Nema kontrolu!
     Pokušava li to Kletnik da ga zaplaši i tako natera da preda prsten?
     Boga mu prokletog paklenog! Oduvek je osećao gotovo sveobuhvatno nepoverenje u moć. Jednom se pomirio sa moći kojom je porazio poglavara Kletnika samo zato što se uzdržao da je ne upotrebi u potpunosti; umesto da pokuša da potpuno zgromi Opakog, zadržao je konačni udarac, iako je time omogućio da se poglavar Kletnik ponovo podigne i zapreti Domaji. Namerno je učinio sebe podložnim budućem zlu poglavara Kletnika. A odabrao je to jer je druga mogućnost bila mnogo gora.
     Jer verovao je da je poglavar Kletnik deo njega samog, otelotvorenje moralne opasnosti koja je vrebala nečistog gubavca u složenom gnevu što je nečist, gubavi usud Opačije za sve, uključujući i njega. Uzdržavanje je bilo jedini mogući izlaz od takvog usuda. Da je pustio da mu moć nesputano bukne, da se potpuno prepustio divljoj magiji u boju sa poglavarom Kletnikom, ne bi postigao ništa sem da podstakne svog unutrašnjeg Opakog. Uzdržao se onaj deo njega koji je prosuđivao, verovao, potvrđivao. Izopačilo bi ga ispoljavanje moći, neograničenog i bezočnog gneva, i jednim potezom pretvorio bi se iz žrtve u dželata. Znao je koliko je lako postati ono što mrziš.
     Stoga se duboko plašio svoje divlje magije, svoje sposobnosti za moć i nasilje. A upravo je to bila svrha Kletnikovog napada. Otrov je prizivao njegovu moć kada nije mogao da se kontroliše - prizivao je i povećavao. U Kamendolu Mithil gotovo je zakazao da osvetli Sunderov orkrest; ali pre dva dana očito je drobio stenje. Bez namere.
     A još nije znao zašto. Možda je stvarno prodao sebe kada je spasao Džoanu; možda više nije bio slobodan. Ali nikakav nedostatak slobode neće ga primorati na predaju. A svako povećanje moći povećava mu i izglede da opet nadvlada Opakog.
     Opasnost leži u otrovu, u gubitku uzdržavanja. Ali ako bi izbegao nove napade, ako bi naučio da zauzdala...
     On je gubavac. Kontrola i disciplina sredstvo su mu preživljavanja. Neka poglavar Kletnik razmisli o tome pre nego što počne da računa na pobedu.
     Zaokupljen tim mislima, Kovenant je postao mračan i miran. Polako su ga uhvatile posledice bolesti. Miris trave smirivao ga je kao melem. Posle nekog vremena je zaspao.

     Kada ga je Hamako ponovo prodrmao i probudio, imao je utisak da je dugo spavao. U odaji se ništa nije promenilo; ali nagonski je znao. Ječeći zbog načina na koji se sve zaverilo da poveća opasnost po njegove prijatelje, jedva je nekako seo. "Koliko sam dana sada izgubio?"
     Hamako mu je spustio u ruke veliku činiju tamne, guste tečnosti. "Bio si sa nama tokom tri dana sunca boleština", odgovorio je. "Zora još nije nastupila, ali probudio sam te jer ima mnogo toga što želim da ti pokažem i kažem pre nego što odeš. Pij."
     Tri dana. Sjajno! Obeshraben, Kovenant je otpio dug gutljaj iz činije.
     Dok se tečnost slivala u njega, smesta je osetio da mu se stanje popravlja. Čvrsto je držao činiju; čitavo telo bilo mu je snažnije. Podigao je pogled ka Hamaku i upitao ga da zadovolji znatiželju: "Šta je ovo?"
     "Vitrim." Hamako se smešio; izgledao je zadovoljan onim što je video u Kovenantu. "Odgovara srži alianthe, ali nije izvučen iz biljke nego je stvoren znanstvom Putnima."
     Kovenant je nadušak iskapio činiju i odmah se osetio snažnije. Vratio je činiju i podigao se na noge. "Kada mogu da krenem? Ponestaje mi izgovora."
     "Uskoro posle izlaska sunca nastavićeš svoj pohod", odgovorio je Hamako. "Uveravam te da ćeš se bez žaljenja sećati dana provedenih među nama." Dodao je činiju Putnimu koji je stajao kraj njega i preuzeo od njega kožnu vreću nalik na mešinu da je preda Kovenantu. "Ovo je vitrim", rekao je. "Ako ga budeš umereno tošio, neće ti trebati druga hrana tokom tri dana."
     Kovenant je klimnuo glavom i privezao mešinu za pojas. Za to vreme Hamako je nastavio. "Tomase Kovenante, boli me što smo odbili da ti odgovorimo na tako važna pitanja. Stoga želim da razumeš Usud Putnima pre nego što pođeš. Tada ćeš možda shvatiti moje uverenje da se mora verovati njihovoj mudrosti. Jesi li voljan?"
     Kovenant ga je žalosno pogledao. "Hamako, spasao si mi život. Možda sam prirodno, po rođenju, nezahvalan, ali ipak mogu da cenim činjenicu što nisam mrtav. Pokušaću da razumem sve što želiš da mi kažeš." Gotovo nehotice je dodao: "Samo nemoj mnogo otezati. Ako uskoro ne učinim nešto, neću biti u stanju da živim dalje."
     "Onda, hodi", rekao je Hamako i izišao iz odaje.
     Kovenant je zastao da se opaše, a onda je pošao za njim.
     Kada se sagnuo da prođe kroz vrata, gorko je primetio da je Vain tik iza njega.
     Našao se u hodniku, pažljivo uklesanom u živoj steni, toliko niskom da je jedva mogao da se uspravi. Prolaz je bio dugačak i mestimično osvetljen kadionicama postavljenim na zidove. U njima je tamna tečnost toplo gorela bez dima.
     Posle nekog vremena prolaz se granao i pretvorio u mrežu tunela. Kovenant i Hamako počeli su da susreću Putnime. Neki su ćutke prolazili; drugi su kratko razgovarali sa Hamakom na svom kreštavom jeziku; ali svi su se klanjali prstenoši.
     Iznenada se tunel otvorio u ogromnu pećinu. Bila je jarko osvetljena ogromnim posudama zapaljene tečnosti. Izgledala je preko sto stopa visoka i trostruko duža. Bar dvadeset Putnima je vredno radilo svuda unaokolo.
     Uz drhtaj zaprepašćenja, Kovenant je shvatio da je čitava pećina zapravo bašta.
     Pod je bio prekriven gustom travom. Cvetne leje pružale su se svuda unaokolo, oivičene mnogim različitim grmljem. Drveće - parovi zlatana, hrasta, bresaka, tamariska, bresta, jabuke, tuje, smreke i drugih vrsta - pružalo je grane ka zasvođenoj tavanici. Uz zidove su se podizale puzavice i lijane.
     Putnimi su negovali bilje. Kretali su se između leja i drveća, kreštavo pevajući i mašući kratkim, gvozdenim motkama; a tamne kapi moći odskakale su sa metala, hraneći cveće, grmlje i izdanke kao prefinjena smeša humusa i sunca.
     Dejstvo je bilo neverovatno čudno. Na površini Domaje, Kob Sunca je sve učinila neprirodnim; sve što je raslo narušavalo je zakon sopstvenog postojanja, ništa nije umiralo bez uništenja. A ovde, bez sunčeve svetlosti, bez otvorenog vazduha, bez insekata oprašivača, bez vekovima obogaćivanog tla, bašta Putnima je cvetala, jedra i ljupka, prirodna kao da su biljke rođene da donesu plod pod kamenim nebom.
     Kovenant je gledao oko sebe, ne krijući divljenje; ali kada je zaustio da postavi pitanje, Hamako ga je jednim pokretom ućutkao i poveo kroz baštu.
     Polako su hodali između drveća i cveća. Vazduh je bio ispunjen mrmljanjem napeva Putnima; ali bića nisu razgovarala ni međusobno ni sa Hamakom; bila su potpuno usmerena na svoj rad. U tolikoj usmerenosti Kovenant je naslutio koliko je težak zadatak koji su preuzeli na sebe. Održavati ovakvu baštu zdravu pod zemjom mora da je zahtevalo čuda posvećenosti i znanstva.
     Ali Hamako je imao još šta da mu pokaže. Poveo je Kovenanta i Vaina do udaljenog kraja pećine, u nov niz hodnika koji su se strmo podizali naviše; dok su se penjali, Kovenant je postao svestan narastajućeg mirisa životinja. Već je naslućivao šta će videti kada je Hamako ušao u sledeću prostranu pećinu, nešto nižu od bašte ali jednako veliku.
     Zoološki vrt. Putnimi su ovde hranili stotine raznih životinja. U malim boksovima pažljivo podešenim da odgovaraju njihovom prirodnom staništu živeli su parovi jazavaca, lisica, pasa, mrmota, krtica, rakuna, vidri, zečeva, risova, puhova. A mnogi su imali i mlade.
     Zoološki vrt bio je manje uspešan od bašte. Životinje bez prostora za kretanje ne mogu biti zdrave. Ali taj problem bledeo je pred zapanjujućom činjenicom da su ova stvorenja uopšte živa. Kob Sunca je pogubna po životinje. Putnimi su očuvali ove vrste od potpunog istrebljenja.
     Hamako je ponovo predupredio Kovenantova pitanja. Napustili su pećinu i nastavili da se uspinju. U novim tunelima nisu sretali Putnime. Uskoro je uspon postao toliko strm da se Kovenant upitao koliko je duboko u Zemlji spavao protekla tri dana. Osetio je bol zbog neosetljivosti sopstvenih čula; nedostajala mu je sposobnost da proceni masu kamena nad sobom, da otkrije prirodu vitrima, da dokuči duh svojih saputnika. To žaljenje nanosilo mu je bol zbog Linden. Ona bi znala treba li verovati Vainu.
     Onda se prolaz pretvorio u zavojito stepenište koje je vodilo do male, okrugle odaje. Izlaz se nije video; ali Hamako je položio dlanove na zid, izgovorio nekoliko putnimskih reči i pritisnuo. Stena se razdvojila duž nevidljive pukotine i otvorila se.
     Napustivši odaju, Kovnant se našao pod zvezdama. Duž istočnog obzorja nebo je počelo da bledi. Približavalo se praskozorje. Osetio je iznenadno oklevanje pri pomisli da napušta sigurnost i čuda staništa Putnima. Mračno je učvrstio odluku. Nije se osvrnuo kada je Hamako zapečatio ulaz za sobom.
     Nejasan u tami, Hamako ga je poveo kroz sklop krupnih, pognutih obličja ka srazmerno otvorenom prostoru. Tu je seo, okrenut istoku. Kada mu se pridružio, Kovenant je utvrdio da se nalaze na otkrivenoj kamenoj površini - koja štiti od prvog dodira Kobi Sunca.
     Vain je stajao sa strane kao da ne zna ni ne mari za takvu zaštitu.
     "Sada ću govoriti", rekao je Hamako. Reči su mu tiho oticale u noć. "Ne strahuj od onih koje je uklela Kob Sunca a koji traže tvoj život. Nikada više neće zaći na ovo mesto. Imaju bar toliko uma i straha." Po glasu mu se osećalo da je ovo područje sveto zbog neke lične i neugasive tuge.
     Kovenant se spremio da sluša; i posle duge pauze Hamako je počeo.
     "Ogromna provalija", šapnuo je, tamniji oblik u mračnim oblicima noći, "leži između bića koja su rođena i onih koja su stvorena. Rođena bića, kao što smo mi, ne pate od muka zbog obične činjenice fizičkog oblika. Možeš želeti oštriji vid, veću snagu ruku, ali otelovljenje očiju i ruku ti ne predstavlja bol. Rođen si po Zakonu da budeš takav kakav si. Samo ludak prezire prirodu svog rođenja.
     Sa Putnimima je potpuno drugačije. Oni su načinjeni - kao i pragrdani - smišljenim delovanjem u odgajivačnicama Demonije. A Demonijci su i sami stvoreni znanstvom - a ne krvlju - od grdana koji su im prethodili. Stoga Putnimi nisu stvorenja Zakona. Potpuni su tuđinci na svetu. I imaju neprirodno dug život. Neki u ovom ryshu sećaju se poglavara i drevne slave Veselkamena. Neki pričaju priču o pet rysheva koji su se borili pod kapijama Veselkamena u velikoj opsadi - i o plavom poglavaru koji im je izjahao u pomoć, hrabru i besmislenu. Ali pustimo to sada.
     Broj Putnima se samo održava, jer pragrdani nastavljaju rad svojih tvoraca u Demoniji. U dubinama Zemlje se postojano traje stvaranje; tu nastaju pragrdani i Putnimi, ali i potpuno novi oblici, otelotvorene vizije znanstva i moći. Takav je tvoj pratilac. Svesno stvaranje radi postizanja odabranog cilja."
     Nebo na istoku polako je bledelo. Poslednje zvezde su iščezle. Oblici oko Kovenanta i Hamaka postali u određeniji, stupajući ka otkrivanju.
     "To je Usud čitavog demonokota. Svaki Putnim i pragrdan posmatra sebe i zna da nije morao da bude takav kakav je. Oni su plod izbora koje nisu sami načinili. Iz te činjenice i Putnimi i pragrdani crpe svoj duh. Kod pragrdana on izaziva neutaživ prezir prema sopstvenom telu i neugasivu želju za savršenstvom, za moći da stvore ono što sami nisu. Njihova strast je ogromna i ne pita za cenu. Stoga su posvetili milenijume službi Opakom, jer poglavar Kletnik ih plaća i znanjem i građom za dalje stvaranje. Tako je nastao tvoj pratilac.
     I zato su Putnimi bili zapanjeni što u njemu nisu našli zlo. On je... on je apoteoza. U njemu se vidi da su pragrdani najzad prevazišli bezobzirno nasilje i dostigli savršenstvo. On je ovaploćenje Usuda pragrdana. Više o njemu ne mogu da kažem.
     Ali duh Putnima je sasvim drugačiji. Oni misle na cenu; iz velikog Obesvećenja koje su Kevin Zemljogub i poglavar Kletnik bacili na Domaju, naučili su se užasu tolike strasti. Jasno su predvideli cenu koju su pragdrani platili, i uvek će plaćati, zbog samoprezira i okrenuli su se drugim putevima. Deleći Usud, odabrali su da ga drugačije podnose. Da traže samoopravdanje."
     Hamako se promeškoljio i više okrenuo ka istoku.
     "Na jeziku Putnima Usud ima nekoliko značenja. To je sudbina ili kob - ali je i izbor, i koristi se za označavanje većanja ili donošenja odluka. To je suprotnost - sudbina i izbor. Čovek može biti osuđen da umre, ali nikakva sudbina ne može odrediti hoće li umreti hrabro ili kukavički. Punimi biraju način na koji će dočekati svoju sudbinu.
     U svojoj osamljenosti, odabrali su da služe Zakonu kome ne podležu. Svaki rysh bira način na koji će vršiti službu. Otuda bašta i životinje. U poricanju Kobi Sunca i svog zla poglavara Kletnika, ovaj rysh želi da očuva stvari koje rastu po Zakonu iz prirodnog semena, u obliku koji im je urođen. Ako ikada dođe kraj Kobi Sunca, budućnost Domaje imaće očuvan svoj prirodni život."
     Kovenant je slušao stegnutog grla. Bio je dirnut oskudnošću i otmenošću onoga što Putnimi čine. Na milion kvadratnih milja koje su predate uništenju Kobi Sunca jedna pećina zdravog bilja bila je tričava stvar. Pa ipak, ta pećina predstavljala je takvu obavezu, takvu veru u Domaju, da je bila veličanstvena. Želeo je da izrazi svoje divljenje, ali nije nalazio pogodne reči. Ništa nije bilo dovoljno pogodno, sem povlačenja Kobi Sunca, što bi omogućilo Putnimima budućnost kojoj su služili. Od straha da će njihova predanost biti uzaludna oči su mu se zamaglile i morao je da pokrije lice rukama.
     Kada je ponovo podigao pogled, sunce je upravo izlazilo.
     Nadnelo se nad Zaravni, obavijeno smeđim velom: sunce pustinje. Predeli Domaje izdigli su se iz tame kako je noć isticala. Kada se osvrnuo, ustanovio je da sedi u središtu uništenog Kamendola.
     Kuće su bile pretvorene u šljaku; usamljeni zidovi stajali su bez tavanice koju bi pridržavali; krovne grede pružale su se kao leševi; komadi stenja sa prozorima naginjali su se jedni ka drugima. Isprva je pomislio da je selo uništeno zemljotresom. Ali kako je svetlost jačala, počeo je jasnije da vidi.
     Iskrzane rupe veličine dlana izrešetale su kamen kao da je na selo pala oluja kiseline, progrizla tavanice sve dok se nisu urušile, rastvorila zidove u bezoblične gromade, izglodala rupe u tvrdom tlu. Mesto na kome je sedeo bilo je istačkano tragovima kiseline. Svaki delić stene u čitavom kraju koji je ikada stajao uspravno sada je bio pretvoren u ruševine.
     "Vatru mu paklenu!" tiho je promrmljao. "Šta se ovde desilo?"
     Hamako se nije pomerio, ali držao je pognutu glavu. Kada je progovorio, po glasu mu se osećalo koliko mu je čitav prizor poznat. "I ovo želim da ti kažem", uzdahnuo je. "Zato sam te doveo ovamo."
     Iza njega se otvorio procep u padini, pružajući pogled u prostoriju preko koje su on i Kovenant napustili podzemne hodnike. Osam Putnima izišlo je u praskozorje i zatvorilo prolaz za sobom, ali Hamako kao da ih nije bio svestan.
     "Ovo je Kamendol Tokom, dom onih koje je izopačila Kob Sunca i koji su želeli da ti oduzmu život. To je moj narod."
     Putnimi su se poređali u krug oko Hamaka i Kovenanta. Kovenant je bacio pogled na njih i ponovo se zagledao u Hamaka. Želeo je da ga sasluša.
     "Moj narod", ponovio je nekadašnji Kamendolac. "Ponosni ljudi - svi smo takvi bili. Pre dvadesetak mesečevih mena bili smo zdravi i smeli. I ponosni. Bili smo veoma ponosni kada smo rešili da se odupremo Klavi.
     Možda si čuo za način na koji Klava nabavlja krv. Svi se pokoravaju tom iznuđivanju, kao što smo i mi činili tokom mnogih pokolenja. Ali to nam je bilo strašno i mučno i konačno smo rešili da podignemo glas i odbijemo. Ah, ponos. Jahač je otišao od nas i Kamendol Tokom je pao pod na-Mhoramovim grimom."
     Glas mu je zadrhtao. "Možda ne znaš ništa o takvim kletvama. Na nebu je bilo sunce plodnosti i bili smo daleko od kuća, sejući i žanjući našu letinu - nesvesni opasnosti u kojoj smo. A onda se iznenada zeleno sunce pretvorilo u crno - najcrnje zlo - i rušilački oblak se sjurio iz Veselkamena ka Kamendolu Tokom, putujući uz vetar."
     Položio je šake preko lica, stežući čelo kao da pokušava da zauzda bolna sećanja.
     "Oni koji su ostali u kućama - deca, majke, bolesni i nejaki - nestali su kao što je nestao Kamendol Tokom, u strašnoj agoniji. Ostali su ostali bez domova."
     Događaji koje je opisivao bili su mu živi u sećanju, ali nije dopustio sebi da se zadržava na njima. Naporom volje nastavio je dalje. "Onda nas je zahvatio očaj. Tokom dana i noći smo lutali, slomljenih umova, ne obzirući se ni na šta. Nismo imali srca da se obaziremo. Zato je Kob Sunca zatekla moj narod nezaštićen. Postali su onakvi kakve si ih video.
     Ali ja sam ostao pošteđen. Dok sam lutao besciljno, sam - očajan zbog smrti žene i kćeri - slučajno sam naišao na trojicu Putnima tik pre izlaska sunca. Kada su videli u kakvom sam stanju, odveli su me u zaklon."
     Podigao je glavu i pokušao da očisti grlo od tuge. "Od tada živim i radim u ryshu, učeći jezik i znanstvo Usuda Putnima. U srcu i umu postao sam jedan od njih koliko god je to čoveku moguće. Ali da je to bila svrha moje priče" - bolno je pogledao Kovenanta - "ne bih je ispričao. Imam drugi naum pred sobom."
     Naglo je ustao i pogledao okupljene Putnime. Kada mu se Kovenant pridružio, nastavio je da govori. "Tomase Kovenante, rekao sam ti da sam postao Putnim. A oni su me dočekali kao jednog od svojih. I više od toga. Učinili su moj gubitak delom svog Usuda. Oni koje pogodi Kob Sunca vode jadne živote, čineći sve moguće zlo pre no što umru. Ovaj rysh je u moje ime preuzeo brigu o mom narodu. Nadgledaju ih i čuvaju - čuvaju od povreda, održavaju ih u životu - paze da ne nanesu zlo u svom bezumlju. Mene radi, drže ih kao i životinje koje si video, pomažu im i paze na njih. Zato rysh nije želeo da izbavi dhragu. I zato" - otvoreno je pogledao Kovenanta - "moj rysh i ja snosimo krivicu za zlo koje je tebe snašlo."
     "Ne", pobunio se Kovenant. "Niste vi krivi. Ne možete biti krivi za ono što ne možete predvideti."
     Hamako je jednim pokretom odbacio njegovo protivljenje. "Putnimi nisu predvideli sopstveno stvaranje. Ipak ostaje Usud." Nekako je uspeo da se nasmeši. "Ah, Kovenante", rekao je, "ne govorim iz ljubavi ili krivice. Jedino što želim jeste tvoje razumevanje." Pokazao je rukom oko sebe. "Putnimi su došli da ti ponude pomoć u potrazi za tvojim saputnicima. Želim da znaš šta leži iza njihove ponude, tako da je prihvatiš u istom duhu u kome je i data i da nam oprostiš ono što smo prikrili od tebe."
     Kovenant je opet ostao otupljen navalom poštovanja i saosećanja. Pošto nije znao kako drugačije da se izrazi, rekao je zvanično, kao što je naučio od Atiaran: "Zahvaljujem se. Počastvovan sam tolikim darom. Prihvatajući ga, uzvraćam počast davaocima." Onda je dodao. "Zaslužili ste pravo na to."
     Iz Hamakovog osmeha polako je iščezla napetost. I dalje gledajući Kovenanta, obratio se Putnimima; odgovorili su mu tonom potpune spremnosti. Jedan od njih iskoračio je napred i spustio mu nešto u ruku. Kada je Hamako podigao ruku, Kovenant je video da drži kameni bodež.
     Trgao se u sebi, ali Hamako se se prijateljski smešio. Primetio je Kovenantovu nesigurnost i objasnio. "Ovo ti neće nauditi. Hoćeš li mi pružiti ruku?"
     Jedva savlađujući drhtaj, Kovenant je pružio desnicu, dlanom naniže.
     Hamako ga je uhvatio za zglob, za trenutak se zagledao u ožiljke od Džoaninih noktiju, a onda ga naglo zasekao po nadlanici.
     Kovenant se trgao, ali Hamako ga je čvrsto držao za zglob i nije ga pustio da se povuče.
     Strepnja se pretvorila u čuđenje kada je video da posekotina ne krvari. Ivice rane su se otvorile, ali krv nije navirala.
     Prišao je dhraga. Slomljena ruka bespomoćno mu je visila, ali ostale rane su se zaceljivale.
     Podigao je zdravu ruku. Hamako je pažljivo načinio zasek na otvorenom dlanu. Niz dhraginu podlakticu smesta je potekla tamna krv.
     Putnim je bez oklevanja pružio ruku i položio svoju posekotinu tačno na Kovenantovu. Topla krv mu je zamazala nadlanicu.
     Istog trenutka postao je svestan ostalih Putnima. Tiho su pevali u jasnom pustinjskom svitanju.
     Za to vreme snaga mu je navirala uz ruku,i zapljusnuvši la mu srce kao nalet ushićenja. Odjednom se osetio viši, mišićaviji. Vid mu se proširio, dajući mu uvid u veći deo zemljišta. Lako je mogao da se otrgne iz Hamakovog stiska, ali nije mu bilo potrebno.
     Dhraga je podigao ruku.
     Krvarenje je prestalo. Krv mu se upila u posekotinu.
     Dhraga se povukao. Hamako je predao bodež durhisitaru. Dok je ovaj zasecao dlan isto kao dhraga, Hamako je objašnjavao. "Uskoro će moć početi da ti izgleda nepodnošljivo, ali molim te da je podneseš. Ostani miran sve dok ti svi Putnimi ne predaju svoj dar. Ako se obred izvrši u potpunosti, imaćeš dovoljno snage za ceo dan - možda i dva."
     Durhisitar je spustio posekotinu preko Kovenantove. Još moći ulilo se u njega. Odjednom se osetio vrtoglavo pun energije, sposoban za sve. Durhisitarova krv upijala mu se u ranu. Kada se stvorenje odmaklo, jedva je mogao da mirno sačeka sledećeg Putnima.
     Tek posle trećeg spajanja shvatio je da prima još nešto sem moći. Dhragu je poznao po ranama - ali kako je poznao durhisitara? Nikada nije pažljivije pogledao tog Putnima. Ipak ga je znao po imenu, kao što je znao i trećeg Putnima, dhubhu, i četvrtog, vraitha. Zahvatilo ga je ushićenje od saznanja.
     Dhrami je bio peti; ghohritsar šesti. Poigravao je od nezadržive moći. Hamakovi zglobovi su pobeleli, ali stisak mu je bio lak kao pero. Kovenant je morao da se obuzda kako se ne bi otrgao i počeo da tumara kroz ruševine kao podivljao. Domet sluha postao mu je toliki da je jedva razabirao reči izgovorene u blizini.
     Hamako je govorio. "... seti se svojih saputnika. Ne traći tu moć. Dok ti traje, ne zaustavljaj se ni po koju cenu."
     Ghramin.
     Kovenant se osećao veličanstveno kao Gravin Trendor, moćno kao Ognjeni lavovi. Osećao je da bi šakama mogao da zgromi kamene gromade, da golim rukama uništi Besomuke.
     Dhrung: osmi i poslednji.
     Hamako je otrgao ruku kao da ga je moć u Kovenantu opekla. "Idi sad!" uzviknuo je. "Idi radi Domaje i Zakona i neka te nijedna kletva ne nadvlada!"
     Kovenant je zabacio glavu i ispustio krik koji mora da se prolomio miljama naokolo.
     "Linden!"
     Naglo se okrenuo ka severozapadu, oslobodio tečnu vatru snage koja mu je data i eksplodirao u trk ka Veselkamenu kao blesak u vazduhu.









17. BRZINA KRVI
     Sunce se podizalo, zaogrnuto smeđim i moćno, isisavajući iz Domaje vlagu života. Vrelina ga je pritiskala kao težina čitavih nebesa. Golo tle bilo je sprženo do krečnjaka. Slobodni sloj zemlje pretvorio se u prašinu, a prašina u prah, sve dok smeđa boja nije ispunila vazduh, a sa svake površine se podizali oblaci kao mrtva para. Središnje Zaravni ležale su bezoblične i uklete pod iscrpljujućim suncem.
     No, snaga Putnima bila je živa u Kovenantovim žilama. Trčao je lako i brzo i ništa ga nije moglo zaustaviti, čak ni sopstvena volja; mišići su mu pulsirali od moći; srce mu je obuzelo veselje; uživao je u brzini. Bez ikakvog napora, trčao je kao Ranihin.
     Merio je napredak na mapi u glavi - imena oblasti kojih se tako nejasno sećao da više nije znao kada ih je prvi put čuo.
     Preko široke divljine Vetrozbira; jedanaest milja. Kroz iskrzane bregove Kuraš Festilina: tri milje.
     Do podneva je postigao dugački, brzi korak, proždirući razdaljinu kao da mu je apetit nezasit. Podržan vitrimom i silom, bio je otporan na vrućinu, prašinu i priviđenja.
     A Vain ga je pratio kao da je demonokot stvoren za toliku brzinu. Lako je pretrčavao milje, a zemlja kao da mu je poskakivala pod stopalima.
     Preko širine Žrtvolin Tejna, gde su u davnim stolećima bujali ogromni zasadi: deset milja. Uz dugačku kamenu padinu Grešas Kosine do visoravni: dve milje. Oko suve udoline jezera Pelus u središtu Andelejnsciona, drevnog plodišta Domaje: pet milja.
     Kovenant se kretao kao u snu o moći. Nije imao osećaj za vreme, za korake merene znojem i naporom. Putnimi su umesto njega podneli cenu moći i bio je slobodan da trči i trči. Kada je palo veče, uplašio se da će morati da uspori korak; ali nije. Zvezde su svetlucale u jasnoj pustinjskoj noći, a mesec je bio u prvoj četvrti i prosipao je srebro po pustari. Bez oklevanja i zadržavnja, razabirao je imena u tami.
     Preko Sredodub Goleti: četrnaest milja. Niz polja Mnogoglina, dragulja Zaravni uništenog pod Kobi Sunca: šest milja. Naviše kroz neravne prevoje Čeljusti Emakrima: tri milje. Duž Gromadne Strave, nasumično rasute nalik na ostatke planine: deset milja.
     Noć je lepršaala kao svileni steg: naglo se otvarala nad Zaravnima i ponovo se povlačila; a on je nastavljao da trči kroz praskozorje. Pretičući mesec i zvezde, dočekao je izlazak sunca u suvom koritu reke Opčarnice, preko sto milja od Kamenmoći Drvograda. Brzina mu je bila dragocena kao dar od srca. Sa Vainom koji ga je sledio u stopu, otpio je malo vitrima i ostavio Opčarnicu za sobom, napustio Središnje Zaravni trčeći i trčeći, ka severozapadu i Veselkamenu.
     Preko otvorene ravnice Rekokružja: pet milja. Kroz močvare Sivosile, koje je pustinjsko sunce učinilo prohodnim: devet milja. Uz stenje Zemljotračnog Pojasa: tri milje.
     Sada mu je sunce bilo nad glavom i konačno je stigao do kraja oduševljenja. Magična snaga ga nije napuštala - zasad - ali počeo je da uviđa da će se na kraju i to desiti. To saznanje mu je zadalo udarac kao od gubitka. Svesno je pojačao tempo, pokušavajući da izvuče što više milja od dara Hamakovog rysha.
     Preko ustalasane širine Obuzetnika: dvanaest milja.
     Smrtnost mu se postepeno vraćala. Sada je morao da ulaže napor kako bi održao brzinu. Grlo ga je bolelo od prašine.
     Kroz nežne bregove Novoposvećenih, glatke kao blago izgužvani saten: sedam milja.
     Pod poslednjim zracima zalazećeg sunca koji su se širili iz Zapadnik Planina nastavio je da trči dalje iz bregova, spotičući se i dahćući - jer moć je nestala. Ponovo je bio smrtan. Vazduh mu je grebao pluća dok se borio za dah.
     Neko vreme se odmarao na zemlji, ležeći i dahćući dok mu se disanje nije ujednačilo. Nemo je gledao Vaina, tražeći neki znak iscrpljenosti; ali demonokotovo crno telo samo se slabo presijavalo kao da ga se ništa ne dotiče. Posle nekog vremena Kovenant je uzeo dva gutljaja sve manje količine vitrima i počeo da hoda.
     Nije znao koliko vremena je nadoknadio; ali bilo ga je dovoljno da mu se obnovi nada. Da li mu saputnici izmiču dva dana? Ili tri? Mogao je verovati da im Klava neće nauditi tokom dva ili tri dana. Ako više ne bude ometanja...
     Žurno je nastavio put, spreman da hoda cele noći. Trebao mu je san; ali telo mu je bilo manje umorno nego posle običnog pešačenja od pet milja. Čak ni stopala ga nisu bolela. Moć i vitrim koje je dobio od Putnima čudesno su ga održavali. Pošto ga je oštri vazduh držao u budnom stanju, verovao je da će preći još deo puta pre no što bude morao da se odmori.
     Ali milju dalje primetio je vatru kako gori sleva, ispred njega.
     Mogao je i da je prođe; bio je dovoljno daleko. Ali trenutak kasnije mračno je slegnuo ramenima i pošao ka njoj. Nehotična nada da je sustigao prijatelje zahtevala je proveru. A ako ovo svetlo predstavlja pretnju, neće ga ostaviti za sobom dok ne sazna šta je u pitanju.
     Šunjajući se po neravnom tlu, polako se približavao sve dok nije mogao da razabere pojedinosti.
     Svetlo je dopiralo od obične logorske vatre. Nekoliko komada drveta blistavo je gorelo. Kraj tri velike vreće ležao je svežanj drveta.
     Sa druge strane vatre sedela je prilika u jarko crvenom ogrtaču. Kapuljača ogrtača bila je zabačena, otkrivajući izborano licce i prosedu kosu sredovečne žene. Oko vrata joj je bilo obmotano nešto crno.
     Pokrenula je neko čudno sećanje u Kovenantu. Osećao je da je već video nekoga sličnog, ali nije se sećao ni gde ni kada. Kada je pomerila ruke, video je da drži kratko gvozdeno žezlo sa otvorenim trouglom na vrhu. Stegao je zube da ne počne glasno da psuje. Po Lindeninom opisu iz Kamendol Kristala poznao je Jahača Klave.
     Savladao se i počeo da se povlači. Nije mu trebao ovaj Jahač. Oblarka Kamenmoći Drvograda jasno je rekla da je Santonin na-Mhoram-in, koji je oteo Linden, muškarac. A Kovenant nije nameravao da rizikuje u susretu sa Jahačima sve dok ne bude imao drugog izbora. Pažljivo koliko god je mogao, udaljio se od svetla.
     Iznenada je začuo tiho frktanje. Iz tame se promolilo ogromno telo, preprečivši mu uzmak od vatre. Preteći je zarežalo i pošlo ka njemu, ogromno kao zid kuće.
     Kroz noć se prolomio glas.
     "Dine!"
     Jahač. Stajala je, gledajući Kovenanta, Vaina i životinju. "Dine!" naredila je. "Dovedi ih ovamo!"
     Oblik je nastavio da se približava, primoravajući Kovenanta da uzmiče ka vatri. Kada je ušao u krug svetlosti, uspeo je da sagleda ogromnu životinju.
     Imala je lice i zube tigra, ali dugačko telo najviše je ličilo na konjsko - konja čija su mu ramena dosezala do iznad glave, sa leđima dovoljno prostranim da nose pet ili šest ljudi, sa krznom toliko dugačkim da mu je dopiralo do kolena. Imala je kopita, a sa zadnje strane svakog članka nalazila se bodljikava mamuza dugačka kao oštrica mača.
     Oči su joj bile crvene od zlobe, a frktanje je besno odjekivalo. Kovenant se žurno povukao koliko god je mogao, a da se ne približi Jahaču.
     Vain ga je mirno pratio, leđima okrenut životinji.
     "Troprst!" iznenađeno je uzviknuo Jahač. "Poslata sam da te čekam, ali nisam ni pomislila da ću te tako brzo sresti." Trenutak kasnije je nastavila. "Nemoj se bojati Dina. Istina, honji jesu stvorenja Kobi Sunca, ali upravo stoga im nije potrebno meso. I osuđeni su na poslušnost. Din te neće povrediti ni zubom ni kopitom bez mog naređenja."
     Kovenant je pazio da vatra ostane između njega i žene. Bila je niska i nabijena, izvijenog nosa i odlučne brade. Kosu je nemarno vezala na vratu kao da joj nije važno kako izgleda, ali u pogledu joj se videla otvorenost duge posvećenosti. Crna tkanina koju je nosila oko vrata davala je njenom crvenom ogrtaču izgled obredne odežde.
     Nimalo joj nije verovao, ali bio je spreman da odmerava snage pre sa njom nego sa honjem. "Dokaži." U sebi je prokleo nesigurnost sopstvenog glasa. "Pošalji ga dalje odavde."
     Gledala ga je preko plamena. "Kako želiš." Ne pomerajući pogled, obratila se životinji. "Odlazi, Dine! Pazi i čuvaj."
     Životinja je razočarano zarežala, ali okrenula se i otkasala u noć.
     "Jesi li sad zadovoljan?" upitala je žena ravnim glasom.
     Kovenant je odgovorio trzajem napetih ramena. "Izvršava tvoja naređenja." Nije se nimalo opustio. "Zašto misliš da bi trebalo da sam zadovoljan?"
     Pogledala ga je kao da ima razloga da strepi od njega, a ne želi da mu to pokaže. "Sumnjaš u mene, Troprste, ali mislim da bih pre ja trebala da sumnjam u tebe."
     Grubo je odgovorio. "Otkuda ti sad to?"
     "U Kamendolu Kristal uskratio si Sivitu na-Mhoram-inu pravo koje mu pripada i time si ga ubio. Ali upozoravam te." U glasu joj se osećala nehotična strepnja. "Ja sam Nemla na-Mhoram-in. Ako hoćeš da mi naudiš, nećeš me zateći nespremnu." Stegnula je rukh, ali nije ga podigla.
     Suzbio je ljutiti odgovor. "Kamendol Kristal je nekih sto pedeset milja odavde. Otkud znaš šta se tamo desilo?"
     Za trenutak je oklevala, ali onda je rešila da odgovori. "Pošto mu je rukh uništen, Sivit je ostao bespomoćan. Ali sudbina svakog rukha je znana u Veselkamenu. Odmah mu je u pomoć poslat drugi Jahač koji se našao u tom kraju. Onda je taj Jahač svojim rukhom govorio sa Veselkamenom i preneo priču. Znala sam za nju pre nego što su me poslali da te čekam."
     "Poslali?" Kovenant je pokušavao da razmišlja. Budi oprezan. Jedno po jedno. "Zašto? Kako ste znali da dolazim?"
     "Kuda bi Troprst sa svojim belim prstenom pošao ako ne u Veselkamen?" mirno je odgovorila. "Pošao si iz Kamendola Mithil na jug i pojavio se u Kanmendolu Kristal. Bilo je jasno kuda si pošao. A zašto su poslali mene - nisam sama. Sedmoro iz Klave raspoređeno je po ovom području, tako da ne stigneš do Konaka bez upozorenja. Poslati smo da te pratimo ako dolaziš kao prijatelj. I da te upozorimo ako dolaziš kao neprijatelj."
     Kovenant je rešio da pokaže svoj bes. "Nemoj me lagati. Poslata si da me ubiješ. Svakom selu u Domaji rečeno je da me ubiju čim me vide. Svi mislite da vam predstavljam opasnost."
     Gledala ga je kroz poigravanje plamena. "Zar nisi?"
     "Zavisi. Na čijoj ste strani? Domaje... ili poglavara Kletnika?"
     "Poglavara Kletnika? To ime nije mi poznato."
     "Onda ga zovi Jeroth. A-Jeroth od Sedam Paklova."
     Ukočila se. "Pitaš me da li služim Jerotha? Zar si prešao toliku razdaljinu kroz Domaju, a nisi shvatio da se Klava bavi isključivo savlađivanjem Kobi Sunca? Takva optužba..."
     Grubo ju je prekinuo. "Dokaži mi." Naglim pokretom pokazao je njen rukh. "Spusti to. Nemoj im reći da dolazim."
     Nepomično je stajala, zahvaćena neodlučnošću.
     "Ako zbilja služite Domaji", nastavio je, "ne morate me se plašiti. Ali ja nemam razloga da verujem vama. Pokletstvo, pa pokušali ste da me ubijete! Nije me briga koliko si jača od Sivita." Zagledao se u prsten, nadajući se da ona neće moći da otkrije njegovu nesposobnost. "Rastrgnuću te, osim ako mi ne pružiš neki razlog da se uzdržim."
     Nemla je polako opustila ramena. "Vrlo dobro", rekla je napetim glasom." Uhvatila je žezlo za trougao i pružila mu ga preko vatre.
     Prihvatio ga je levom rukom da bi ga držao dalje od prstena. Napetost mu je malo popustila od dodira olakšanja. Zatakao je gvožđe za pojas, povukao samog sebe za bradu da bi se pribrao i zaustio da nastavi sa pitanjima.
     Nemla ga je preduhitrila. "Sada sam bespomoćna pred tobom. Predala sam se u tvoje ruke. Hoću da shvatiš da je Klava pre tebe odredila moj usud. Pokolenjima su istinozborci najavljivali dolazak Troprsta i belog prstena. Videli su to kao znak uništenja Klave - uništenja koje može sprečiti samo tvoja smrt.
     Troprste, mi smo poslednje uporište moći u Domaji. Sve ostalo je uništila Kob Sunca. Samo naša moć, stalna i živa, očuvala je opstanak života između Domajinog Sunovrata i Zapadnik Planina. Šta će naše uništenje doneti Domaji osim propasti? Zato smo želeli tvoju smrt.
     Ali Sivitova priča mnogo je značila Gibonu na-Mhoramu. Klava je prvi put shvatila tvoju moć. Na-Mhoram se savetovao nekoliko dana, i konačno je rešio da izazove sudbinu. Tvoja moć, objavio je, retka je i dragocena i treba je koristiti, a ne opirati joj se. Bolje je, rekao je, da se trudimo da ti pomognemo, rizikujući ispunjenje reči istinozboraca, umesto da izgubimo nadu u tvoje sile. Stoga ne želim da ti naudim, za razliku od Sivita koga je to skupo koštalo."
     Kovenant je pažljivo slušao, čeznući za sposobnošću da razabere govori li ona istinu. Sunder i Holian naučili su ga da se boji Klave, ali morao je da stigne do Veselkamena - i to tako da ne poveća opasnost po svoje prijatelje. Odlučio se na primirje sa Nemlom.
     "U redu", rekao je, ublažavaući grubost u glasu. "Prihvatam - za sada. Ali ima nešto što moraš shvatiti. Nisam ni prst podigao na Sivita dok me on nije prvi napao." Nije se sećao događaja; ali nije osećao potrebu da bude potpuno pošten. Blefirao je sebe radi. "Primorao me je. Ja sam samo hteo da dobijem eh-zublju."
     Očekivao je da će ona pitati zašto mu je trebala eh-zublja. Zato ga je sledeća rečenica iznenadila.
     "Sivit je izvestio da si izgledao bolestan."
     Niz leđa mu je skliznuo drhtaj. Pažljivo, rekao je u sebi. Samo brižljivo. "Groznica od Kobi Sunca", odgovorio je pažljivo odmerenom neiskrenošću. "Upravo sam se oporavljao."
     "Sivit je izvestio", nastavila je, "da su te pratili muškarac i žena. Čovek je bio Kamendolac, ali žena je izgledala kao stranac u Domaji."
     Kovenant se savladao, rešen da iscedi istinu. "Zarobio ih je Jahač, Santonin na-Mhoram-in. Već danima ih jurim."
     Nadao se da će iznenađenjem izvući nešto od nje; ali odgovorila je mršteći se. "Santonin? On je već mnogo dana odsutan iz Veselkamena - ali mislim da nije uzeo nikakve zarobljenike."
     "Ima ih troje", zarežao je Kovenant. "Ne može biti više od dva dana ispred mene."
     Za trenutak se zamislila, a onda odmahnula glavom. "Ne. Da je uzeo tvoje saputnike, javio bi se čitačima preko rukha. Ja sam na-Mhoram-in. To saznanje mi ne bi uskratili."
     Od njenih reči uhvatilo ga je mučno osećanje da je van mesta - uhvaćen u mrežu laži bez mogućnosti izbavljenja. Ko laže? Oblarka Kamenmoći Drvograda? Nemla? Ili Santonin, kako bi zadržao komad Kamena Zlozemlja? Nesposobnost da razabere istinu bolela ga je kao vrtoglavica, ali borio se da zadrži mirno lice, bez tragova mučnine. "Misliš da izmišljam?"
     Nemla je bila ili savršena vrdalama ili vrlo hrabra žena. Gledala ga je u oči dok je mirno odgovarala. "Mislim da mi nisi ništa rekao o svom istinskom saputniku." Pokretom glave je pokazala Vaina.
     Demonokot nije pomerio ni mišić od kako se zaustavio kraj vatre.
     "Nas dvojica imamo sporazum", odvratio je Kovenant. "Ja ne govorim o njemu, a on ne govori o meni."
     Začkiljila je i polako odgovorila. "Ti si tajanstven, Troprste. Ušao si u Kamendol Kristal sa dvoje saputnika. Oteo si Sivitu eh-zublju. Iskazuješ moć. Bežiš. Kada se ponovo pojaviš, neverovatno brz, troje saputnika ti je nestalo, a zamenila ih je ova crna tajna. A zahtevaš da ti verujem. Zar ti moć daje toliku samouverenost?"
     Samouverenost, je li? - zarežao je u sebi Kovenant. Pokazaću ti samouverenost. Polako je izvukao rukh iz pojasa i dobacio joj ga. "Dobro", obrecnuo se. "Javi se Veselkamenu. Reci im da dolazim. Reci im da će mi svako ko naudi mojim prijateljima odgovarati zbog toga!"
     Oklevala je, iznenađena. Prenosila je pogled sa gvožđa na njega, dvoumeći se u sebi. Onda je donela odluku. Polako je sklonila rukh pod ogrtač. Dok je popravljala crnu tkaninu, uzdahnula je. "Kako želiš." Pogled joj je otvrdnuo. "Ako su tvoji saputnici zaista odvedeni u Veselkamen, ja odgovaram za njihovu bezbednost."
     Takva odluka umanjila mu je nepoverenje, ali još nije bio zadovoljan. "Još samo nešto", rekao je nešto mirnije. "Ako je Santonin bio na putu za Veselkamen kada si ti polazila ovamo, da li je mogao proći pored tebe, a da ti to ne znaš?"
     "Naravno", odgovorila je, umorno slegnuvši ramenima. "Domaja je prostrana, a ja sam samo jedna žena. Jedino čitači znaju gde je i šta radi svaki rukh. Iako nas je sedmoro poslato da te čeka, Jahač je mogao proći između nas neprimećen ako to želi. Ostavljam Dinu da stražari i pazi, ali svaki Jahač mu može narediti da ćuti i ja ništa ne bih saznala. Zato, ako hoćeš da veruješ da je Santonin zao, ne mogu ti dokazati suprotno.
     Kako god želiš", nastavila je tonom iscrpljenosti. "Nisam više prva mladost i nepoverenje me zamara. Moram da se odmorim." Pognuta kao starica, smestila se kraj vatre. "Ako si dovoljno mudar, i ti ćeš se odmoriti. Nalazimo se na šezdeset milja od Veselkamena - a honj nije nosiljka."
     Kovenant se osvrnuo, procenjujući situaciju. Osećao se suviše napeto - i uhvaćen u klopku - da bi se odmarao. Ali nameravao je da ostane sa Nemlom. Trebala mu je brzina njenog ždrepca. Ili je poštena prema njemu ili nije; ali verovatno neće saznati istinu dok ne stignu u Veselkamen. Trenutak kasnije i sam je seo. Odsutno je odvezao mešinu vitrima sa pojasa i uzeo mali gutljaj.
     "Treba li ti hrane ili vode?" upitala ga je. "Imam ih." Pokazala je ka vrećama kraj gomile drveta.
     Odmahnuo je glavom. "Imam dovoljno za još jedan dan."
     "Nepoverenje." Posegnula je u vreću, izvadila ćebe i raširila ga na zemlju. Legla je leđima okrenuta Kovenantu, povukla ćebe preko ramena kao da se time štiti od njegove sumnjičavosti, i spremila se da spava.
     Kovenant ju je posmatrao kroz sve niži plamen. Stresao se od jeze koja nije poticala od noćnog vazduha. Nemla na-Mhoram-in suviše je iskušavala njegove pretpostavke. Bilo mu je gotovo svejedno što je dovela u pitanje njegovo nepoverenje u Klavu; znaće kako da se ponaša prema njima kada sazna nešto više o Kobi Sunca. Ali preznojio se od njenog napada na pretpostavke koje je dosada gajio o Linden i Santoninu. Je li Santonin neka vrsta podlaca među Jahačima? Je li ovo neposredni pokušaj poglavara Kletnika da položi šapu na njegov prsten? Napad sličan onom kada je opseo Džoanu? Zaječao je od nedostatka ikakvog odgovora.
     Ako Linden nije u Veselkamenu, trebaće mu pomoć Klave da pronađe Santonina. A za tu pomoć moraće da plati saradnjom i ranjivošću.
     Čupkajući se za bradu kao da će izvući mudrost iz kože lica, piljio je u Nemlina leđa i tragao za predosećanjem. Ali nije mogao da vidi dalje od straha da će stvarno morati da preda prsten.
     Ne. Ne to. Molim vas. Stezao je zube da ne bi cvokotao od strave. Budućnost je bila gubavačko pitanje, a on je neprestano ponovo i ponovo učio da odgovor leži u tvrdoglavoj usmerenosti na pojedinosti sadašnjosti. Ali nikada nije naučio kako da postigne tvrdoglavu usmerenost, kako da suzbije sopstvene složene suprotnosti.
     Na kraju je zadremao. San mu je bio nemiran. Noć je bila prošarana razbijenim snovima o samoubistvu - prizorima gubavačke nebrige koja ga je užasavlala jer je toliko ličila na činjenice njegove sudbne, na način kojim je predao sebe umesto Džoane. Više puta se budio, boreći se da izbegne snove; ali kad god bi se vratio u stanje polusvesti, oni su obnavljali svoj večiti stisak.
     Nemla je ustala nešto pre zore. Gunđajući zbog ukočenih kostiju, uzela je nekoliko grana da podstakne vatru, a onda je postavila u plamen kamenu činiju punu vode da se zgreje. Dok je čekala, položila je čelo na zemlju u pravcu Veselkamena i stala da mrmlja litaniju na jeziku koji Kovenant nije razumeo.
     Vain ju je prenebregavao kao da se pretvorila u kamen.
     Kada je voda bila dovoljno vrela, upotrebila je deo da opere lice, ruke i vrat. Ostatak je ponudila Kovenantu. Prihvatio je. Posle načina na koji je proveo noć, morao je nečim da se uteši. Dok se umivao kako je znao i umeo, ona je izvadila hranu za doručak iz jedne od vreća.
     Odbio je njene ponude. Doduše, nije učinila ništa čime bi ga ugrozila, ali bila je Jahač Klave. Dok još bude imao vitrima, hteo je da je podseti na svoje nepoverenje. Dugovao joj je bar toliko iskrenosti.
     Mračno je primila njegovo odbijanje. "Noć te nije naučila pristojnosti", rekla je. "Imamo četiri dana do Veselkamena, Troprste. Možda nameravaš da živiš od vazduha i prašine kada potrošiš tu tečnost iz mešine."
     "Nameravam", pažljivo je odgovorio, "da ti verujem tačno onoliko koliko moram i nimalo više."
     Na to se namrštila, ali nije odgovorila.
     Uskoro se primaklo svitanje. Sada već bržim pokretima, Nemla je spakovala svoj prtljag. Čim je zavezala vreće i komadom konopca spojila svežnjeve drveta, podigla je glavu i uzviknula. "Dine!"
     Kovenant je začuo zvuk kopita. Trenutak kasnije, iz tame je kasom prispeo Nemlin honj.
     Ponašala se prema njemu sa poverenjem kao od dugog poznanstva. Pokoravajući se njenom oštrom pokretu, Din se spustio na stomak. Ona je odmah počela da ga tovari, prebacujući mu pakete preko sredine leđa, tako da su visili uravnoteženi u parovima. Zatim mu je uplela prste u dugačku dlaku, popela se na njega i sela mu kraj samih ramena.
     Kovenant je oklevao da pođe za njom. Oduvek se neprijatno osećao u blizini konja, delom zbog njihove snage, delom zbog udaljenosti od tla; a honj je bio veći i opasniji od svakog konja. Ali nije imao izbora. Kada se Nemla nervozno obrecnula na njega, usmerio je svu hrabrost u šake i popeo se iza nje.
     Din se podigao na noge. Kovenant se žurno uhvatio za krzno da ne bi pao. Grč vrtoglavice učinio je da se sve oko njega zanjiše dok je Nemla okretala Dina da gleda u izlazak sunca.
     Sunce se promolilo iza obzorja zaogrnuto smeđom vrelinom. Skoro istog časa u daljini je počela da poigrava izmaglica, izobličujući predeo. U Kovenantu su se sećanja na pomoć Putnima sukobila sa vrtoglavicom i iznenađenjem zbog Nemline neosetljivosti.
     Odgovorila mu je na neizgovoreno pitanje. "Din je stvorenje Kobi Sunca. Njegovo telo nas čuva kao što bi i kamen." Onda je okrenula životinju ka Veselkamenu.
     Dinov korak bio je neočekivano ravnomeran, a dugačka dlaka pružala je Kovenantu siguran držač. Počeo je da se pribira. Zemlja je i dalje izgledala opasno daleko; ali više mu se nije činilo da će svakog časa pasti. Nemla je sedela pred njim, nogu prekrštenih kraj samog vrata životinje, sigurna da će je ruke zadržati kad god bi izgubila ravnotežu. Posle nekog vremena rešio je da sledi njen primer. Držeći obe pesnice stalno stegnute u Dinovom krznu, osigurao se što je bolje umeo.
     Nemla nije ponudila Vainu da jaše. Očito je rešila da se ponaša prema njemu isto kao i on prema njoj. Ali Vainu nije trebala pomoć životinja. Kaskao je iza Dina bez ikakvog napora i ničim nije pokazivao da je svestan šta se dešava.
     Kovenant je ćutke jahao čitavog jutra, držeći se za honjeva leđa i otpijajući vitrim kad god bi ga uhvatila vrtoglavica od vreline. Ali kada je Nemla nastavila putovanje posle kratkog podnevnog odmora, osetio je želju da je navede na razgovor. Želeo je podatke; osećao je da ga ugrožava ogromna dubina sopstvenog neznanja. Kruto ju je zamolio da mu objasni Rede iz Klave.
     "Rede!" dobacila je preko ramena. "Troprste, vreme pred nama se meri danima, a ne mesečevim menama."
     "Ukratko", odvratio je. "Ako nećeš da umrem, znači da ti treba moja pomoć. Moram znati sa čim ću imati posla."
     Ćutala je.
     Kovenant je bio uporan. "Drugim rečima, ipak si me lagala."
     Nemla se naglo nagla napred, hraknula i pljunula preko Dinove glave. Ali kada je progovorila, glas joj je bio prigušen, gotovo začaran. "Rede su veoma duge i složene, jer ih čini sve znanje koje je Klava skupila, a odnosi se na život u Domaji i na preživljavanje Kobi Sunca. Jahačima je zadatak da dele to znanje po čitavoj Domaji, tako da Kamendolci i Drvograđani mogu da istraju."
     Tačno, promrmljao je Kovenant. I da otimaju ljude radi krvi.
     "Ali malo tog znanja može tebi da koristi", nastavila je. "Ti si bez posledica putovao pod Kobi Sunca. Čemu bi Rede mogle da te nauče?
     Ipak, želiš da saznaš. Troprste, postoji samo jedna stvar koju nosilac belog prstena mora da zna. To je trougao." Izvukla je rukh ispod ogrtača i pokazala mu ga preko ramena. "To su Tri Ugla Istine. Temelj čitave naše službe."
     Počela je da peva u ritmu Dinovih koraka.

     Tri su dana Kobi Sunca,
     tri su Rede i pepela;
     tri su reči na-Mhorama:
     i tri Ugla su Istine.

     Kada je zaćutala, Kovenant je nastavio. "Kako to misliš 'tri dana'? Zar se Kob Sunca ne ubrzava? Zar nije ranije svako sunce trajalo četiri i pet dana, pa i više?"
     "Da", nestrpljivo je odvratila, "nesmnjivo. Ali istinozborci su uvek govorili da će je Klava zaustaviti na tri - da će se naša pokolenjima povećavana moć i stalno nagomilavanje Kobi Sunca susresti i uspostaviti ravnotežu na tri dana. Zato se sada nadamo da ćemo na neki način pomeriti ravnotežu u našu korist i početi da umanjujemo Kob Sunca. Zato na-Mhoram želi tvoju pomoć.
     Ali govorila sam o Tri Ugla Istine", jetko je nastavila pre nego što je Kovenant stigao da je ponovo prekine. "To znanje ti je sigurno potrebno. Klava se oslanja na te tri činjenice i na njima preživljava svako selo.
     Prvo, nema moći u Domaji i životu koja bi se mogla u porediti sa Kobi Sunca. Po moći i snazi, Kob Sunca potpuno prevazilazi sve ostalo.
     Drugo, nema smrtnika koji može da preživi Kob Sunca. Bez ogromnog znanja i veštine, niko se ne može nadati da preživi od jednog sunca do drugog. A bez suprotstavljanja Kobi Sunca sav život je osuđen na propast. Brzo ili polako, Kob Sunca će izazvati potpuno uništenje.
     Treće, nema moći dovoljno velike da se suprotstavi sudbini Domaje, osim moći izvučene iz same Kobi Sunca. Njena moć mora se odraziti protiv nje same. Nema druge nade. Zato Klava proliva krv Domaje, jer krv je ključ Kobi Sunca. Kad ne bismo oslobađali tu moć, ne bi bilo kraja našim patnjama.
     Čuješ li, Troprste?" uzviknula je Nemla. "Ne sumnjam da si tokom putovanja susreo takve zahteve Klave. Uprkos svim našim naporima, Kamendolci i Drvograđani sigurno veruju da im otimamo krv radi sopstvenog zadovoljstva." Kovenantu su njene reči zvučale kao da se i ona nagonski grozi svojih svesnih ubeđenja. "Nemoj im verovati! To i nas mnogo košta. Ali ne odustajemo jer nam je to jedini način da očuvamo Domaju. Ako nekoga moraš da okriviš, okrivi Jerotha, koji je izazvao pravedni gnev Gospodara - i krivi drevne izdajnike, Bereka i njemu slične, koji su se slizali sa Jerothom."
     Kovenant je želeo da se pobuni. Čim je pomenula Bereka kao izdajnika, njene reči su izgubile ubedljivost. On nije poznavao Bereka Troprsta; poglavar-rodilac već je bio legenda kada je Kovenant dospeo u Domaju. Ali saznanja o njegovim delima bila su mu gotovo četrdeset stoleća svežija od Nemlinih. Sva verovanja zasnovana na svrstavanju Bereka u izdajnike bila su lažna; i svi zaključci izvedeni iz tih verovanja bili su pogrešni. Ali oćutao je, jer nije bilo načina da dokaže da je on u pravu. Nikakvog drugog načina sem pobede nad Kobi Sunca.
     Da bi izbegao besciljnu raspravu, odgovorio je drugačije. "Odložiću odluku o tome za neko vreme. A dotle, zadovolji mi radoznalost. Imam makar ovlašnu predstavu ko je bio Jeroth. Ali šta je to Sedam Paklova?"
     Nemla je nešto mračno promrmljala za sebe. Podozrevao je da joj smeta njegovo nepoverenje upravo zato što odgovara nepoverenju duboko u njoj. Ali odmah mu je odgovorila. "To su kiša, pustinja, boleštine, rat, plodnost, divljaštvo i tama. Ali verujem da postoji i osmi. Slepo neprijateljstvo."
     Posle toga odbijala je sve njegove napore da je ponovo navede na razgovor.
     Kada su se uveče zaustavili, bacio je praznu mešinu i primio hranu od nje. Sledećeg jutra je učinio sve što je mogao da joj pomogne u pripremama za celodnevno putovanje.
     Seli su na Dina i dočekali svitanje. Sunce se izdiglo nad obzorje u oreolu zelenog; Nemla je odmahnula glavom. "Sunce plodnosti", promrmljala je. "Sunce pustinje izaziva ogromno uništenje, a sunce kiše bi nam priredilo velike teškoće. Sunce boleština nosi opasnosti i gadost. Ali za one koji moraju da putuju, nema opasnijeg sunca od sunca plodnosti. Nemoj mi se obraćati pod ovim suncem, molim te. Ako mi misli odlutaju, i mi ćemo zalutati na putu."
     Kada su prešli pola milje, nova trava već je prekrila tle. Mlade puzavice su vidljivom brzinom puzale na sve strane; grmlje je izbacivalo izdanke boje mente.
     Nemla je podigla rukh. Otvorila je šupljinu u dršci i izlila taman toliko krvi da je razmaže po dlanovima. Onda je počela poluglasno da peva. U otvorenom trouglu počeo je da gori skerletni plamen, bled i mali pod sunčevim svetlom.
     Pod Dinovim kopitima trava se razdvajala u pravoj liniji, otvarajući stazu ka Veselkamenu. Kovenant je gledao prugu kako nestaje u daljini. Nije otkrivala tle; ali sve oko nje - trava, šiblje, brzi pupoljci - savijalo se u stranu kao da nevidljiva zmija klizi ka severozapadu kroz bujajuće bilje.
     Din je kasao po raščišćenoj stazi kao da ne zna za iznenađenje.
     Nemlina pesma pretvorila se u tiho mumlanje. Položila je kraj rukha na Dinova ramena; ali trougao i plamen ostali su uspravni pred njom. Pri svakoj promeni okoline zelenilo se zgušnjavalo, sabijajući čitava godišnja doba u deliće dana. Ipak, pruga je ostajala otvorena pred njima. Drveće je bacalo senku preko nje; stabla su se razdvajala kao da ih udara sekira; grmlje na ivici pruge nije imalo granje i lišće sa te strane.
     Kada se Kovenant osvrnuo, nije video nikakav trag staze iza sebe; zatvarala se istog časa kada bi Nemlina moć prošla njome. Zato je Vain morao da se brine sam za sebe. Ali činio je to sa uobičajenom nezainteresovanošću, udarajući drveće i grmlje u trku, drobeći šiblje, razbijajući gustiše paprati koji mu nisu ostavljali nikakav trag na potpuno crnoj koži. Kao da uopšte nije bio svestan teškoća. Dok je gledao demonokota, Kovenant nije znao čemu da se više čudi: Nemlinoj sposobnosti da stvori stazu ili Vainovoj sposobnosti da putuje bez nje tolikom brzinom.
     Te noći mu je Nemla donekle objasnila prugu. Njen rukh, rekla je, izvlači snagu iz velike Vatrokobi u Veselkamenu, gde Klava deluje protiv Kobi Sunca, a čitači se staraju o vrhorukhu. Od nje potiče samo moć kojom se povezuje sa vrhorukhom; ostatak izvlači iz Vatrokobi. Zato stvaraje staze zahteva stalnu usredsređenost, ali ne iscrpljuje. Što budu bliže prilazili Veselkamenu, biće joj sve lakše da priđe Vatrokobi. Zato će moći da stvori prugu i narednog dana, poništavaući opiranje ogromnog drveća, grmlja i paprati koja dopire Dinu do ramena, trave nalik na šibljak i šibljaka nalik na šumu.
     A i Vain je mogao da prati honjev tempo. Svaka milja predstavljala je sve veću prepreku, ali kao da nikakva veličina ni gustina bilja nije mogla da mu naudi. Ni trećeg dana nije bilo promene. Zelenilo je bilo sve bujnije, ali nije uticalo na lakoću kojom je pratio Dina. Kovenant je svakog časa iskretao vrat, gledao Vaina kako napreduje i čudio se čistoj nesvesnoj snazi koja ga je ispunjavala.
     Ali kako je popodne odmicalo, misli su mu odlutale od Vaina i počeo je da gleda napred. Mamutska džungla sakrivala je sve oznake koje je teren mogao da pruži, ali znao je da je Veselkamen blizu. Sva strepnja, strah i iščekivanje vratili su se u njega; trudio se da gleda kroz jedro zelenilo kao da ga samo rani pogled na drevni Konak može upozoriti na potrebe i opasnosti skrivene u njemu.
     Ali nije bilo upozorenja. Kasno po podne, Nemlina staza pošla je uz strmu padinu. Rastinje se iznenada završilo na stenju u podbrežju. Veselkamen se pojavio pred Kovenantom kao da se tog časa probio iz skladišta njegovih najživljih sećanja.
     Honj je hitao duž ogromnog kamenog grada koji su pre mnogo milenijuma džinovi izvajali iz srca stene na zaravni. Planine su se pružale sa dalekog zapada ka istoku, a onda su se, dve milje levo od Kovenanata, naglo spuštale ka visoravni, još više od hiljadu stopa iznad podbrežja. Zaravan se sužavala stvarajući klinasti plato širok oko pola milje; a na tom platou drevni džinovi stvorili su ogromno i neizmerno stanište Veselkamena.
     Čitava litica pred Kovenantom bila je podzidana i osigurana, oivičena grudobranima i balkonima, isprekidana doksatima, pervazima i streljačnicama, od stotinak stopa iznad podbrežja pa do same ivice platoa. Sleva se Veselkamen postepeno stapao sa sirovim kamenom; ali zdesna je ispunjavao pregorje sve do vrha klina, gde su stražarske kule čuvale masivne kapije Konaka.
     Od užasne i poznate veličine grada zabolelo ga je srce zbog ponosa na džinove koje je voleo - i zbog oštrog žaljenja zbog onih džinova koji su telesno umrli, koje je Besomuk pobio tokom rata protiv Kamena Zlozemlja poglavara Kletnika. Jednom je čuo da je u zidove Veselkamena ugrađen sistem, organizovano značenje suviše ogromno da bi ga shvatili umovi koji ne pripadaju džinovima; a sada više nije bilo nikoga ko bi mu ga objasnio.
     Ali nije tugovao samo zbog toga. Pogled na Veselkamen podsetio ga je na druge ljude, prijatelje i neprijatelje, koje je povredio i izgubio: Trela, družbenika Atiaraninog; Haila Troja, koji je prodao dušu Šumniku da bi spasao svoju vojsku; Srdosolju Penosleda; Elenu; Vrhovnog poglavara Mhorama. Kovenantova tuga se pretvorila u bes kada se setio da Mhoramovo ime koristi Klava koja proliva krv nedužnih.
     Kovenantov gnev se produbio dok je proučavao sam Veselkamen. Nemlina pruga protezala se do mesta na sredini grada; a sa platoa nad tim mestom sukljao je ogromni skerletni zrak, uperen ka srcu zalazećeg sunca. Ličio je na prugu Kobi Sunca iz Sunderovog orkresta; ali već po veličini bio je nemerljiv. Kovenant je zijao u njega, nesposoban da zamisli broj života potrebnih da se prizove tolika moć. Veselkamen je postao tvrđava krvi. Jasno je osećao da više nikada neće biti čist.
     Ali onda je primetio nešto na zapadu, blesak nade. Tamo, na pola puta između Veselkamena i Zapadnik planina, ležali su Steg-vodopadi, gde se tok Zlatosinja survavao niz liticu i stvarao reku Belicu. A na Vodopadima je bilo vode; srebrni tok presijavao se pod zalazećim suncem. Domaja je osamnaest dana bila bez sunca kiše, a šest dana je bilo sunce pustinje; a izvori Zlatosinja još nisu presahli.
     Stežući bes i nadu među zubima, Kovenant se pripremio za suočenje sa onim što ga čeka.
     Nemla je zadovoljno uzdahnula i spustila rukh. Promrmljala je naređenje Dinu i poslala životinju galopom ka kapijama pod jugoistočnom stranom kule.
     Stražarska kula dosezala je otprilike do polovine litice, a gornji kraj bio joj je odvojen od glavnog Konaka, povezan sa njime samo drvenim visećim mostovima. Kovenant se sećao da glavno dvorište leži otvoreno pod nebom unutar granitnih zidova koji povezuju podnožje kule sa Konakom; iza dvorišta ponavljale su se masivne kamene kapije, tako da je Veselkamen imao dvostruku odbranu jedinog ulaza. Ali kada se približio kuli, zaprepastio se videvši da su spoljašnje kapije pretvorene u šljaku. Negde u dalekoj prošlosti Veselkamenu je zatrebala i unutrašnja linija odbrane.
     Grudobrani nad uništenim kapijama bili su napušteni, kao i utvrđenja i streljačnice iznad njih; čitava kula izgledala je prazna. Možda više ne može da se brani. Možda Klava više nema razloga da se boji ulaska stranaca. A možda je ova prividna napuštenost samo zamka za neoprezne.
     Nemla se uputila pravo u tunel koji vodi ka dvorištu; ali Kovenant je skliznuo sa Dinovih leđa, pridržavajući se za krzno. Ona se zaustavila i iznenađeno ga pogledala. "Ovo je Veselkamen", rekla je. "Zar ne želiš da uđeš?"
     "Sve u svoje vreme." Ramena su mu bila ukrućena od iščekivanja. "Pošalji na-Mhorama ovamo napolje. Hoću da mi lično jemči bezbednost."
     "On je na-Mhoram!" besno se obrecnula. "On ne dolazi i ne odlazi na mig drugih ljudi."
     "Kako god želi." Rešio je da sarkazmom prikrije napetost. "Kad se sledeći put odlučim na mig, imaću to u vidu." Zaustila je da mu uzvrati, ali prekinuo ju je. "Već sam dvaput bio zarobljen. Neću dozvoliti da mi se to opet desi. Neću ući dok ne razgovaram sa na-Mhoramom." Ponesen predosećanem, dodao je: "Reci mu da razumem neopodnost slobode isto koliko i on. Ne može ubeđivanjem dobiti ono što želi. Moraće da sarađuje sa mnom."
     Nemla ga je prostrelila pogledom. "Kako želiš", promrmljala je. Tihim naređenjem upravila je Dina u tunel, ostavivši Kovenanta samog sa Vainom.
     Kovenant je savladao strepnju i čekao. Iza planinskih vrhova sunce je zalazilo obavijeno zelenom i bojom lavande; senka Veselkamena pružala se preko čudovišnog zelenila kao štit tame. Osmatrajući kulu u potrazi za znacima neprijateljskih namera, primetio je da se na vrhu ne vijore zastave. Nisu ni bile potrebne; usijano crveni zrak sile Kobi Sunca označavao je Veselkamen kao dom Klave mnogo sigurnije od bilo kakvog stega.
     Neposoban za stpljenje, obratio se Vainu. "Proklet bio ako znam šta ti ovde tražiš. Ali imam i previše drugih problema. Moraćeš da se sam brineš o sebi."
     Vain nije odgovorio. Delovao je kao da ne čuje ništa.
     Kovenant je primetio pokret u tunelu. Onizak čovek u krutoj, beloj odeći i crvenom ogrtaču izišao je kroz uništenu kapiju. Nosio je dugačko, gvozdeno žezlo visine čoveka, sa otvorenim trouglom na vrhu. Nije koristio kapuljaču ogrtača; njegovo okruglo lice, ćelava glava i obrijani obrazi bili su izloženi pogledu. Lice mu je bilo smireno, oblikovano navikom blaženstva ili dosade, kao da iz iskustva zna da mi ništa u životu ne može pokvariti izgled. Samo oči se nisu slagale sa zatupljenim izrazom. Bile su prodorno crvene.
     "Troprste", tupo je rekao. "Budi dobro došao u Veselkamen. Ja sam Gibon na-Mhoram."
     Kovenant se osetio neprijatno od čovekove jednostavne otvorenosti. "Nemla je rekla da ću biti bezbedan", rekao je. "Kako da verujem u to, kada ste pokušavali da me ubijete od kako sam stigao u Domaju?"
     "Predstavljaš veliku opasnost po nas, Troprste." Gibon je govorio kao da maltene spava. "Ali počeo sam da verujem kako predstavljaš i veliko obećanje. U ime tog obećanja, prihvatam rizik opasnosti. Domaji je potrebna svaka moć. Došao sam sam do tebe da bi video istinu onoga što imam da kažem. Bezbedan si među nama koliko god ti to sopstveni ciljevi dopuštaju."
     Kovenant je želeo da se suprotstavi toj tvrdnji, ali nije bio spreman da rizikuje neki test. Promenio je taktiku. "Gde je Santonin?"
     Gibon nije ni trepnuo. "Nemla na-Mhoram-in mi je rekla za tvoje verovanje da su ti sputnici pali u ruke Jahača. Ne znam ništa o tome. Santonin je odavno odsutan iz Veselkamena. Brinemo se za njega. Njegov rukh je nem. Možda - ako je tačno to što kažeš o njemu - možda su ga tvoji saputnici nadvladali i oduzeli mu rukh. Već sam naredio Jahačima poslatim pred tebe da pođu u potragu. Ako nađu tvoje saputnike, uveravam te da će biti potpuno bezbedni."
     Kovenant nije imao odgovor. Mrštio se na na-Mhorama i ćutao.
     Čovek nije pokazao nesigurnost ni zbunjenost. Mahnuo je glavom ka Vainu. "Sada moram da te upitam za ovog saputnika. Njegova moć je očita, ali ne možemo da ga razumemo."
     "Vidiš ga", promrmljao je Kovenant. "Znaš o njemu isto koliko i ja."
     Gibon je dozvolio sebi da raširi oči, ali nije glasno izrazio nevericu. "Moje znanje o njemu je ništavno", rekao je. "Zato mu neću dozvoliti da uđe u Veselkamen."
     Kovenant je slegnuo ramenima. "Kako god želiš. Ako možeš da ga ostaviš napolju, samo izvoli."
     "To ćemo tek videti." Na-Mhoram je pokazao ka tunelu. "Hoćeš li poći sa mnom?"
     Kovenant je za trenutak oklevao. "Izgleda da nemam mnogo izbora", rekao je na kraju.
     Gibon je dvosmisleno klimnuo glavom, prihvatajući ili Kovenantovu odluku ili nedostatak izbora, i okrenuo se ka kuli.
     Hodajući iza na-Mhorama, Kovenant je ušao u tunel kao da ovaj predstavlja ulaz u opasnost. Nehotice je pogrbio ramena iz straha da će ljudi skočiti na njega iz otvora u tavanici. Ali niko ga nije napao. Okružen odjekom sopstvenih koraka, prošao je do dvorišta.
     Tu je video da su unutrašnje kapije cele. Bile su otvorene taman toliko da na-Mhoram prođe. Članovi Klave su stajali kao straža na utvrđenom ulazu.
     Mahnuvši Kovenantu da ga prati, Gibon se provukao između ogromnih kamenih vratnica.
     Vatru mu paklenu, zarežao je Kovenant, opirući se strepnji. Sa Vainom tik iza sebe, pošao je napred.
     Kapija je stajala kao čeljust. Onog trenutka kada je ušao, zalupila se uz tup granitni udar, ostavljajući Vaina napolju.
     Nije bilo svetla. Veselkamen se sklopio oko Kovenanta, mračan kao zatvor.









18. VESELKAMEN POD KIŠOM
     "Gibone!" Kovenantov glas podrhtavao je od straha i besa.
     "Ah, izvinjavam se", odgovorio je na-Mhoram odnekud iz tame. "Želiš svetlo. Samo trenutak."
     Oko Kovenanta su zašuštali ogrtači. Raširio je ruke da ih odbije; ali nisu ga napali. Onda je začuo naredbu. Crveni plamen suknuo je iz trougla na rukhu. Pojavila su se i druga svetla. Visoki, prostrani, ulazni hol Veselkamena začas je bio potpuno osvetljen.
     "Izvinjavam se", ponovio je Gibon. "Veselkamen je mesto velike opreznosti. Klavu mnogi nepravedno preziru, kao što i tvoje nepoverenje jasno pokazuje. Zato oprezno primamo strance."
     Boreći se da povrati unutrašnju ravnotežu, Kovenant je zarežao. "Je li vam ikada palo na pamet da možda ima razloga što vas ljudi ne vole?"
     "Njihovo nedopadanje je prirodno", odgovorio je na-Mhoram bez ikakvog uznemiravanja. "Provode život u strahu od zore do sutona i ne vide plodove našega rada. Kako da nam veruju kada im kažemo da bi bez nas iščezli? Ne gnušamo se toga, ali preduzimamo mere opreza."
     Gibonovo objašnjenje zvučalo je opasno moguće. Ipak, Kovenant nije verovao na-Mhoramovom nedostatku osećanja. Pošto nije mogao da smisli valjan odgovor, jednostavno je klimnuo glavom kada ga je Gibon upitao hoće li da uđe. Prošao je kroz dvoranu rame uz rame sa na-Mhoramom, okružen članovima Klave koji su nosili plamen.
     Dvorana je bila prostrana kao pećina; stvorili su je džinovi tako da njima odgovara. Ali Gibon je uskoro skrenuo u bočni prolaz i počeo da se penje širokim stepeništem ka gornjim nivoima grada. Veselkamen je bio složen kao lavirint jer je bio sagrađen po merilima poznatim samo davno mrtvim džinovima. Ipak, Kovenantu je bio poznat; mada nije bio u njemu deset svojih godina, ustanovio je da zna put. To mu je donelo mračno zadovoljstvo.
     Veran Konaku kojeg se sećao, pratio je Gibona naviše i sve dalje od kičme Veselkamena. Čim je ulazna dvorana ostala za njima, put im je postao osvetljen bakljama koje su dimljivo gorele u zidnim udubljenjima. Uskoro su ušli u hodnik prošaran na dugačkim razmacima granitnim vratima sa drvenim kvakama. Pred jednim od njih stajala je prilika u crvenom ogrtaču bez ukrasa. Kada je na-Mhoram prišao, otvorila mu je vrata. Kovenant je zastao da proveri ima li na ulazu skrivenih brava i reza, a onda je pošao za Gibonom.
     Iza vrata je ležao niz soba; središnji prostor sa kamenim stolom i stolicama; s jedne strane spavaća soba, a sa druge kupatilo; spoljašnji balkon. Na stolu se nalazio poslužavnik sa hranom. Sve je bilo osvetljeno zubljama koje su ispunjavale vazduh mirisom dima. Prisetivši se bezdimnih vatri poglavara, Kovenant je počeo da priprema gorka pitanja za na-Mhorama.
     "Ovde će ti biti udobno", rekao je Gibon. "Ali ako budeš nezadovoljan, obezbedićemo ti stan kakav god poželiš. Veselkamen je veći od Klave i dobar deo se ne koristi." Pokazao je ka prilici kraj ulaza i nastavio. "Ovo je Akasri na-Mhoram-kro. Ona će ti ispunjavati želje. Obrati joj se za svaki nedostatak ili potrebu." Žena pod kapuljačom se naklonila, ne otkrivajući lice ni ruke, i povukla se. "Troprste, jesi li zadovoljan?"
     Zadovoljan? Kovenant je želeo da prasne. Oh, svakako! Gde je Linden, pakla mu prokletog? Ali suzbio je tu pomisao. Nije hteo da oda koliko su mu saputnici važni. Zato je mirno odgovorio. "Biće mi dobro. Sve dok niko ne pokušava da zabije nož u mene - ili mi zaključa vrata - ili mi zatruje hranu."
     Gibonovo blaženstvo zbrisalo je sva osećanja. Oči su mu bile prazne koliko god im je to boja dozvoljavala. Za trenutak je odmeravao Kovenanta, a onda je prišao stolu. Polako je pojeo po zalogaj iz svake posude na poslužavniku - suvo voće, hleb, meso - i sprao ih gutljajem iz boce. Nije skidao pogled sa Kovenanta. "Troprste", rekao je, "ovo nepoverenje ti ne priliči. Naprosto moram da te upitam zašto si došao ovamo kad već očekuješ toliko zlo od naših ruku."
     Kovenant je bio spreman da na to pitanje iskreno odgovori. "Ne računajući ono što se desilo mojim prijateljima, trebaju mi podaci. Moram da razumem tu Kob Sunca. Zato mi treba Klava. Seljani koje sam sretao..." bili su prezauzeti pokušajima da ga ubiju i nisu imali vremena da mu odgovaraju na pitanja. "Oni samo preživljavaju. Ne razumeju. Želim da znam šta je izazvalo tu Kob Sunca. Tada ću moći da se borim protiv nje."
     Gibonove crvene oči dvosmisleno su blesnule. "Vrlo dobro", odgovorio je glasom koji nije pokazivao nikakvu zainteresovanost za ono što čuje ili govori. "Što se tiče borbe protiv Kobi Sunca, moram te zamoliti da sačekaš do sutra. Klava se noću odmara. Ali uzroci Kobi Sunca su dovoljno jasni. To je Gospodarev gnev na Domaju zbog zla načinjenog nekadašnjom službom Jerothu."
     Kovenant je zaječao u sebi. Ta pomisao bila je ili laž ili okrutno izopačenje. Ali nije nameravao da vodi sa Gibonom metafizičke razgovore. "Nisam to mislio. Treba mi nešto praktičnije. Kako se stvara? Kako se odigrava? Kako dejstvuje?"
     Gibonov pogled se nije pokolebao. "Troprste, da imam takvo znanje, iskoristio bih ga i sam."
     Sjajno. Kovenant nije znao da li da veruje na-Mhoramu. Zapljusnuo ga je talas emocionalne iscrpljenosti. Počeo je da uviđa koliko će biti teško izvući podatke koji su mu trebali; hrabrost ga je za trenutak izdala. Nije znao prava pitanja. Zato je klimnuo glavom dok je Gibon pričao dalje. "Umoran si. Sad jedi i spavaj. Možda će jutro doneti nešto novo."
     Ali kada je Gibon pošao ka vratima, Kovenant je rešio da pokuša još jednom. "Reci mi. Kako to da u Zlatosinju još ima vode?"
     "Mi ublažavamo Kob Sunca", odgovorio je na-Mhoram sa olakim strpljenjem. "Stoga u Zemlji još ima nešto životnosti." U očima mu se pojavio i smesta iščezao blesak oklevanja. "Stara legenda kaže da bezimena amajlija leži u dubinama jezera i štiti ga od Kobi Sunca."
     Kovenant je ponovo klimnuo glavom. Znao je za bar jednu stvar, bila moćna ili ne, koja leži na dnu Zlatosinja.
     Onda je Gibon izišao iz sobe, zatvorivši vrata za sobom, i Kovenant je ostao sam.
     Neko vreme je nepomično stajao, puštajući da ga obuzme slabost. Onda je izneo stolicu na balkon kako bi sedeo i mozgao zaklonjen u noći.
     Balkon se nalazio otprilike na polovini južnog zida Konaka. Mesečev srp se penjao na nebu, tako da je mogao da razabere ogromnu, tamnu masu drveća naraslu pod suncem plodnosti. Sedeo je stopala oslonjenih na balkonsku ogradu da bi suzbio strah od visine, provlačio prste kroz zamršenu bradu, i pokušavao da sredi misli oko ozbiljne nedoumice.
     Nije stvarno strepeo od fizičkog napada. Držao je do neophodnosti slobode da bi podsetio Klavu da neće postići ništa ako ga ubiju; ali zapravo je optužio Klavu za navođenje na ubistvo najviše zato da bi dobio olakšanje od potpuno drugačijeg straha.
     Bojao se za Linden, strašno se bojao da su mu prijatelji u mnogo većoj opasnosti nego on sam. A taj strah bio je samo pojačan njegovom bespomoćnošću. Gde su oni? Da li Gibon i Nemla lažu za Santonina? Ako lažu, kako da sazna istinu? Ako ne lažu, šta da učini? Osećao se obogaljeno bez Linden; trebala su mu njena opažanja. Ona bi znala da mu kaže je li Gibon iskren.
     Proklinjući neosetljivost gubavca, nemo je pitao noć zašto baš on od svih ljudi u Domaji - Tomas Kovenant, Nevernik i nosilac belog zlata, koji je jednom savladao Opakog u bici na život i smrt - zašto baš on mora da se oseća toliko bespomoćno. A odgovor je bio da je njegovo samopoznavanje, njegovo osnovno poverenje u ono što jeste, rastrzano sumnjama. Njegovi izvori pretvorili su se u suprotnosti. Sva svesna čvrstina volje nije mogla da mu prizove ni tračak ni nagoveštaj moći iz prstena; a ipak, u delirijumu, ispoljio je divlju moć daleko veću od svake koju bi prizvao svesnom kontrolom. Zato nije verovao sebi i nije znao šta da čini.
     Ali na to pitanje noć nije odgovarala. Konačno je odbacio samoispitivanje i počeo da se priprema za spavanje.
     U kupatilu je svukao odeću, oprao i nju i sebe i prebacio je preko stolice da se suši. Osećao se ranjivo tako nag; ali prihvatio je taj rizik i pojeo hranu koja mu je data, a zatim ikapio bocu meteglina. Napitak je dodao njegovoj moralnoj iscrpljenosti još i fizičku sanjivost. Kada je ispitao krevet, ustanovio je da je udoban i da miriše na čisto. Očekujući noćne more, iznenađenja, bes, zavukao se pod pokrivače i zaspao.

     Probudio ga je zvuk kiše - pljuska koji je udarao o granit Veselkamena kao rečna bujica. Vazduh u sobi bio je vlažan; nije zatvorio vrata balkona pre odlaska u krevet. Ali neko vreme se nije micao; ležao je u vlažnom šapatu i puštao da ga zvuk nosi ka buđenju.
     Kada se konačno prevrnuo na leđa i otvorio oči, ugledao je Vaina kako mu stoji kraj kreveta.
     Demonokot se držao kao i uvek - ruku blago povijenih, opušten, očiju usmerenih ni u šta.
     "Šta, do đavola...?" Kovenant je skočio iz kreveta i požurio u susednu sobu. Kiša je pljuštala u sobu preko balkona, natapajući pod. Savladao je poplavu i izišao napolje da potraži neko objašnjenje kako je Vain stigao do njega.
     Kroz pljusak je ugledao ogromnu granu drveta naslonjenu na kraj balkona. Donji kraj bio je oslonjen na drugi balkon, nekih trideset-četrdeset stopa niže. Vain se očito popeo nekoliko stotina stopa uz zidove Veselkamena verući se uz granu do donjih nivoa, vukući je za sobom i naslanjajući je na gornje grudobrane, penjući se malo po malo sve dok nije stigao do Kovenantove sobe. Nije imao pojma kako je Vain znao u kojoj sobi da ga nađe.
     Stresao je vodu, vratio se u svoje odaje i zalupio balkonska vrata. Nag i natopljen, zurio je u demonokota, zapanjen Vainovim neobjašnjivim sposobnostima. Onda se gorko nasmešio. "Baš lepo od tebe", promumlao je. "Ovo će ih prilično unervoziti." Nervozni ljudi čine greške.
     Vain je bezizrazno zurio kroz njega kao da je gluvonem. Kovenant je zamišljeno klimnuo glavom i pošao ka kupatilu da nađe peškir. Ali naglo je zastao kada je ugledao svetlucavi mlaz kako se sliva Vainu niz glavu i rame. Bio je povređen; iz rascepljene kože curila je crna tečnost kao da je ozbiljno opečen.
     Kako...? Tokom proteklih dana Kovenant je postao toliko uveren u Vainovu neranjivost da sada nije znao šta da misli. Zar Demonokot može da se povredi? Sigurno... Ali sledećeg trenutka čuđenje je nestalo u blesku razumevanja. Vaina su napali Jahači Klave kako bi isprobali tajanstvenu priliku pred svojim kapijama. Oni su ga opekli. Možda se čak nije ni udostojio da se odbrani.
     Ali na licu mu se nije video nikakav trag bola. Trenutak kasnije, Kaovenant je psujući otišao u kupatilo i počeo da se briše. Prokletnici! Kladim se da ni prst nije podigao. Brzo se obukao, iako je odeća još bila pomalo vlažna. Otišao je do vrata svojih odaja i otvorio ih.
     Akasri na-Mhoram-kro stajala je u hodniku sa poslužavnikom punim hrane pred nogama. Kovenant joj je grubo mahnuo rukom. Podigla je poslužavnik i unela ga u njegove odaje.
     Zaustavio ju je na ulazu, uzeo novi poslužavnik i dodao joj stari, a onda je otpustio. Hteo je da joj pruži priliku da izvesti na-Mhorama o Vainovom prisustvu. Osveta je bila mala, ali slatka. Kapuljača joj je zaklanjala lice, tako da nije video kako je reagovala. Ali žurno je otišla.
     Mračno mumlajući, seo je da doručkuje.
     Tek što je završio, začulo se kucanje na vratima. Naglo je povukao kamenu ploču i razočarao se kada je napolju zatekao samo Akasri.
     "Troprste", rekla je prigušenim glasom, "tražio si znanje o načinu na koji se Klava suprotstavlja Kobi Sunca. Na-Mhoram mi je naredio da ti služim. Odvešću te na mesto gde se obavlja naš rad i objasniću ti ga što bolje umem."
     Kovenant nije to očekivao. "Gde je Gibon?"
     "Na-Mhoram", odgovorila je Akasri, naglašavajući Gibonovu titulu, "ima mnogo dužnosti. Iako sam ja samo na-Mhoram-kro, mogu da odgovoroim na neka pitanja. Gibon na-Mhoram će doći ako ne budem umela da te zadovoljim."
     Oh, pakla mu - zastenjao je u sebi Kovenant. Ali prikrio je razočaranje. "Videćemo. Imam mnogo pitanja." Zakoračio je u hodnik i pridržao Vainu vrata. "Hajdemo."
     Akasri je smesta krenula kroz prolaz, uopšte ne obraćajući pažnju na Vaina. To je pogodilo Kovenanta kao da je neprirodno; nije bilo lako zanemariti Demonokota. Možda su joj rekli da tako postupi? Onda mu je osveta bila uzaludna.
     Nervi su mu se zategli. Koračajući kraj Akasri, počeo je istraživanje otvorenim pitanjem. "Šta je na-Mhoram-kro?"
     "Troprste", rekla je žena, ni ne pogledavši ga, "na-Mhoram-kro je novajlija u Klavi. Mnogo smo naučili, ali još nismo osvojili rukh u dovoljnoj meri da bismo postali Jahači. Kada savladamo tu veštinu, postajemo na-Mhoram-vint. A uz mnogo iskustva i mudrosti, neki od nas će napredovati i postati pomoćnici samog na-Mhorama, na-Mhoram-in. Takva je Nemla, koja te je dovela u Veselkamen. Ona je veoma cenjena zbog hrabrosti i oštroumnosti."
     "Ako si novajlija", pobunio se, "šta možeš da mi objasniš?"
     "Samo Gibon na-Mhoram drži sve znanje Klave." Akasrin glas nosio je nagoveštaj uvređenosti. "Ali ni ja nisam nevešta ni glupa."
     "U redu." Vain ih je pratio dok je vodila Kovenanta naniže, postepeno skrećući ka središnjim dubinama Konaka. "Reci mi nešto. Odakle potiče Klava?"
     "Troprste?"
     "Nije ovde oduvek. U Veselkamenu su živeli i drugi ljudi. Šta im se desilo? Kako je osnovana Klava? Ko ju je osnovao?"
     "Ah." Klimnula je glavom. "To je već legenda. Priča se da je, pre mnogo, mnogo pokolenja, kada se Kob Sunca prvi put pojavila na nebu, Domaju vodilo Veće. To Veće bilo je zaparloženo i nije ni pokušalo da se odupre opasnosti. Zato je dragoceno vreme izgubljeno pre dolaska Mhorama."
     Kovenant je počeo da prepoznaje kuda ga vodi; ovo je bio put u Sveti opklon. Bio je pomalo začuđen prazninom dvorana i prolaza. Ali sećao se koliko je veliki Veselkamen. U njemu bi moglo da živi i nekoliko hiljada ljudi bez ikakve gužve.
     "Njegova vizija nas sada vodi", nastavila je na-Mhoram-kro. "Videći da je Veće palo pod uticaj Jerotov, podigao se sa nekoliko onih koji su zadržali vernost i dalekovidost i zbacio izdajnike. Tada je počela duga borba i naši su životi posvećeni očuvanju Domaje. Od Mhorama i njegove nekolicine nastajala je Klava, iz pokolenja u pokolenje, jedan na-Mhoram za drugim, uvek težeći da pojačaju opiranje Kobi Sunca.
     To je spor posao. Sporo smo savladavali veštine i dostizali broj koji nam je trebao - i sporo smo dobavljali krv." Izgovorila je reč krv sa savršenom bezličnošću, kao da ne košta ništa. "Ali sada se približavamo ispunjenju davnog sna. Kob Sunca dostigla je trodnevni ritam - a mi se držimo. Držimo se, Troprste!" Govorila je kao da je ponosna, ali zvučala je tupo, kao da je i ponos bezličan. Kao da je pažljivo obučena kako da odgovara na Kovenantova pitanja.
     Ali zadržao je sumnje za sebe. Išli su jednim od glavnih prolaza duž kičme Konaka; video je da se malo dalje prolaz grana i skreće na obe strane duž spoljašnjih zidova Svetog opklona, gde su odavno mrtvi poglavari održavali večernje molitve posvećivanja Domaji i miru.
     Kako je prilazio, primetio je da su brojna vrata, poređana u pravilnim razmacima duž zidova i dovoljno velika i za džinove, sva zatvorena. Kratko otvaranje kada je jedan Jahač izišao iz opklona otkrilo je blesak avetinjski crvene vreline i prigušenu tutnjavu iznutra.
     Na-Mhoram-kro se zaustavila pred jednim vratima i obratila se Kovenantu. "Unutra je teško govoriti." Želeo je da je pogleda u lice; zvučala je kao da izbegava da ga gleda u oči. Ali kapuljača joj je zaklanjala glavu. Da nije video Nemlu i Gibona, posumnjao bi da čitava Klava nosi neku vrstu izobličenja. "Ovo je dvorana Vatrokobi i vrhorukha. Kada je pogledaš, povući ćemo se, a ja ću ti posle objasniti."
     Klimnuo je glavom, uprkos oklevanju da vidi šta je Klava načinila od Svetog opklona. Kada je Akasri otvorila najbliža vrata, pošao je za njom u bujicu vreline i buke.
     Sve je plamtelo avetinjskom vatrom. Opklon je bio ogromna šupljina u srcu stene Veselkamena, na jednom kraju valjkast, dižući se od ispod nivoa podbrežja do preko polovine visine Konaka. Poglavari su se obraćali gradu sa uzvišenja na podu. A na zidovima je bilo sedam kružnih balkona, sve jedan iznad drugog. Tu se narod Veselkamena okupljao da sasluša poglavare.
     Ne više. Akasri je dovela Kovenanta na četvrti balkon; ali čak i tu, bar dvesta stopa iznad poda, bio je bolno blizu vatre.
     Grmela je naviše iz šupljine gde je nekad bila platforma, sukljala hučeći i besneći gotovo do mesta na kojem se on nalazio. Crveni plamen nagrizao je vazduh kao da su sami koreni Veselkamena zapaljeni. Udar vreline napola ga je oslepeo; vatra kao da mu je pržila obraze i smudila kosu. Morao je da otre suze iz očiju da bi razabrao pojedinosti.
     Prvo što je video bio je vrhorukh. Počivao je na tri tačke na ogradi istog balkona - ogroman gvozdeni trougao. Sredina svake stranice sijala je tamnim skerletom.
     Kraj svakog ugla vrhorukha stajalo je po dvoje članova Klave. Izgledali su neosetljivi na vrelinu. Stezali su rukama gvožđe, usredsređujući se na to kao da je Vatrokob tekst koji čitaju dodirom. Lica su im crveno i fanatično sijala nad plamenom.
     Očito je sa ovog mesta crveni mlaz moći Kobi Sunca sukljao ka suncu.
     Vrata na dnu prostorije i oko najvišeg balkona bila su otvorena da bi se dobilo provetravanje. U avetinjskom svetlu Kovenant je prvi put video zasvođenu tavanicu. Nekadašnji džinovi nekako su uspeli da je prekriju reljefom. Ponosne figure koračale su po steni, predstavljajući prizore iz drevne istorije džinova u Domaji: dobrodošlicu, zahvalnost, poverenje. Ali zbog vatre slike su izgledale neobično izobličeno i zlokobno.
     Stežući zube, upravio je pogled naniže. Pažnju mu je privukao pokret na dnu prostorije. Sada je video da je u pod bilo urezano nekoliko kanala koji su se ulivali u udubljenje. Prilike obučene kao na-Mhoram-kro prišle su jednom kanalu, noseći dve teške posude, i ispraznile ih u kanal. Tamna tečnost tekla je u šupljinu kao limfa Veselkamena. Skoro istog trenutka Vatrokob je dobila bogatiju boju i potamnela do rubinskog preliva krvi.
     Kovenant se gušio od vreline i neugasivog besa. Srce mu se grčilo u grudima. Progurao se kraj Akasri i Vaina i požurio ka najbližem uglu vrhorukha.
     Ljudi kraj ugla nisu ga primetili; duboka tutnjava plamena pokrila je zvuk njegovih koraka a bili su potpuno usredsređeni. Cimnuo je jednog od njih za rame i otrgao ga od gvožđa. Taj neko bio je viši od njega - oličenje moći i dostojanstva.
     Proderao se pravo u lice pod kapuljačom. "Gde je Santonin?"
     Čovek je odgovorio glasom jedva čujnim kroz urlik Vatrokobi. "Ja sam čitač, a ne istinozborac!"
     Kovenant ga je ščepao za ogrtač. "Šta mu se desilo?"
     "Izgubio je rukh!" proderao se čitač. "Po na-Mhoramovom naređenju pomno smo ga tražili! Da mu je rukh uništen - da je ubijen držeći rukh u rukama - znali bismo za to. Svaki rukh odgovara ovom vrhorukhu, osim ako padne u neznalačke ruke. On ne bi svesno predao nekome rukh. Znači da je savladan i opljačkan. Možda i ubijen. Ne znamo šta je bilo!"
     "Troprste!" Akasri ga je zgrabila za ruku i povukla ka vratima.
     Pustio je da ga izvuče iz Svetog opklona. Obuzela ga je vrtoglavica od vreline i slepilo od divlje nade. Možda je čitač rekao istinu; možda su njegovi prijatelji savladali onog ko ih je zarobio; možda su na sigurnom! Dok je na-Mhoram-kro zatvarala vrata, naslonio se na spoljašnji zid i dahtavo udisao divno sveži vazduh.
     Vain je stajao kraj njega, prazan i oprezan kao i uvek.
     Akasri se zagledala u Kovenanta. "Da se vratimo u tvoje odaje?" upitala je. "Želiš li da se odmoriš?"
     Odmahnuo je glavom. Nije želeo da oda toliku nadu. S naporom je usmerio uskovitlane misli. "Dobro mi je." Udari srca su mu se suprotstasvljali; ali verovao je da ona ne može da razabere takve stvari. "Samo mi objasni. Video sam vrhorukh. Sad mi reci kako radi. Kako se borite protiv Kobi Sunca."
     "Izvlačimo moć iz nje", kratko je odgovorila. "Ako se iz jezera uzme više vode nego što mu donose izvori, jezero će se isprazniti. Tako se opiremo Kobi Sunca.
     Kada je Mhoram stvorio Vatrokob, bila je mala i malo je činila. Ali Klava je rasla iz pokolenja u pokolenje, boreći se za dan kada će se sakupiti dovoljno moći da se zaustavi napredovanje Kobi Sunca."
     Kovenant je promozgao i postavio novo pitanje. "A šta činite sa tolikom moći? Morate negde da je usmerite."
     "Tako je. Koristimo je na mnogo načina, da osnažimo Klavu i nastavimo svoj rad. Kao što si video, mnogo je koriste Jahači, tako da mogu da jašu i deluju na način koji je svakom muškarcu i ženi nedostupan bez ogromne potrošnje krvi. Ostatkom moći održavaju se honji, tako da Kob Sunca nema više moć nad njima. A troši se i na život Veselkamena. Gaje se usevi na gornjem platou - hrane se krave i koze - pokreću se razboji i kovačnice. U ranijim pokolenjima Klava je bila opterećena potrebama i oskudicom. Ali sada cvetamo, Troprste. Ako nas ne zadesi neka nesreća", rekla je značajnim glasom, "nećemo posustati."
     "A sve to postižete ubijajući ljude", zarežao je. "Odakle nabavljate toliku krv?"
     Okrenula je glavu kao da se gadi njegovog pitanja. "Nesumnjivo znaš odgovor na to pitanje", kruto je rekla. "Ako želiš više podataka, pitaj na-Mhorama."
     "I hoću", obećao je. Stanje Svetog opklona podsetilo ga je na to da Klava smatra za zlo sve one stvari koje je on znao da su dobre; a postupci koje su oni zvali dobrim izazivali su mu mučninu. "U međuvremenu mi reci šta na-Mhoram", namerno je sarkastčno izgovorio titulu da bi je iznervirao, "namerava sa mnom. Treba mu moja pomoć. Šta želi da uradim?"
     Očito je bila pripremljena za to pitanje. Odgovorila je bez oklevanja. "Želi da od tebe načini čitača."
     Čitača, ponovio je u sebi. Sjajno.
     "Iz više razloga", nastavila je ravnim glasom. "Razlika između čitanja i istinozbora je mala, ali oštra. Možda bi tvoj beli prsten pomogao da se jaz premosti, dajući Klavi znanje kojim će moći da vodi svoju budućnost. A tvoja moć možda će preovladati u čitavoj oblasti oko Veselkamena i osloboditi je od Kobi Sunca. To nam je nada. Kako budeš stvarao više moći, tako će Kob Sunca slabiti, dopuštajući širenje tvoje vlasti, šireći bezbednost dalje u Domaju. Tako će trud čitavih pokolenja biti sabijen u jedan životni vek.
     To je velika vizija, Troprste, vredna svačijeg života. Veliko spasavanje života i Domaje. Stoga je Gibon na-Mhoram ukinuo naređenje o tvojoj smrti."
     To ga ipak nije ubedilo. Samo ju je napola slušao. Dok je govorila, postao je svestan promene u Vainu. Demonokot više nije stajao potpuno mirno. Okretao je glavu na sve strane, kao da čuje udaljeni zvuk i pokušava da odredi odakle dopire. Crne oči su mu bile usmerene. Akasri je pitala "Hoćeš li odgovoriti, Troprste?" ali Kovenant ju je prenebregao. Iznenada je bio siguran da se Vain sprema na nešto. Iznenadno uzbuđenje odlepilo ga je od zida i pripremilo za sve što bi se moglo desiti.
     Vain je iznenada krenuo duž zakrivljene dvorane.
     "Tvoj saputnik!" iznenađeno i uznenmireno povikala je Akasri. "Kuda je krenuo?"
     "Hajde da vidimo." Kovenant je smesta pošao za Vainom.
     Demonokot se kretao kao da tačno poznaje Veselkamen. Uopšte ne obraćajući pažnju na Kovenanta i Akasri, ni na ljude koje je mimoilazio, promicao je hodnicima i stepeništima, napuštenim dvoranama i trpezarijama; a u svakoj prilici je silazio, napredujući ka temeljima Konaka.
     Akasrina uznemirenost rasla je pri svakom koraku naniže. Ali, kao ni Vain, Kovenant nije obraćao pažnju na nju. Pretražujući sećanje, pokušavao je da pogodi kuda se Vain uputio. Nije uspevao. Uskoro ga je Vain uveo u prolaze gde Kovenant nije ranije bio. Baklje su postajale sve ređe. Povremeno je jedva uspevao da razabere crnog demonokota u potpunoj tami.
     A onda je, bez upozorenja, Vain skrenuo u ćorsokak osvetljen samo svetlošću koja je dopirala sa izvesne udaljenosti iza njih. Kada su ga Kovenant i Akasri sustigli, piljio je u kraj hodnika kao da se ono što traži nalazi iza njega.
     "Šta je bilo?" Kovenant nije očekivao da će Vain uzvratiti; govorio je samo da umanji sopstvenu napetost. "Kuda si pošao?"
     "Troprste", obrecnula se na-Mhoram-kro, "on je tvoj saputnik." Izgledala je uplašeno, kao da nije bila pripremljena za Vainove postupke. "Moraš ga kontrolisati. Mora se ovde zaustaviti."
     "Zašto?" Kovenant je otezao, pokušavajući da je uhvati u nedostatku pažnje i time izmami otkriće. "Šta je tako naročito na ovom mestu?"
     Glas joj se naglo podigao. "Zabranjeno je!"
     Vain je gledao prazan kamen kao da razmišlja. Onda je zakoračio napred i dotakao zid. Tokom dugog trenutka prepipavao je površinu.
     Njegovi pokreti pokrenuli su nešto u Kovenantovom sećanju. Bilo je nečeg poznatog u onom što je Vain činio.
     Poznato?
     Sledećeg časa Vain je dosegao mesto na zidu visoko iznad glave. Istog časa u kamenu su se pojavile crvene linije. Širile su se kao da je potpalio fitilj: začas su ocrtale čitava vrata.
     Vrata su se otvorila, otkrivajući prolaz osvetljen bakljama.
     Da! - uzviknuo je Kovenant u sebi. Kada su on i Penosled pokušavali da prodru u Kletnikov Tabor, džin je našao i otvorio slična vrata vaš kao što je Vain našao i otvorio ova.
     Ali otkuda takva vrata u Veselkamenu? Ni džinovi ni poglavari nisu nikada koristili takve ulaze.
     U iznenadnoj navali strepnje, primetio je Akasrin pokret trenutak prekasno i nije stigao da je spreči. Žurno je izvukla rukh ispod ogrtača i odlila malo krvi na dlanove. Iz trougla je suknula vatra; počela je da izvikuje reči koje nije razumeo.
     Vain je već nestao u prolazu. Pre nego što su vrata stigla da se zatvore, Kovenant je jurnuo za demonokotom.
     Ovaj hodnik savijao se i tekao uporedno sa onim iz kojeg su došli. Bio je dobro osvetljen. Videlo se da ovo mesto nije delo džinova: zidovi, pod, tavanica, sve je bilo suviše grubo. Džinovi nikad nisu tako ovlašno dubili kamen. Nagonski je predosetio da je ovaj tunel prosečen tek posle pada Veća. Načinila ga je Klava za svoje tajne naume.
     Pred njima se odvajao bočni hodnik i skretao levo. Vain je tu skrenuo. Kovenant ga je žurno pratio.
     Demonokot je u deset koraka stigao do masivnih gvozdenih vrata. Bila su zabravljena teškim rezama zabijenim duboko u kamen, kao da je Klava želela da ih zauvek zatvori.
     Pukotine duž metala bile su mutno osvetljene iznutra.
     Vain nije oklevao. Prišao je vratima i našao mesto na kome je ukopao prste u pukotinu. Napeo je ramena i leđa. Od pritiska mu je iz opekotina potekla nova tečnost.
     Kovenant je čuo trčeće korake iza sebe, ali nije se okretao. Zaprepašćenje mu je prikovalo pogled za Vaina.
     Ogromnim naporom, Vain je istrgao vrata iz šarki. Pala su na pod, odzvanjajući kao nakovanj. U talasu sedefaste svetlosti stupio je preko praga.
     Kovenant ga je sledio kao u transu.
     Ušli su u prostranu odaju ispunjenu stolovima i policama do tavanice. Police su bile ispunjene stotinama svitaka, kovčežića, vreća i amajlija. Na stolovima su bila nagomilana žezla, mačevi i desetine talismana. Svetlo je dopiralo iz tri najkićenija kovčežića, postavljena visoko na najdaljem zidu, kao i iz nekoliko predmeta na stolovima. Otupeo od čuđenja, Kovenant je prepoznao sanduče u kome je nekada stajao kril Lorika Zloupokojitelja. Bilo je otvoreno i prazno.
     Piljio je oko sebe, nesposoban da razmišlja, shvata, razume. Trenutak kasnije u sobu su upali Akasri i dvoje ljudi obučenih kao Jahači. Zastali su u mestu, držeći usplamtele rukhove u rukama. "Ništa ne diraj!" proderao se jedan od njih.
     Vain nije obraćao pažnju, kao da je zaboravio da imaju moć kojom bi mu naudili. Pošao je ka jednom od daljih stolova. Tu je našao ono što je tražio: dva široka prstena od tamnosivog gvožđa.
     Kovenant ih je prepoznao više nagonski nego po nekoj osobenosti.
     Krajevi Žezla Zakona.
     Žezlo Zakona, najveći alat Veća poglavara, načinio je Berek Troprst od grane Jedinog drveta. Uništila ga je divlja magija kada je poglavar Kletnik primorao mrtvu Elenu da ga upotrebi protiv Domaje. Banor je poneo vrhove nazad u Veselkamen posle poraza Opakog.
     Pre no što je iko stigao da reaguje, Vain je navukao prstenje.
     Jedan je prevukao preko desne šake. Morao je biti preuzak; ali bez napora mu je skliznuo preko prstiju i čvrsto se priljubio za ručni zglob.
     Drugi je navukao preko levog stopala. Gvožđe je izgledalo elastično. Lako ga je navukao preko risa i pete i smestio oko članka.
     Jahač je jeknuo. Akasri i druga žena suočile su se sa Kovenantom. "Troprste", obrecnula se nepoznata, "ovo ide tebi na dušu. Klavina sakristija je zabranjena za sve. Nećemo dopustiti ovakvo upadanje."
     Kovenant se pribrao od njenog glasa. Vazduh je pucketao od opasnosti. Brzo je razmišljao. "Svo znanstvo poglavara - sve što je nekada pripadalo Veću. Sve je ovde i sve je nedirnuto."
     "Mnogo toga je nedirnuto", ukočeno je rekla Akasri. "Veće je bilo uparloženo. Nešto je i izgubljeno."
     Kovenant ju je jedva čuo. "Prvi i drugi Krug". Pokazao je ka svetlucavim kovčežićima. "I treći? Jesu li našli i treći Krug?" Predviđajući Obred Obesvećenja, Kevin Zemljogub sakrio je sve svoje znanje u sedam Krugova da bi ga sačuvao za buduća Veća; ali u vreme Vrhovnog poglavara Mhorama nađena su samo prva dva i poslednji.
     "Očito", uzvratio je Jahač. "Nije im mnogo pomogao."
     "Pa onda zašto" - Kovenant je uneo u glas sve svoje zgroženo zaprepašćenje - "zašto ga ne koristite?"
     "To je znanstvo koje više ne postoji." Odgovor je imao snagu optužbe. "Pod Kobi Sunca više nema vrednost."
     Pakla mu. Kovenant nije nalazio druge reči za obeshrabrenost koja ga je obuzela. Pakla mu i krvi.
     "Hodi!" Jahačevo naređenje udarilo ga je kao bič. Ali nije bilo upućeno Kovenantu. Sve troje gledali su Vaina. Svi rukhovi goreli su crvenim plamenom, prizivajući moć.
     Vain se pokorio, krećući se kao da se prisetio šta mu je nanelo povredu. Akasri ga je zgrabila za ruku i pokušala da mu skine gvožđe sa doručja; ali metal je bio nesavitljivo gvožđe.
     Mašući rukhovima, sve troje su izveli Vaina iz Sakristije kao da Kovenanta ni nema.
     Pošao je za njima. Iznenadio se kad je video da vode Vaina dalje od tajnih vrata.
     Neko vreme su išli grubim hodnikom. Onda je prolaz oštro skrenuo i ulio se u prostranu salu osvetljenu brojnim bakljama. Vazduh je bio siv od dima.
     Prostreljen šokom, Kovenant je shvatio da je to tamnica.
     Desetine zabravljenih gvozdenih vrata nizalo se duž naspramnih zidova. Ovde se moglo zatvoriti pet stotina ljudi i niko ih nikada ne bi našao bez Vainovih nagona i znanja.
     Dok se Kovenant osvrtao, značaj gneva Jahača prostrelio mu je um. Gibon nije nameravao da mu pokaže ovo mesto.
     Koliko još tajni ima u Veselkamenu?
     Jedan Jahač žurno je prišao vratima i odgurnuo reze. Iza njih se pokazala ćelija taman dovoljno velika za slamaricu.
     Akasri i dvoje Jahača rukhovima su gurnuli Vaina ka vratima.
     Okrenuo se pod dovratkom. Sve troje su podigli vatrenu pretnju; ali nije krenuo ka njima. Bacio je pogled na Kovenanta. Crno lice nosilo mu je izraz preklinjanja.
     Kovenant mu je uzvratio pogled, ne razumevajući. Zar Vain?
     Neprocenjiv dar, rekao je Penosled. Nema cilja osim svog sopstvenog.
     A onda je bilo prekasno. Vrata su se zalupila za Vainom. Jahač je gurnuo reze na mesto.
     Kovenant se besciljno pobunio. Šta hoćete od mene?
     Sledećeg trenutka, između rešetki susedne ćelije promolila se smeđa ruka. Prsti su zagrebli kroz vazduh, očajnički tražeći slobodu.
     Kovenant se naježio od tog pokreta. Razumeo ga je. Jurnuo je ka tim vratima.
     Jahač je viknuo na njega, zabranjujući. Nije ga ni pogledao.
     Kada je stigao do vrata, ruka se povukla, a uz rešetke se priljubilo bezizrazno lice. Pravo u njega piljile su neosetljive oči.
     Od užasa je gotovo izgubio ravnotežu. Zatvorenik je bio haručai - pripadnik Banorovog naroda, čiji je dom visoko u pustoši Zapadnik planina. Nije mogao prevideti čvrsto, tipično lice rase koja čini Krvnu gardu, nije mogao prevideti sličnost sa Banorom koji mu je tako često spasavao život.
     U Andelejnu mu je Banorova sen rekla Izbavi moj narod. Njihova sudbina je užasna.
     Suzbijajući neobični naglasak maternjeg jezika, haručai mu se obratio. "Prapoglavaru Tomase Kovenante, Neverniče i nosioče belog zlata, pozdravljam te. Haručai te se sećaju." Večita ukočenost čitave ličnosti izgledala je nesposobna za pokoravanje. "Ja sam Brin. Hoćeš li nas osloboditi?"
     Tog časa Kovenanta je zavrat pogodilo gvožđe i on se stropoštao u tamu kao bogalj.

     Nesvestica se pretvorila u agoniju, a on ničim nije mogao da je nadvlada. Tokom vremena bolnog kao panika, ležao je gluv i slep. Ali postepeno se tama pretvorila u kišu. Pljusak, prigušen granitom, curio je niz zidove i udarao o pervaze. Zvuk ga je prizvao k sebi. Postao je svestan tkanja ćebadi koja su mu dodirivala kožu. Svestan mrtvila u prstima ruku i nogu, praznine gubitka.
     Setivši se lepre, setio se i ostalog sa jasnoćom koja ga je primorala da pritisne lice na krevet i uplete prste u ćebe pod sobom. Vain. Haručai. Napad Jahača.
     Ona skrivena vrata koja su vodila u Sakristiju i tamnica.
     Ista takva vrata Opaki je ranije koristio u Kletnikovom Taboru. Otkuda takva vrata u Veselkamenu?
     Protresao ga je drhtaj. Prevrnuo se na leđa, mršteći se od pokreta. Zadnji deo vrata bio mu je bolan i ukočen. Ali kosti su bile cele, a oštećenje mišića nije izgledalo trajno.
     Kada je otvorio oči, ugledao je Gibona kako mu sedi kraj kreveta. Na-Mhoramovo blaženo lice bilo je zategnuto, izražavajući brigu; ali u crvenim očima imao je samo pretnju.
     Brz pogled pokazao je Kovenantu da leži u svojoj spavaćoj sobi. Pokušao je da sedne. Oštar bol sevnuo mu je kroz leđa i ramena; ali promena položaja omogućila mu je da pogleda desnu šaku.
     Prsten je još bio tu. Šta god da je Klava nameravala, očito nisu hteli da mu ukradu belo zlato.
     To ga je umirilo. Ponovo je pogledao na-Mhorama i nagonski odlučio da ne poteže pitanje tajnih vrata. Morao je da misli o previše drugih opasnosti.
     "Bez sumnje", rekao je Gibon savršeno otvoreno, "imaš velike bolove u vratu. Proći će. Svarta je primenila ogromnu silu. Već sam je opomenuo."
     "Koliko...?" Glas mu se izgužvao od bola. Jedva je uspevao da govori promuklim šapatom. "Koliko dugo sam ležao?"
     "Sada je podne drugog dana kiše."
     Prokletstvo, zastenjao je Kovenant. Najmanje jedan ceo dan. Pokušao je da proceni koliko je ljudi Klava pobila za to vreme, ali nije uspeo. Možda su ubili Brina... Odbacio je tu pomisao.
     "Akasri", šapnuo je optužujućim glasom.
     Gibon je hladno klimnuo glavom. "Akasri na-Mhoram-in."
     "Lagao si me."
     Na-Mhoram kao da je bio neosetljiv na uvrede. "Možda. Moje namere nisu bile lažne. Došao si u Veselkamen pun neprijateljstva i sumnje. Tražio sam način da umirim tvoje nepoverenje - i da te u isto vreme upozorim ako imaš zle namere. Zato sam ti rekao da je Akasri na-Mhoram-kro. Želeo sam da zadobijem tvoje poverenje. U tome sam bio iskren. Prerušena u na-Mhoram-kro, Akasri je mogla da ti odgovori na mnoga pitanja, a da ti pritom ne preti svojom moći. Verovao sam da je tako zbog tvog ponašanja prema Nemli na-Mhoram-in. Žalim što je ishod bio pogrešan."
     To je zvučalo logično; ali Kovenant je sve odbacio pokretom glave. Istog časa iskrivio je lice od bolnog probada. Mračno mumlajući, počeo je da trlja vrat. Onda je promenio temu, nadajući se da će uznemiriti Gibona. "Šta će vam, do đavola, jedan haručai u onom prokletom zatvoru?"
     Ali na-Mhoram je izgledao otporan na uznemirenost. Prekrstio je ruke i mirno odogovorio. "Želeo sam da ti uskratim to saznanje. I ovako si verovao da imaš dovoljno razloga za nepoverenje. Želeo sam da ne stekneš još takvih razloga dok ne počneš da uviđaš neopozivu važnost našeg rada."
     Gibon je naglo promenio temu. "Troprste, je li te haručai pravilno oslovio? Jesi li zaista Prapoglavar Tomas Kovenant, Nevernik i nosilac belog zlata?"
     "Kakve to veze ima?" zarežao je Kovenant.
     "To ime se često pominje u drevnim legendama. Posle Prvog Izdajnika, Tomas Kovenant je bio najveći od svih Jerotovih slugu."
     "To je smešno." Obeshrabrilo ga je ovo novo izvrtanje istorije Domaje. Ali bio je rešen da izbegne Gibonove zamke. "Kako bih ja mogao da budem taj Tomas Kovenant? Tamo odakle dolazim ovo ime je uobičajeno. Kao i prstenje od belog zlata."
     Gibon je piljio u njega crvenim očima; ali Kovenant nije ni trepnuo. Laž za laž, zarežao je u sebi. Konačno je na-Mhoram morao da prizna: "Ne izgledaš toliko star." Onda je nastavio. "Ali ja sam govorio o haručaiju. Troprste, mi nemamo samo jednog haručaija u zatvoru. Imamo ih ravno šezdeset sedam."
     Šezdeset...! Kovenant nije uspeo da se uzdrži od užasnutog izraza lica.
     "Eto." Gibon je mahnuo rukom ka njemu. "Znao sam da ćeš tako reagovati."
     "Pobogu!" pobesneo je Kovenant. "Trebalo bi da se bojite haručaija! Zar ne znate s kim imate posla?"
     "Ja ih duboko poštujem." Na-Mhoramova tupa smirenost bila je potpuna. "Njihova krv je moćna i dragocena."
     Oni su mi prijatelji! Kovenant se jedva uzdržao da glasno ne krikne. Šta im to radite, tako vam krvavog pakla, prokleti bili!
     "Troprste, znaš da nam je potrebna krv za posao koji radimo", razložno je nastavio Gibon. "Kako Kob Sunca raste, Vatrokob mora takođe rasti da bi joj se oduprla. Daleko smo od vremena kada je narod Domaje bio dovoljan za sve naše potrebe.
     Pre pet pokolenja, kada je Ofin na-Mhoram vodio Klavu, bio je suočen sa propašću našeg sna. Približio se granici onoga što je Domaja mogla da pruži, a to nije bilo dovoljno. Neću ti opisivati njegovo očajanje. Dovoljno je reći da su nam u to vreme - slučajno ili srećom - došli u pomoć haručai."
     Slegnuo je ramenima. "Istina, nisu nameravali da pomognu onako kako sada pomažu. Došla su petorica iz Zapadnik planina, vođeni svojim legendama, tražeći Veće. Ali Ofin nije propustio priliku. Zarobio je svu petoricu.
     Posle nekog vremena, došla su još petorica u potrazi za izgubljenim sunarodnicima. I njih su zarobili. Bili su čvrsti i divlji, ali moć Vatrokobi ih je nadvladala. A kasnije su novi haručai dolazili tražeći izgubljene. Prvo po petorica, pa po desetorica, pa po dvadesetorica, dolazili su u dugim razmacima. To je tvrdoglav narod, i nisu odustajali - iz pokolenja u pokolenje. Zarobljavali smo ih iz pokolenja u pokolenja." Kovenantu se učinilo da vidi tračak čuđenja u Gibonovim crvenim očima. "Kako im se broj povećavao, rasla je i Vatrokob. A niko od njih nije izbegao ni pobegao.
     Najnoviji pohod brojao ih je ravno stotinu - u njihovim očima to je čitava vojska." Gibonove grube reči zvučale su kao iskrenost čistog srca. "Ostalo ih je šezdeset sedam."
     Užas. Od na-Mhoramove priče Kovenanta je obuzela želja za nasiljem. Jedva je uspeo da priguši gnev dok je postavljao pitanje: "I to bi trebalo da me ubedi da ste mi prijatelji?"
     "Ne nameravam da te ubedim u to", odgovorio je Gibon. "Hoću jedino da objasnim, kako bi razumeo zašto sam hteo da ti uskratim to saznanje - i zašto te je Svarta udarila kada si ugledao haručaija. Moraš shvatiti koliko smo bili zabrinuti za svoj rad. Nijedan život - nijedna stotina života - nijedna hiljada - ne znači ništa u poređenju sa životom Domaje. Kob Sunca je neizmerno zlo i moramo neizmerno mnogo trošiti da bismo joj se suprotstavili.
     Takođe hoću da shvatiš da tvoja pomoć - služba tvog belog prstena - obećava izbavljenje Domaje, spasavanje bezbroj života. Da li te naše prolivanje uznemirava? Onda nam pomozi, tako da prestane naša potreba za krvlju. Nema drugog načina da služiš Domaji."
     Kovenant je prostrelio Gibona pogledom. Zasiktao je kroz zube. "Poznavao sam prvog Mhorama. Poslednji put kad sam bio ovde, naterao sam ga da bira između nade za Domaju i života jedne devojčice. Izabrao je devojčicu." Nikakvim rečima nije mogao da izrazi gorčinu koju je osećao. "Vi ste gori od Kobi Sunca."
     Očekivao je da će na-Mhoram uzvratiti; ali Gibon je samo zatreptao. "Znači, istina je da si ti Nevernik?"
     "Da!" prasnuo je Kovenant, odbacujući opreznost i skrivanje. "I neću dozvoliti da istrebite haručaije."
     "Ah", uzdahnuo je Gibon i podigao se na noge, "bojao sam se da će doći do ovoga." Načinio je umirujući gest. "Ne želim da ti naudim. Ali vidim samo jedan način na koji možemo dobiti tvoju pomoć. Pripremiću Klavu za istinozbor. To će otkriti istinu za kojom žudiš. Laži će se pokazati, a srca otvoriti."
     Pošao je ka vratima. "Odmaraj se, Troprste. Jedi - povrati snagu. Idi kuda želiš. Samo te molim da izbegavaš Sakristiju i zatvor dok ono što se isprečilo među nama ne bude razrešeno. Poslaću po tebe kada istinozbor bude pripremljen." Ne čekajući odgovor, izišao je iz odaja.
     Istinozbor, frknuo je Kovenant. I unutrašnji glas mu je zvučao kao kreštanje. Naravno, pobogu!
     Ne obraćajući pažnju na bol u vratu, zbacio je ćebad i pošao u susednu sobu u potrazi za hranom.
     Na stolu je stajao novi poslužavnik. Soba je bila zatvorena zbog kiše, a vazduh je zaudarao na dim. Sada čudno uveren da Klava neće pokušati da ga otruje ili drogira, navalio je na hranu, gutajući je da umiri svoj prazni gnev. Ali nije ni dotakao bocu sa meteglinom; nije želeo ništa što bi mu otupelo opreznost i usporilo reflekse. Osećao je da će Gibonov istinozbor predstavljati krizu i nameravao je da je preživi.
     Osećao je duboku potrebu da napusti odaje i lunja Veselkamenom, odmeravajući napetost i odlučnost u ogromnom Konaku. Ali nije to učinio. Sa pravom gubavačkom disciplinom, seo je na jednu od stolica, pružio noge na drugu, položio bolni vrat na naslon i primorao sebe da miruje. Opuštao je telo mišić po mišić, izgladio čelo, umirio puls, u naporu da postigne usredsređenost i smirenost neophodne da bi bio spreman.
     Uznemiravala su ga lica: Linden, Sunder, Brin. Brin je nosio neosetljivi izraz istovetan Banorovom. Linden je izgledala napeto, ne zbog ozbiljnosti izbora nego iz straha. Zatvorio je um pred njima, kako ga ne bi zaslepio sopstveni bes. Umesto toga počeo je da razmišlja o tajnim vratima koja je otkrio Vain.
     Mogao je da oseti kako se duboko u njemu odgovor probija ka površini. Ali još je bio sputan predrasudama. Ipak, i sama njegova blizina izvlačila mu je graške znoja strepnje. Nije bio spreman za laž koju je predstavljao.
     Laž. Posegnuo je ka toj pomisli, pokušao da obuhvati njeno značenje. Ali u umu je imao troprste, nedovoljne ruke.
     Poskočio je od kucanja na vratima. Prostrelio ga je bol u vratu; kapi znoja poprskale su pod.
     Pre nego što je stigao da ustane, vrata su se naglo otvorila i u sobu je upala Nemla.
     Proseda kosa zamršeno joj je visila oko bledog lica. Stezala je rukh kao da hoće da ga udari, ali na njemu nije bilo plamena. Oči su joj bile pune slomljene iskrenosti.
     "Laž!" jeknula je. "Lagali su me!"
     Skočio je da je pogleda preko stola.
     Za trenutak je tražila reči, nesposobna da izrazi ogromno negodovanje običnim govorom. A onda je iz nje provalilo. "Ovde su! Santonin - i tvoji sadruzi! Svi su tu!"
     Kovenant je ščepao sto da ne bi pao.
     "Dvoje Kamendolaca i strankinja. U zatvoru." Isprekidano je disala od besa. "Videla sam Santonina, tamo gde nije mislio da će ga iko videti. Na-Mhoram me je otvoreno slagao!
     Pritisnula sam Santonina. Otkrio mi je istinu - zato smo ja i ostali poslati tebi u susret. Učtivost! Ne da te dopratimo, ne. Nego da osiguramo da ga ne uhvatiš. Stigao je u Veselkamen drugog dana sunca plodnosti. Jedan dan pre nas!"
     Jedan dan? Nešto u Kovenantu počelo je da urliče. Jedan dan?
     "Da te nisam zaustavila - da si nastavio da hodaš kroz noć - našao bi ga pre zore. Prošao je blizu mene."
     Gušeći se od užasa, Kovenant je zamahnuo rukom i srušio poslužavnik sa stola. Kameno posuđe se izlomilo; meteglin je pljusnuo po podu. To ga je umirilo. "Nemla." Bio je nepravedan prema njoj. Povratio je kontrolu nad sobom i svojim ciljem; ali nije mogao da zauzda glas. "Odvedi me kod Gibona."
     Zurila je u njega. Užasnula se od tog zahteva. "Moraš da bežiš. U opasnosti si."
     "Odmah." Morao je da se kreće, da počne nešto kako se drhtaj u grudima ne bi proširio na noge. "Odmah me vodi kod njega."
     Malo je oklevala, a onda oštro klimnula glavom. "Dobro. To je u redu." Naglo se okrenula i izišla iz sobe.
     Jurnuo je za njom, obuzet gnevom. Vodila ga je naniže, u srce Veselkamena, putevima kojih se sećao. Silazak je bio dug, ali izgledalo je da se brzo kreću. Kada je ušao u poznati hodnik osvetljen bakljama na jednom kraju, prepoznao je mesto na kome su poglavari Veća imali svoje privatne odaje.
     Prostrano, okruglo dvorište na koje je hodnik izlazio bilo je isto i nije bilo isto kao što ga se sećao. Pod je bio od sjajnog granita, gladak kao da su ga uglačali vekovi upotrebe i čišćenja. Tavanica se dizala visoko iznad poda, a duž zidova su u pravilnim razmacima bili poređani otvori kanala preko kojih su ostali delovi Konaka bili u vezi sa odajama postavljenih oko dvorišta. Sve se to slagalo sa njegovim sećanjima. Ali svetlo je bilo potpuno drugačije. Poglavarima nisu trebale baklje; sam pod svetleo je od Zemne moći. Po starim pričama, kamen je Žezlom zakona osvetlio sam Kevin Zemljogub. Ali to osvetljenje - toliko važno za toplinu i odanost Veća - sada je nestalo. Baklje koje su ga zamenile izgledale su avetinjski i oskudno u poređenju sa tim.
     Ali Kovenant nije imao ni vremena ni pažnje za mozganje o iščezlom čudu. Čitava Klava se okupila u središtu dvorane. Svi su imali spremne rukhove; a na-Mhoramovo žezlo ih je sve nadvisivalo. Okrenuli su se na zvuk Kovenantovih koraka. Svima su lica bila zaklonjena kapuljačama.
     U središtu njihovog prstena stajala je kamena ploča nalik na nadgrobnu. Za nju je teškim gvozdenim lancima bio prikovan čovek.
     Haručai.
     Kada je Kovenant ušao ispred Nemle i prišao krugu, prepoznao je Brina.
     "Troprste", rekao je na-Mhoram. Kovenant je prvi put razabrao uzbuđenje u Gibonovom glasu. "Istinozbor je spreman. Sada ćeš dobiti odgovor na sva pitanja.









19. ISTINOZBOR
     Proročke vibracije u Gibonovom glasu zaustavile su Kovenanta. Visoka kupola odaje bila je tamna, jer svetlo baklji nije dopiralo do nje; Jahači su stajali na mrtvom podu kao na dnu ambisa. Zaklonjena kapuljačama, lica su im mogla biti i pragrdanska; samo je bela koža na rukama pokazivala da pripadaju ljudskom rodu dok su pripremali rukhove za vatru. Santonin je verovatno bio među njima. Delić Kamena Zlozemlja iz Kamenmoći Drvograda po svoj prilici je bio sakriven negde unutar kruga. Gibonov glas otkrio je Kovenantu da se Klava nije okupila ovde njegove dobrobiti radi.
     Stao je. Odjeci besa odzvanjali su u njemu kao novi glas stalnog ruganja. Nagonski je stegao troprstu šaku oko burme, ali nije se povukao. Progovorio je dubokim režanjem. "Šta ste, pakla mu krvavog, učinili sa mojim prijateljima?"
     "Istinozbor će pružiti odgovor." Gibon je bio spreman i gladan. "Jesi li rešio da rizikuješ istinu?"
     Brin je zurio u Kovenanta. Lice mu je bilo bezizražajno; ali čelo mu se presijavalo od znoja. Naglo je zategao okove, tvrdoglavo i uzaludno se trudeći da prekine lance.
     Nemla nije ušla iz hodnika. "Pazi se, Troprste!" šapatom ga je upozorila. "Ovde vlada zlo."
     Osetio je snagu njenog upozorenja. I Brin se trudio da ga upozori. Za trenutak je oklevao, ali haručai ga je prepoznao. Brinov narod je nekako očuvao predanje o Veću i o drevnim ratovima protiv Izopačenja - istinito predanje, a ne iskrivljenu verziju. A Kovenant je video Banora među Mrtvima na Andelejnu.
     Trudeći se da uspostavi samokontrolu, zakoračio je u krug i prišao ploči. Za trenutak je položio dlan na Brinovu mišicu. Onda se suočio sa na-Mhoramom.
     "Pusti ga."
     Na-Mhoram nije neposredno odgovorio, nego se obratio Nemli. "Nemla na-Mhoram-in", rekao je, "ti ne učestvuješ u ovom istinozboru. Hoću da se udaljiš."
     "Ne." U glasu joj je pucketao bes. "Bio si neiskren sa njim. Ne zna kakav izbor čini."
     "Svejedno", tiho je počeo Gibon, a onda izgubio smirenost i proderao se. "Odlazi, smesta!"
     Za trenutak se opirala. Vazduh u dvorani bio je vlažan od sučeljenih nauma. Gibon je podigao žezlo kao da će je udariti. Na kraju je odbijanje kruga postalo prejako za nju. Progovorila je sa dubokom gorčinom. "Troprstu sam obećala bezbednost njegovih saputnikla. Veoma je pogrešno da na-Mhoram prikaže obećanje jednog na-Mhoram-ina u tako lošem svetlu." Naglo se okrenula i otišla niz hodnik.
     Gibon ju je zaboravio kao da je prestala da postoji. Ponovo je pogledao Kovenanta i progovorio. "Nema moći bez krvi." Kao da nije mogao da suzbije ogromno uzbuđenje. "A za istinozbor je potrebna moć. Zato je haručai ovde. Prolićemo ga da odgovorimo na tvoja pitanja."
     "Ne!" prasnuo je Kovenant. "Već ste ih dovoljno pobili."
     "Moramo imati krv", rekao je na-Mhoram.
     "Onda ubijte nekog od vaših prokletih Jahača!" Kovenant je pobledeo od besa. "Nije me briga šta ćete uraditi! Samo poštedite haručaija!"
     "Kako želiš." Gibon je zvučao likujući.
     "Prapoglavaru!" kriknuo je Brin.
     Kovenant je pogrešno razumeo upozorenje. Skočio je unazad, dalje od ploče - pravo u ruke Jahača iza sebe. Ščepali su ga i uhvatili za ruke. Dva noža blesnula su brže nego što bi stigao da se zaštiti.
     Oštrice su mu zasekle oba doručja.
     Dve crvene pruge linule su mu pred očima, pred dušom. Krv je poprskala pod. Zaseci su bili duboki, dovoljno duboki da ga polako ubiju. Pao je na kolena, užasnuto zureći u njih. Pulsirajući potočići potekli su mu niz ruke do lakata. Krv je kapala sa laktova, razlivajući njegov bes po kamenu.
     Jahači su oko njega počeli da pevaju. Sa rukhova im se dizao purpur; vazduh je postao pun skerletne moći.
     Klečao je u krugu, bespomoćan. Bol u vratu ga je paralisao. Bodež potpune strepnje probo mu je kičmu i prikovao ga na mestu gde je klečao. Krik krvi nemo se prolamao kroz njega.
     Gibon mu se približavao, crn i zanesen. Vrhom žezla dodirnuo je lokvu krvi i počeo da izvlači pravilne crvene linije oko Kovenanta.
     Kovenant je posmatrao, ukočen kao simbol očaja, kako ga na-Mhoram okružuje trouglom od sopstvene krvi.
     Pesma se pretvorila u reči koje je bio primoran da razume.

     Moć u krvi i krv u plamenu:
     vizije su u istinozboru;
     duboke kao Veselkamen,
     čine vreme i gnev za znamen.

     Vreme nestaje, mesta takođe
     ništa ne može tiho da prođe.
     Krv razotkriva laž i probleme;
     reči istine nikad ne zaneme."

     Kada je Gibon završio trougao, povukao se i podigao žezlo, a ono je zaplamtelo rumenim i talasavim ognjem.
     A u Kovenantu je eksplodirala vizija.
     Nije izgubio svest o sebi. Vatre oko njega postale su sumornije i opasnije; ruke su mu bile teške kao vodenični kamenovi; pesma je pulsirala kao njegovo prenapregnuto srce. Ali iza zidova koje je video i kamena koji je poznavao njihali su se drugi prizori, nazirala su se druga saznanja i razdirala mu um.
     Isprva je sve bilo u haosu, neprozirno. Prikaze su proletale kraj kamene ploče i Jahača, upadale i nestajale iz vidnog polja tako grozničavo da nije stizao da ih razume. Ali kada im se predao, kada je pustio da ga zapljusnu u srcu vrtoglavice, neke su postale jasnije.
     Kao tri udara pesnice prepoznao je Linden, Sundera i Holian. Bili su zatvoreni u ćelijama. Linden je ležala na slamarici, ukočena i bleda kao smrt.
     Sledećeg trenutka slike su nestale. Uz trzaj koji ga je protresao do srži, haos je počeo da se dovodi u žižu. Pred njim se pojavilo Žezlo zakona. Video je mesta: Veselkamen opkoljen vojskom Opakog; Kletnikov Tabor kako se survava u more; vode Zlatosinja kako se otvaraju da prime Lorikov kril. Video je lica: mrtvu Elenu u zanosu i užasu; Vrhovnog poglavara Mhorama kako koristi kril da ubije Besomukovo telo; Penosleda kako se srećno smeje pravo u lice sopstvenoj smrti. A iza svega toga video je Žezlo zakona. Kroz sve, sadržano u svemu, Žezlo. Uništeno nehotičnim plamenom divlje magije kada je mrtva Elena bila primorana da ga upotrebi protiv Domaje.
     Klečeći kao samoubica u krvavom trouglu, prikovan za kamen gvozdenim bolom, dok mu je krv tekla iz ruku, Kovenant je video.
     Žezlo zakona. Uništeno.
     Koren svega što mu je trebalo da zna.
     Jer Žezlo zakona stvorio je Berek Troprst kao oruđe koje će služiti i podržavati Zakon. Načinio ga je od grane Jedinog drveta kako bi mogao da usmeri Zemnu moć u odbranu zdravlja Domaje, kao podršku prirodnom redu stvari. A pošto Zemna moć predstavlja snagu tajanstva i duha, Žezlo se pretvorilo u ono čemu je služilo. Ono je bilo Zakon; Zakon ovaploćen u Žezlu. Oruđe i svrha su se pretvorili u jedno.
     A Žezlo je uništeno.
     Taj gubitak oslabio je svaku nit Zakona. Ključna podrška je nestala i Zakon je oslabio.
     Iz tog semena nikli su i Kob Sunca i Klava.
     Postali su jedno, zajedno dostigli vlast nad Domajom, zajedno bujali.
     Posle uništenja Kletnikovog Tabora, Veće poglavara stolećina je napredovalo u Veselkamenu. Predvođeni prvo Vrhovnim poglavarom Mhoramom, a onda njegovim sledbenicima jednako posvećenim i punim ideala, Veće je izmenilo stremljenja i smisao svoje službe. Mhoram je shvatio da znantstvo sadržano u Sedam Krugova, znanje koje je za sobom ostavio Kevin Zemljogub, sadrži u sebi sposobnost da se izopači. Bojeći se novog Obesvećenja, okrenuo je leđa tom znanstvu, bacio kril u Zlatosinj i počeo potragu za novim načinima korišćenja i služenja Zemnoj moći.
     Vođena takvom odlukom, Veća su pokolenjima posle njega koristila i služila, čineći čuda. Trotgard je odbnovljen i ozdravljen. Sve drevne šume - Grimerdor, Morinmos, Džinove šume, Garotin čestar - toliko su nabujale da je Kaeroil Divogornik, Šumnik Gartinog čestara, poverovao da mu je posao konačno završen i dozvolio je sebi da umre; i čak i najmračnije drveće izgubilo je veći deo neprijateljstva prema narodima Domaje. Sve ratom uništene pustare duž Domajinog Sunovrata, između Planine Groma i Kolosa Oborine, vraćene su u život. Izopačenost Sarangravske ravnice je umanjena; i mnogo je učinjeno na obnavljanju Ubojnih Zaravni.
     Tokom dvadeset stoleća Veće je služilo zdravlju Domaje u miru i plodnosti. Konačno su Poglavari počeli da veruju da se poglavar Kletnik nikada neće vratiti, da je Kovenant potpuno zbrisao Opačiju sa lica Zemlje. Raj kao da im je bio na dohvat ruke. Tako uvereni u mir, setili su se Vrhovnog poglavara Mhorama i odlučuili da promene titule kako bi označili svitanje novog doba. Vrhovni poglavar je prekršten u na-Mhorama; Veće su nazvali Klavom. Nisu videli granice lepoti koju će postići. Nisu imali nikoga ko bi im rekao da su prelako postigli sve što su postigli.
     Jer Žezlo Zakona je uništeno. Klava je bujala delom zbog toga što je stara strogost Zakona, čvrstina koja je odgovarala ceni plaćenoj za lepotu naručenih stvari, bila umanjena; a oni nisu bili svesni opasnosti.
     Kada su našli treći Krug, nisu više tražili znanje. Tokom stoleća postali su slepi i izgubili su način kojim bi saznali da je čovek koji je prvi prozvan na-Mhoramom, koji je promenio Veće u Klavu, zapravo Besomuk.
     Jer kada je Kovenant porazio Opakog, sveo ga divljom magijom i smehom na toliko bedan duh da više nije bio ni telesan, Opaki nije umro. Opačija nije umrla. Bežeći od uništenja svog Tabora, Kletnik se sakrio u okrilje jedine moći dovoljno jake da isceli čak i njega: same Zemne moći.
     A to je bilo moguće jer je Žezlo bilo uništeno. Zakon koji ga je ograničavao i opirao mu se od stvaranja Zemlje bio je oslabljen; i on je mogao da istrajava pod njim dok je prikupljao novu snagu, novo postojanje. A dok je istrajavao, on je i izopačavao. Kada je dostigao položaj, Zakon se razboleo.
     Prvi ishod opadanja bio je veliko olakšavanje rada Veća; ali svaki uspeh osnaživao je poglavara Kletnika, a sva njegova snaga trošila se na povećanje zaraze. Polako je povio Zakon po svojoj volji.
     I njegovi Besomuci su se oporavili kao i on; a on nije delovao neposredno protiv Domaje sve dok samadhi Šeol nije prodro u Veće, počeo izopačavanja i dok nekoliko pokolenja na-Mhorama, svaki lukavo vođen samadhijem u sebi, nije dovelo Klavu pod okrilje poglavara Kletnika.
     Zavet Mira polako je zanemaren; ciljevi Klave polako su se izmenili. I zato je Klava, kada je načinila novi zatvor i Sakristiju, napravila onakva vrata kakva su Besomuci viđali u Kletnikovom Taboru. Legende o poglavaru Kletniku pretvorile su se u priče o Jerotu, kako bi objasnile Kob Sunca i prikrile udeo poglavara Kletnika u njoj.
     Delajući u potaji, tako da je Klava uvek imala mnogo neizopačenih članova - kao što je Nemla, koja je poverovala u Besomukove laži, pa su zato bili iskreni u službi - samadhi Šeol je stvorio oruđe Opakom, dovoljno zlo da propoveda prolivanje krvi, dovoljno čisto da bude ubedljivo. Tek tada je poglavar Kletnik dopustio da njegov rad bude uočljiv.
     Jer Žezlo zakona je bilo uništeno i on je držao uzde prirode. Postepeno, pomalo jačajući tokom stoleća, nametnuo je svoju mržnju Domaji, izopačio Zemnu moć u Kob Sunca. To je mogao da učini zato što je Klava postala nesposobna da uspostavi ikakvu istinsku odbranu. Vatrokob nije nikakva odbrana i nikad nije ni bila. Predstavljala je samadhijevo sredstvo da počini dalje uticaje. Prolivanje krvi radi umirivanja Kobi Sunca samo ju je činilo snažnijom. Tako je poglavar Kletnik izazivao povećanje Kobi Sunca bez ikakve cene po sebe.
     A sve to, uvideo je Kovenant dok mu se krv produbljivala oko kolena, učinjeno je kao priprema za jednu stvar, vrhunac i završni udarac Kletnikove lažljivosti: prizivanje belog zlata u Domaju. Poglavar Kletnik je želeo da dođe u posed divlje magije; i učinio je Domaji ono što je učinio Džoani, tako da Kovenant nije imao nikakav krajnji izbor osim predaje.
     Gubitak Žezla objašnjavao je zašto je Kovenantovo prizivanje bilo onako organizovano. Ranije su sva prizivanja bila delo Zakona i izvodio ih je onaj ko je imao Žezlo. Tek kada je bio blizu smrti od gladi i zmijskog otrova i kada je Zakon Smrti prekršen, prizivanje je postalo moguće i bez Žezla. Zato je ovaj put Opaki bio primoran na ozbiljne korake kako bi se dočepao Kovenanta. Bilo mu je potrebno određeno mesto, određena bol, trougao od krvi, sloboda izbora i smrti. Da je ijedan od tih uslova nedostajao, prizivanje bi zakazalo i poglavar Kletnik bi ostao da nanosi zlo Domaji i Zemlji bez nade da postigne krajnji cilj - uništenje Svoda Vremena. Tek uništenjem Svoda moći će da pobegne iz zatvora Vremena. Samo divljom magijom mogao je da dostigne slobodu i moć da rasprostre svoju mržnju protiv Tvorca preko čitavih nebesa kosmosa.
     Ali prizivanje nije zakazalo, i Kovenant je umirao. Sada je shvatio zašto je Gibon izbacio Nemlu iz dvorane. Da je doživela ovu viziju istine, možda bi je gnev naveo da podigne pobunu među neizopačenim Jahačima; jer i Gibon je bio Besomuk.
     Sada je razumeo šta se desilo sa Kolosom Oborine. On je bio otelotvorenje drevnih šuma, podignut na Domajinom Sunovratu da ih brani od Besomuka; a Kob Sunca je uništila šume, gaseći volju drveća koja je milenijumima podržavala taj kameni monolit.
     Razumeo je kako je Kaer-Kaveral doveden u Andelejn propadanjem Morinmosa - i zašto je poslenji Šumnik osuđen na propast. Moć Šumnika je u osnovi izraz Zakona, kao što je Andelejn zapravo suština Zakona; a Kob Sunca je izopačenje kojem se Kaer-Kaveral može odupirati, ali ga ne može pobediti.
     Razumeo je šta se desilo sa Ranihinima, ogromnim konjima, i sa Ranjanima koji su ih služili. Videći zlo Kobi Sunca u najranijim danima, i Ranihini i Ranjani su prosto pobegli iz Domaje, putujući na jug duž obala Mora Novorođenog Sunca u potrazi za bezbednijim pašnjacima.
     Sve to mu je dolazilo u mahovima, u blescima vizija preko središnje činjenice stanja u kome se nalazi. Ali bilo je i stvari koje nije video; tamno prostranstvo u kome mu je Kaer-Kaveral dotakao um: izmaglica koja bi mu objasnila svrhu Vainovog postojanja; praznina koja je sadržala razlog što je Linden odabrana za Domaju. Obuzeo ga je gubitak: uništenje Domaje koju je voleo; sve neizmerno zlo Kobi Sunca i Klave bili su njegova krivica, njegovo delo.
     Nije imao odgovor na logiku svoje krivice. Žezlo Zakona bilo je uništeno - a uništio ga je on. Divlja magija mu je planula iz prstena da bi mu spasla život; moć koja nadmašuje sve izbore ili ograničenja uništila je Žezlo, tako da od njega nije ostalo ništa sem okova za krajeve. Tim činom zaslužio je smrt. Malaksalost usled gubitka krvi izgledala je dolično i poželjno. Puls mu se usporavao kao da će stati. Bio je kriv, bez prava na odbranu, i nije imao srca da nastavi sa životom.
     Ali u umu mu se javio glas:
     Prapoglavaru. Bio je to glas bez zvuka, posezanje iz uma u um. Dopirao je od Brina. Nikada ranije nije čuo umogovor haručaija; ali prepoznao je govornika po usmerenosti Brinovog pogleda. Moć istinozbora omogućavala je stvari koje se inače ne bi mogle desiti.
     Neverniče. Tomase Kovenante.
     Nevernik, odgovorio je u sebi. Da. Ja sam kriv. To je moja odgovornost.
     Moraš se boriti.
     Slike pred njim ponovo su se uskovitlale ka haosu.
     Odgovoran. Da. Na moju dušu. Nije mogao da se bori. Kako ijedan čovek može da pomisli na suprotstavljanje Obesvećenju čitavog sveta?
     Ali krivica je bila glas Klave, Jahača i Besomuka koji je počinio sve te strahote. Brin je zatezao okove kao da će radije iskidati sopstvene tetive nego da prihvati poraz. Linden je još ležala u tamnici, onesvešćena ili mrtva. A Domaja... oh, Domaja! Da umre nebranjena!
     Bori se!
     Negde duboko u sebi našao je snagu za psovke. Zar nisi ništa više od gubavca? Čak ni gubavci ne moraju da se predaju.
     Vizije su se kovitlale kroz vazduh. Skerletno svetlo počelo je da bledi kada je Gibon priveo istinozbor kraju.
     Stani! Još su mu trebali odgovori: kako da se bori protiv Kobi Sunca; kako da obnovi Zakon; kako da razume otrov u sebi; kako da ga izleči. Mahnito je tragao po prikazama, boreći se da dovede u žižu ono što mu je potrebno.
     Ali nije mogao. Nije više video ništa sem razjapljenih rana na zglobovima, isticanja sopstvene krvi koja se opasno smanjivala. Jahači su uklonili istinozbor ispred njega pre nego što je stekao najbitnije znanje. Umanjivali su svoju moć - ne, nisu je umanjivali, nego su je menjali, prevodeći je u nešto drugo.
     U ubeđivanje.
     Sada je mogao da ih oseti, zbir volja koje su mu pritiskale vrat otpozadi, naređujući mu da odbaci otpor, da skine prsten i preda ga pre no što umre. Zagasito je goreo ka njemu sa svih strana; svi rukhovi su plamteli prinudom. Predaj prsten. Spusti ga. Pre nego što umreš. Znao je da to nije deo namera poglavara Kletnika, nego Gibonova pohlepa; samadhi Šeol je želeo belo zlato za sebe.
     Prsten!
     Brinov umoglas jedva je bio čujan:
     Neverniče! Sve će nas ubiti!
     Sve, očajno je pomislio. Šezdeset sedam haručaija. Vaina, ako uspeju. Sundera. Holian. Linden.
     Domaju.
     Predaj prsten!
     Ne.
     Odbijanje mu je bilo tiho i sitno, kao prvi talasić prethodnik cunamija.
     Neću dozvoliti ovo.
     Neizmerni bes i potreba nagomilavali su mu se negde iza obala svesti, rastući naviše kao moćno more.
     Um mu je sad bio slobodan od svega osim od bespomoćnosti i odlučnosti. Znao je da ne može da prizove u spas divlju magiju. Trebao mu je pokretač; ali Jahači su držali svoju moć iza njegovih leđa, van domašaja. A u isto vreme njegova potreba bila je ogromna. Zasekli su mu doručja da ga polako ubiju, ali uspeće samo ako on ne spreči krvarenje, ne odbrani se.
     Nije nameravao da umre. Brin ga je vratio k sebi. Bio je više od običnog gubavca. Nikakva podlost neće ga primorati da podnese takvu sudbinu. Ne. Ima i drugih odgovora na krivicu. Ako ne bude mogao da ih nađe, stvoriće ih iz srži sopstvenog bića.
     Boriće se.
     Sada.
     Cunami je udario. Gnev je eksplodirao u njemu kao ludilo otrova.
     Oganj i srdžba upili su mu sav bes. Trougao i volja Klave raspali su se i nestali.
     U njemu je besnela oluja gneva. Iz prstena mu je eksplodiralo divlje srebro.
     Belina mu je bleštala na desnoj pesnici. Žestoko zračenje pokrivalo mu je ruku kao da mu je telo čista moć. Crveni vazduh zahvatio je požar.
     Klavu je obuzeo strah. Jahači su počeli da se zbunjeno dovikuju. Gibon je izvikivao naređenja.
     Kovenant je za trenutak ostao nepomičan. Prsten mu je goreo kao jedina bela baklja među crvenim rukhovima. Svesno je doveo moć na desno doručje; uobličujući vatru voljom, zaustavio je isticanje krvi i zatvorio ranu od noža. Blesak srdžbe zasušio je i zatvorio ranu. Onda je upravio divlju magiju na levo doručje.
     Tolika usmerenost dala je Gibonu vremena da organizuje odbranu. Kovenant je osetio Jahače kako hitaju ka njemu, prizivajući plamen na rukhovima, ali nije ga bilo briga. Otrov u njemu nije priznavao nikakvo protivljenje i nikakvu cenu. Kada su mu se zglobovi zacelili, odvažno se podigao na noge i stao uspravno kao da nije izgubio nimalo krvi i kao da je nedodirljiv.
     Njegova sila ustalasala je vazduh u odaji. Zračila mu je iz čitavog tela kao da su mu same kosti postale ispunjene plamenom.
     Pred njim je stajao Gibon. Besomuk je mahao žezlom toliko nabijenim vrelinom i moći da je gvožđe vrištalo. Mlaz crvene zlobe urliknuo je ka Kovenantovom srcu.
     Kovenant ga je zagasio pokretom ramena.
     Jedan od Jahača zavitlao mu je u leđa rasplamsali rukh.
     Divlja magija pretvorila je metal u paru još na pola leta.
     Kovenantov gnev pretvorio se u ushićenje, divljaštvo van svih ograničenja. U trenutku gneva koji je potresao samu utrobu Veselkamena, divlja magija je eksplodirala.
     Jahači su popadali, vrišteći. Vrata na prolazima gornjih nivoa su izetela iz šarki. Vazduh je šištao kao sprženo meso.
     Gibon je zaurlao naređenja koja Kovenant nije čuo, poslao luk smaragdnog svetla preko dvorane i iščezao.
     Pod teretom sile pod je počeo da sija kao srebrna magma.
     Negde iz zbrke razbijenog istinozbora čuo je smeh poglavara Kletnika.
     Taj zvuk mu je samo pojačao gnev.
     Kada se osvrnuo, video je tela na sve strane. Samo je jedan Jahač ostao na nogama. Kapuljača mu je bila zbačena, otkrivajući izobličeno lice i pomahnitale oči.
     Kovenant je nagonski osetio da je to Santonin.
     U ruci je držao komad kamena koji se pušio kao zeleni led i pritiskao ga na rukh. Iz njega je eksplodirala čista smaragdna zlokobnost.
     Kamen Zlozemlja.
     Kovnant nije imao ograničenja, nikakvu kontrolu. Nalet sile je bacio Santotina na udaljeni zid, pretvorio mu odeću u pepeo, ogolio mu pocrnele kosti.
     Kamen se slobodno otkotrljao i ostao da leži, pulsirajući kao bolesno srce na blistavom podu.
     Kovenant je posegnuo plamenom i privukao Kamen. Stegao ga je troprstom šakom. Penosled je umro da bi Kamen Zlozemlja bio uništen.
     Uništen!
     Pećinu je potresao nemi udar - zeleni krik satrt srebrom. Komad Kamena nestao je u pari i gnevu.
     Uz užasni zvuk lomljave, pod se raspukao od zida do zida.
     "Neverniče!"
     Jedva je čuo Brina.
     "Prapoglavaru!"
     Okrenuo se i začkiljio kroz vatru ka haručaiju.
     "Zatvorenici!" kriknuo je Brin. "Klava drži tvoje prijatelje! Proliće živote da ojačaju Vatrokob!"
     Krik je prodro kroz Kovenantov divlji zanos. Klimnuo je glavom. Jednim pokretom uma rastrgao je Brinove okove.
     Brin je smesta skočio sa ploče i pojurio iz dvorane.
     Kovenant ga je pratio u plamenu.
     Na kraju hodnika haručai je naleteo na tri Jahača. Rukhovi su im planuli. Kovenant je zavitlao srebro na njih, porušio ih i pretvorio im rukhove u ugljevlje.
     On i Brin pohitali su kroz prolaze Veselkamena.
     Brin je vodio; znao je kako da nađe skrivena vrata tamnice. Ubrzo su stigli do ulaza koji su načinili Besomuci. Kovenant je prizvao vatru da razbije vrata; ali pre nego što je stigao da udari, Brin je pljesnuo pravu tačku na nevidljivom dovratku. Ocrtana crvenilom, kapija se otvorila.
     U tunelu ih je čekalo pet Jahača. Bili su spremni za borbu; ali Brin je jurnuo na njih tako neobuzdano da su im prvi udarci promašili. Začas je oborio dvoje. Kovenant je zbrisao ostalo troje i pošao za Brinom, trčeći ka zatvoru.
     Tamnica nije imala drugu odbranu; Klava nije imala vremena da organizuje još Jahača. Ako je još živ, Gibon će verovatno radije povući snage nego da rizikuje gubitke koji bi obogaljili Klavu. Kada su Brin i Kovenant banuli u zatvor i zatekli ga praznog, Brin je smesta skočio ka najbližim vratima i počeo da povlači reze.
     Ali Kovenant je pobesneo od moći, divlje magije koja je zahtevala upotrebu. Odgurnuo je Brina u stranu i oslobodio eksploziju od koje se zaljuljao sam granit Veselkamena. Uz prodorni vrisak metala, vrata na svim ćelijama su pootpadala sa dovrataka i stropoštala se na pod, stravično odzvanjajući.
     Smesta su se pojavile desetine haručaija, spremnih za borbu. Deset ih je pojurilo da brani ulaz u tunel; ostatak se rasuo ka ostalim ćelijama, tražeći druge zatvorenike.
     Pojavilo se desetak ljudi Domaje - Kamendolaca i Drvograđana - kao da su ošamućeni čudom izbavljenja.
     Vain je sporo izišao iz ćelije. Kada je ugledao Kovenanta i njegovu besnu vatru, na licu mu se raširio osmeh, osmeh čoveka koji razume šta Kovenant radi. Pakleni osmeh.
     Dvojica haručaija pridržavala su Sundera. Oblar je imao veliku oteklinu oko vrata, kao da je skinut sa vešala, i izgledao je iscrpljeno. Nemo je zurio u Kovenanta.
     Holian je sama izišla iz ćelije, bleda i uplašena. Sklanjala je pogled od Kovenanta kao da se boji da ga pozna. Kada je videla Sundera, pohitala je ka njemu i bacila mu se u naručje.
     Kovenant je nepomično stajao, žudeći za Linden. Vain se cerio kao zvuk smeha poglavara Kletnika.
     A onda su Brin i još jedan haručai izneli Linden u hodnik. Mlitavo im je ležala u rukama, mrtva ili onesvešćena, u transu dubljem od svakog sna.
     Kada ju je Kovenant ugledao, ispustio je urlik koji je otkidao gromade sa tavanice i drobio ih sve dok vazduh nije bio pun prašine.
     Nije mogao da se zaustavi sve dok se Brin nije proderao da je Linden živa.









Treći deo: SVRHA









20. POHOD
     Napustio je zatvor i svoje sadruge, jer nije mogao da podnese pogled na neprobojne košmare koji su se kovitlali po Lindeninom licu. Ona se nije bojala njegove lepre. Podržavala ga je u svakoj krizi. Ovo je bila posledica. Niko nije mogao da je probudi. Ležala je ukočena kao u katatoniji i sanjala užase.
     Pošao je ka visoravni, jer je morao da nađe nekakvu nadu.
     Mahnitost njegove moći već je počela da se okreće protiv njega. Vainov osmeh progonio ga je kao odjek užasa i podsmeha. Ni spasavanje iz Kamenmoći Drvograda nije bilo drugačije od ovoga. Koliko je ljudi pobio? Nije mogao da kontroliše moć. Moć i otrov kontrolisali su njega.
     Ipak, nije otpustio divlju magiju. Veselkamen je još bio pun Jahača. Video ih je da trče preko krajeva dugačkih hodnika, pripremajući se za odbranu ili za protivnapad. Nije imao dovoljno krvi u žilama da se održi bez vatre iz prstena: kada jednom odbaci moć, biće nesposoban da se zaštiti. Moraće da veruje u haručaije da spasu i njega i njegove prijatelje, a i ta pomisao donosila mu je gorčinu. Banorov narod platio je ogromnu cenu u njegovo ime. Kako da im dozvoli da mu ponovo služe?
     Koliko je ljudi pobio?
     Rasipajući plamen kao suze, penjao se kroz nivoe Veselkamena ka visoravni.
     A Brin je hodao kraj njega kao da se već posvetio njegovoj službi. Negde je našao ogrtač i prebacio ga Kovenantu preko ramena. Nevernik ga je namestio pokretom ramena, jedva ga primetivši. Pomogao mu je u zaštiti od šoka gubitka krvi.
     Trebala mu je nada. Istinozbor mu je dao mnogo; ali sva saznanja bledela su pred šokom od Lindeninih patnji i pred rastućim samooptuživanjem zbog onog što je učinio svojom moći. Nije znao da je toliko sposoban za ubijanje. Nije mogao da se suoči sa zahtevima novog saznanja bez barem neke nade.
     Nije znao kuda drugde da krene sem na Zlatosinj. Tu je preostala Zemna moć još bila dovoljno snažna da mu obezbedi vodu, čak i kad je Domaja ležala pod suncem pustinje. Tu je u dubinama jezera ležala oštrica.
     Lorikov kril.
     Nije ga želeo za oružje. Želeo ga je jer je predstavljao alternativu, oruđe moći koje bi se moglo pokazati dovoljno lako za rukovanje da ga poštedi daljih oslanjanja na prsten.
     A želeo ga je, jer je Vainov osmeh nastavljao da mu se vrti po glavi. U tom osmehu video je Vainove tvorce, podla i okrutna stvorenja kojih se sećao. Lagali su Penosleda. Vainova svrha nije osobito poželjna. Neprijateljska je. Kovenant je video Vaina kako ubija, video je sebe kako ubija i znao je istinu.
     A Lorik, Kevinov otac, prozvan je Zloupokojiteljem. On je stvorio kril da obuzda zlo Vainovih predaka. Možda će kril delovati i na Vaina.
     I to je bio oblik nade. Kovenantu je trebala nada. Kada je stigao do otvorene visoravni, blistavilo moći učinio je noć tamnom i opasnom kao Vainovo crno telo.
     Niko nije mogao da probudi Linden. Bila je uhvaćena u stegu stravičnog košmara i nije mogla da se oslobodi. Kakvo zlo joj je naneseno?
     I koliko je ljudi pobio? On, koji se zarekao da više nikada neće ubijati i nije održao taj zavet. Koliko?
     Zaslepila ga je sopstvena vatra; nije video zvezde. Nebesa su zjapila nad njim kao usud gubavca. Kako čovek bez obične ljudske osetljivosti može i da pomisli da kontroliše divlju magiju? Divlja magija koja uništava mir. Bio je utrnuo, pun otrova i bespomoćan.
     Obavijen srebrom nalik na novo ovaploćenje Kobi Sunca, prelazio je preko bregova ka Zlatosinju. Talasasto zemljište prikrivalo je jezero; ali znao je put.
     Brin je ćutke išao kraj njega. Haručai kao da se spremio da podrži šta god je Kovenant nameravao. Krvni gardisti su na isti način služili i poglavarima. Takvo prihvatanje stajalo ih je dve hiljade godina bez ljubavi, sna i smrti. A stajalo ih je i izopačenja; kao i Penosled, Banor je bio prisiljen da gleda kako mu se narod pretvara upravo u ono što su mrzeli. Kovenant nije znao kako da prihvati Brinovu nemu ponudu. Kako da rizikuje ponavljanje sudbine Krvne garde? Ali bila mu je potrebna, a nije znao ni kako da je odbije.
     A onda ga je ugledao: Zlatosinj - kako leži ugnežden među bregovima. Savršeno ravna površina odražavala je njegovo srebro u crnoj noći; voda je izgledala kao otkos divlje magije okružen, gotovo ugušen, crnom kiselinom pragrdana. Živo belilo od kojeg je Vain počeo da se smeši. Ali Kovenantova moć je jenjavala; izgubio je previše krvi; reakcija na ono što je učinio bila je prejaka. Oteturao se, ukočenih kolena, do obale i primorao sebe da ostane osvetljen samo još malo.
     Vatra i tama zapljuskivale su ga iz vode. Jednom se okupao u Zlatosinju; ali sada je bio suviše nečist da bi dotakao predvorje Zemne moći. A nije znao ni koliko je voda duboka. Vrhovni poglavar Mhoram bacio je kril u nju u znak vere u budućnost Domaje. Sigurno je verovao da će nož ostati van domašaja. Kovenant nikako ne bi uspeo da zaroni toliko duboko. A nije mogao ni da zamoli Brina za to. Strepeo je od značenja Brinove pratnje; nije mogao da se prisili da ičim pokaže aktivno prihvatanje njegove službe. Kril je izgledao tako dalek kao da nikada nije ni postojao.
     Možda sve ovo nikada i nije postojalo. Možda je on samo izbezumljen, a Vainov osmeh je plod njegovog ludila. Možda je, zapravo, već mrtav, sa nožem u grudima, a ovo je pakao koji je lepra stvorila za njega.
     Ali kada je začkiljio kroz plamteće srebro i duboku noć, ugledao je slab odraz iz dubina. Kril. Odgovarao je na njegovu moć kao što je reagovao kada ga je prvi put probudio. Prošlo buđenje neizbežno je dovelo do Elenine smrti i prekršenja Zakona smrti. Za trenutak se uplašio, uplašio se oštrice i težine krivice koju je ona značila. Voleo je Elenu... ali divlja magija je bila gora. Otrov je bio gori. Nije mogao da ih kontroliše.
     "Koliko...?" Glas mu je raskinuo tišinu nakupljenu u grlu. "Koliko sam ih pobio?"
     Brin je hladno odgovorio iz noći. "Dvadeset jednog, Prapoglavaru."
     Dvadeset jednog? Pobogu!
     Za trenutak je pomislio da će mu se tetive duše raskinuti, da će mu se zglobovi izmestiti. Ali tog časa mu je ogroman mlaz moći prostrelio grudi, a beli plamen suknuo je ka nebesima.
     Zlatosinj je ponovio blesak. Čitava površina jezera iznenada je zaplamtela. Oganj se dizao u kovitlacu; jezerska voda pretvorila se u vir. A iz središta vira podigao se blistavo beli zrak u odgovor na njegov poziv.
     Nosio je na sebi kril. Sijao je, blistav i neoskrnavljen, u srcu jezera - dugački, dvosekli bodež sa prozirnim draguljem usađenim u spoj balčaka i oštrice. Iz dragulja je dopiralo svetlo, odražavajući Kovenantovu vatru kao da su dragulj i prsten braća. Noć se povukla od zračenja, njegove moći i visokog plamena Zlatosinja.
     Kril je još bio van domašaja. Ali Kovenant sada više nije oklevao. Kovitlac vode i plamena govorio mu je stvari koje je mogao da razume: vrtoglavica i paradoks; srce postojanosti u središtu suprotnosti. Otvorio je ruke pred vatrom i zakoračio u jezero.
     Zemna moć ga je podržavala. Plamen koji je odgovarao na njegov plamen vrteo se oko njega i kroz njega i nosio mu težinu. Lebdeći kao treptaj senke kroz srebro, hodao je ka središtu Zlatosinja.
     Onako oslabljen, osećao je da će ga vatra izbaciti van sebe, da će ga svesti na trunke smrtnosti i baciti ga u prazno nebo. Kril je izgledao mnogo stvarniji od njega samog; gvožđe bremenitije značenjem od njegovih kostiju. Ali kada je stao kraj njega i uhvatio ga, podigao mu se u rukama i izvio naviše, ostavljajući blistavi trag kroz noć.
     Prigrlio ga je na grudi i okrenuo se nazad ka Brinu.
     Sada se slabost sklopila oko njega. Više nije mogao da drži upaljenu moć. Volja mu je popustila stisak i spala. Plamen Zlatosinja smesta je počeo da se povlači.
     Ali jezero ga je i dalje podržavalo. Zemna moć pružila mu je taj dar kao što je nekada obdarila očajanjem Bereka Troprsta na padinama Planine Groma. Pridržavala ga je i nije ga pustila dok se nije u tami stropoštao na obalu.
     Noć je ležala oko njega i u njemu. Nije video ništa sem tame, kao da su mu oči spaljene. Čak i sjaj dragulja kao da nije pružao osvetljenje. Lišen moći, više nije mogao da drži kril. Postao mu je vreo u rukama, dovoljno vreo da nadraži nerve koji su još bili živi. Ispustio ga je na tlo, gde je ostao da sija kao poslednji delić svetla na svetu. Nemo je klekao kraj njega, leđima okrenut Zlatosinju kao da ga je ponizio. Osećao se potpuno sam u čitavoj Domaji i nesposoban i za sebe samog.
     Ali nije bio sam. Brin je otcepio komad tunike - odeće načinjene od žućkaste tkanine nalik na pergament - i obmotao njome kril da bi ga mogli držati. Za trenutak je nežno položio ruku na Kovenantovo rame. "Hodi, Prapoglavaru", tiho je rekao. "Klava će pokušati da udari na nas. Moramo poći."
     Pošto je blistanje krila prigušeno, tama je postala potpuna. Kovenantu je to bilo kao melem, okrepljenje posle mučenja moći. Prijalo mu je i želeo je da ga umiruje zauvek. Ali znao je da Brin govori istinu. Da, dahnuo je. Moramo da idemo. Pomozi mi.
     Kada je podigao glavu, ugledao je zvezde. Svetlucale su kao da ih samo lepota može utešiti zbog usamljenosti. Mesec je izlazio. Bio je gotovo pun.
     Kroz tišinu i mesečinu, Kovenant se podigao na noge i počeo da vuče svoju iscrpljenost nazad ka Veselkamenu.
     Posle nekolilko koraka prihvatio je teret krila od Brina i zadenuo ga za pojas. Toplota mu je tamo počivala kao uteha od samoprezira koji mu je grčio stomak.
     Spotičući se od umora, kretao se ne znajući kako je uopšte uspeo da stigne tako daleko od Veselkamena. Brin mu je pomagao, pridržavao ga kada zatreba i puštao ga da sam ide kada je mogao. Posle nekog vremena, koje je promicalo kao isečci bunila, stigli su do pregdorja i ulaza u na-Mhoramov Konak.
     Pred tunelom koji je vodio naniže u Veselkamen čekao ih je jedan haručai. Kada se Kovenant nesigurno zaustavio pred njim, haručai se naklonio; Brin ga je predstavio. "Prapoglavaru, ovo je Cer."
     "Prapoglavaru", rekao je Cer.
     Kovenant je zažmirkao u njega, ali nije mogao da odgovori. Kao da mu više nije ostalo reči.
     Cer mu je bezizražajno pružio kožnu mešinu.
     Prihvatio ju je. Kada ju je otvorio, prepoznao je miris meteglina. Smesta je počeo da pije. Iscrpljenom telu očajnički je trebala tečnost. Očajnički. Spustio je mešinu tek kada ju je ispraznio.
     "Prapoglavaru", progovorio je Cer, "Klava se okuplja oko Vatrokobi. Mi ih napadamo, a oni ne ulaze u borbu - ali u rukama im je ogromna moć. Još četvorica haručaija su ubijena. Izveli smo sve zatvorenike iz Veselkamena. Staramo se o njima koliko možemo, ali nisu bezbedni. Klava ima moć da nam povije umove ako odluči da to učini. Naučili smo to iz iskustva. Moramo da bežimo."
     Da, promrmljao je Kovenant u sebi. Da bežimo. Znam. Ali kada je progovorio, mogao je da izgovori samo jednu reč. "Linden...?"
     Cer je odgovorio, ne trepnuvši: "Probudila se."
     Kovenant nije shvatio da je pao sve dok se nije našao u Brinovim rukama. U prvi mah nije uspevao da ispruži noge, ali meteglin mu je pomogao. Polako je premestio težinu i ponovo se uspravio.
     "Kako...?"
     "Prapoglavaru, trudili smo se da je probudimo." Napor da savlada ritam maternjeg jetzika kako bi govorio sa Kovenantom učinio je da mu glas zvuči potpuno bezizražajno. "Ali ležala je kao mrtva i nismo uspevali da je povratimo. Poneli smo je iz Konaka, ne znajući šta drugo da učinimo. A tvoj crni saputnik..." zastao je, pitajući za ime.
     "Vain", rekao je Kovenant, gotovo se gušeći od sećanja na njegov osmeh. "On je pragrdan."
     Blago mrštenje obrva pokazalo je Cerovo iznenađenje; ali nije glasno kazao šta misli. "Vain", nastavio je, "neko vreme je nepokretno stajao. Ali iznenada se približio Linden Averi, Odabranoj." Kovenant se nejasno setio da su haručai sigurno već razgovarali sa Sunderom i Holian. "Ne znajući ništa o njemu, trudili smo se da ga sprečimo. Ali odgrunuo nas je u stranu kao da nismo ovo što jesmo. Klekao je kraj Odabrane i položio dlan na nju. Smesta se probudila."
     Kovenantu se grlo grčilo od ječanja nerazumevanja i užasa; ali Cer je nastavio. "Čim se probudila, kriknula je i pokušala da pobegne. Nije nas poznala. Ali tvoji saputnici Kamendolci su je umirili. Pa ipak", kratka stanka odala je Cerovu nesigurnost, "Vain još nije završio. Prapoglavaru, naklonio se pred njom - on, koji ne haje za haručaije i koji je gluv za sve reči. Položio joj je čelo pred noge.
     To ju je prepalo. Požurila je u naručje Kamendolcima. Ni oni ne poznaju tog Vaina. Ali bili su spremni da je brane ako zatreba. On je ustao, stao i još stoji, ne obraćajući pažnju ni na šta, kao čovek uhvaćen u zamku Klave. Kao da više nije svestan prisustva Odabrane, ni bilo kojeg drugog muškarca ili žene."
     Cer nije morao da izgovori sledeću misao; Kovenant ju je jasno razabrao u njegovim nepomičnim očima.
     Ne verujemo tom Vainu.
     Ali Kovenant je ostavio pitanje Vaina za kasnije. Kril mu je bio topao, prislonjen uz stomak; i nije imao vremena za zbunjenost. Put se jasno otvarao pred njim, jasan još od kako je upio značenje istinozbora. A Linden se probudila. Vratila mu se. Sada će sigurno moći da ostane pribran dovoljno dugo da pokrene svoje naume.
     Ipak je odvojio vreme za još jedno pitanje. "Kako je ona?"
     Cer je ovlaš slegnuo ramenima. "Gledala je u lice Izopačenju. Ipak, razumno razgovara sa Kamendolcima." Zastao je, a onda nastavio. "Ona je tvoj saputnik. Ti si nas spasao od strašne sudbine. Dok smo živi, ni njoj ni ostalim tvojim sadruzima niko ničim neće nauditi." Pogledao je Brina. "Ali ona nas je upozorila na Besomuka. Prapoglavaru, svakako moramo da bežimo."
     Besomuk, pomislio je Kovenant. Gibon. Da.
     Šta joj je učinio? Košmari na njenom licu još su mu bili pred očima. Šta joj je to đubre učinilo?
     Bez reči se uspravio i kruto pošao ka tunelu za Veselkamen.
     Put je bio dug; ali meteglin i tama su ga podržavali. Vainov osmeh ga je podržavao. Demonokot ju je probudio? Kleknuo je pred nju? Mora da su pragrdani slagali Penosleda. Hamakov rysh sigurno je pogrešio ili je prevaren. Je li se Vain, zapravo, naklonio Gibonovom uticaju na nju?
     Šta joj je to đubre učinilo?
     Ako je Kovenant ranije i sumnjao u svoj naum, ili u sebe, sada je bio siguran. Nikakva Klava, ni razdaljina, ni nemogućnost neće mu se isprečiti na putu.
     Prolazio je naniže kroz grad, nalik na besnu kletvu. Naniže kraj haručaija koji su izviđali grad i pazili na Jahače. Naniže do kapija i prolaza pod kulom stražarom. Već je ubio dvadeset jednog čoveka; osećao je da više nema razloga da se boji za sebe. Strahovao je za svoje saputnike; a kletve su bile upućene Opakom. Naum mu je bio jasan.
     Dok je išao kroz tunel, dvadesetak haručaija se okupilo oko njega kao počasna straža. Nosili su zalihe koje su pronašli u Veselkamenu - za zatvorenike u bekstvu.
     Sa njima je izišao kroz razvaljenu kapiju u noć.
     Ispod njega, na kamenoj padini podbrežja, gorela je velika vatra. Oštro ocrtana na gustoj džungli u pozadini, plamtela je uz glasno pucketanje, boreći se sa kišom natopljenim zelenim drvetom kojim su je haručai podsticali. Žuto svetlo obuhvatalo je sve zatvorenike, braneći ih od tame.
     Mogao je da vidi grupu Kamendolaca i Drvograđana nesigurno okupljenih kraj vatre. Haručai su se muvali po čitavom prostoru, pripremajući prtljag, donoseći još drveta iz džungle, držeći stražu. Vain je nepokretno stajao među njima. Sunder, Holian i Linden sedeli su zbijeni kao da se uzajamno teše.
     Video je samo Linden. Bila mu je okrenuta leđim. Jedva je primetio da su se svi Brinovi ljudi okrenuli ka njemu i spustili na jedno koleno, kao da su ga najavile nečujne trube. Sa tamnom citadelom koja se uzdizala iza njega, ukočeno je pošao ka Lindeninim leđima kao da namerava da joj padne pred noge.
     Sunder ga je primetio i brzo se obratio Linden i Holian. Kamendolci su skočili i okrenuli se ka Kovenantu kao da im donosi vesti o životu i smrti. I Linden je ustala, ali sporije. Na izobličenom licu mogao je da joj vidi samo bol. Ali njene oči su ga poznale. Potresao ju je drhtaj nalik na hitnju. Kovenant nije mogao da je zaustavi. Jurnuo je ka njoj, zagrlio je i zagnjurio joj lice u kosu.
     Haručai su se vratili svojim poslovima.
     Za trenutak mu je uzvratila zagrljaj kao da mu je zahvalna. Onda se odjednom ukočila. Mršavo, izmučeno telo mučilo joj se u njegovom zagrljaju. Pokušao je da progovori, ali nije mogao, nije mogao da olabavi čvorove u grudima. Kada je probala da se povuče od njega, pustio ju je; i još nije mogao da progovori.
     Nije ga gledala u oči. Pogled joj je lutao po njemu dok nije dospeo do stare poderotine nasred majice. "Ti si bolestan."
     Bolestan? Za trenutak nije mogao da je razume. "Linden...?"
     "Bolestan." Glas joj je klizio niz usne kao krv. "Bolestan." Krećući se kao da je ošamućena gnušanjem ili bolom, okrenula mu je leđa. Skljokala se na zemlju, pokrila lice dlanovima, počela da se njiše napred-nazad. Čuo je njen tihi šapat. "Bolestan. Bolestan."
     Mislila je na lepru.
     Taj prizor mu je gotovo iscedio svu snagu. Da je uspeo da smogne glas, zajecao bi. Šta ti je to đubre uradilo? Ali dospeo je predaleko i imao je previše odgovornosti. Podržao ga je pritisak krila. Savlađujući se kao da je i sam nedodirljiv, pogledao je Sundera i Holian.
     Izgledali su zgroženi Lindeninom reakcijom. "Prapoglavaru", počeo je Sunder nesigurno, a onda je zaćutao. Otok oko vrata delovao mu je bolno; ali nije obraćao pažnju na to. Bore od dugog mrštenja izbrazdale su mu čelo kao da je uhvaćen između besa i straha, drugarstva i strahopoštovanja i da očekuje da mu Kovenant sve to razjasni. Micao je vilice kao da žvaće reči koje ne zna kako da izgovori.
     "Prapoglavaru", rekla je Holian umesto njega, "ona je nekako stašno povređena. Ne znam kako, jer Gibon na-Mhoram joj je rekao 'Tebi ne smem da naudim'. Ipak, neki bol je muči." Njeno bledo lice preklinjalo je Kovenanta da oprosti Linden.
     Tupo se upitao otkuda eh-zublji tolika hrabrost. Bila je jedva starija od devojčice i kao da su je često užasavale opasnosti sa kojima se suočavala. Ipak, imala je nešto u sebi - bila je paradoks straha i odvažnosti; i govorila je kada Sunder nije mogao.
     "Otkupio si naše živote od na-Mhorama", nastavila je, "ne znam koliko te je to stajalo. Ne znam kako da posmatram toliku moć kao što je ti imaš. Ali okusila sam prinudu Jahača i zarobljeništvo u Klavi. Zahvaljujem ti iz dubine srca i molim te da mi pružiš priliku da ti služim."
     Služiš...? Kovenant je zastenjao. Kako da ti dopustim da mi služiš? Ne znaš šta se spremam da učinim. Ipak, nije mogao da je odbije. Negde tokom stalne borbe potrebe i ubeđenja već je prihvatio službu haručaija, iako je njihovo pravo na otpust bilo gotovo četiri hijade godina starije od njenog. Držeći se ukočeno uspravan, jer je znao da će se slomiti ako se sagne, postavio je jedino pitanje koje je mogao da izgovori u potpunom nedostatku hrabrosti. "Jeste li vas dvoje dobro?"
     Pogledala je Sundera i njegov vrat. Kada je klimnuo glavom, odgovorila je za oboje. "Nije to ništa. Malo gladi i straha. Navikli smo na takve stvari. Osim toga", nastavila je odlučnije, "dobili smo mnogo više od samih života. Haručai mogu da čine čuda." Pokazala je trojicu ljudi koji su stajali u blizini. "Prapoglavaru, ovo su Kail, Stel i Harn." Sva trojica su se naklonila.
     "Kada su nas izveli iz zatvora, bila sam zadovoljna što sam živa. Ali haručai nisu bili zadovoljni." Posegnula je pod ogrtač i izvukla mali bodež i lianar. "Tragali su po čitavom Veselkamenu i našli mi ovo. Isto tako su Sunderu vratili njegov nož i Sunčev Kamen." Sunder je potvrdio. Kovenant se odsutno začudio novoj bliskosti koja je dozvoljavala Holian da govori u Sunderovo ime. Koliko toga su zajedno prošli? "Kako je moglo da se desi", nastavila je Holian, "da Domaja zaboravi haručaije?"
     "Ne znaš ništa o nama", uzvratio je onaj po imenu Harn. "Mi ne znamo ništa o vama. Ne bismo znali da treba tražiti vaše stvari da nam nije Nemla na-Mhoram-in kazala šta su vam oduzeli."
     Nemla, pomislio je Kovenant. Da. U trenutku mu se razjasnio još jedan delić novostečenog nauma. "Brine." Noć kao da se zgušnjavala oko njega. Sunder i Holian su se stopili sa njom. "Nađi je. Reci joj šta nam treba."
     "Nju?" odsutno je upitao Brin. "Šta nam to treba?"
     Sve dok nije razumeo pitanje, Kovenant nije primetio da gubi svest. Izgubio je suviše krvi. Tama je sa svih strana puzala ka vrtoglavici. Iako je strašno želeo da se sruši, terao je sebe kletvama dok nije uspeo da ponovo podigne glavu i otvori oči.
     "Nemla", promuklo je rekao. "Reci joj da nam trebaju honji."
     "Da, Prapoglavaru." Brin se nije pomakao, ali nekoliko haručaija napustilo je vatru i lakim pokretima pošlo naviše ka kuli-stražari.
     Neko je predao Kovenantu činiju meteglina. Iskapio ju je, pokušao da silom izbistri vid i zatekao sebe kako zuri u Vaina.
     Demonokot je stajao blago povijenih ruku, kao da je spreman da počini nepredvidive stvari. Crne oči zurile su u prazno; jezivi osmeh iščezao mu je sa crnih usana. Ali i dalje je nosio okove sa Žezla Zakona - jedan na desnoj ruci, drugi na levoj nozi. Opekotine koje je dobio pre dve noći gotovo su se sasvim zacelile.
     Kao čovek zahvaćen prinudom... Je li to u pitanju? Je li Klava odgovorna za Vaina? Pragrdani služe Klavu? Koliko daleko se proteže zlo na-Mhorama? Vainovo crnilo uklapalo se u noć. Kako je probudio Linden? I zašto? Kovenant je želeo da pobesni na demonokota. Ali i on je ubijao - bez kontrole i čak bez oklevanja. Nedostajala mu je čestitost da razabere Vainove namere. Nosio je suviše krvi na rukama.
     A premalo u žilama. Posrtao je. Svetlo logorske vatre kao da se sužavalo oko njega. Ostalo mu je tako malo vremena...
     Slušaj, pokušao je da kaže. Evo šta ćemo učiniti. Ali nije uspeo da ispusti nikakav zvuk.
     Potražio je rukom Brinovo rame. Pomozi mi. Moram da izdržim. Još samo malo.
     "Kovenante."
     Lindenin glas povukao ga je nazad u žižu. Stajala je pred njim. Nekako je uspela da se iščupa iz unutrašnjeg kruga. Pretraživala ga je pogledom. "Učinilo mi se da vidim..." gledala je njegovu potpuno zamršenu bradu ko da ju je to sprečavalo da ga ranije prepozna. Onda joj je pogled zapeo za debele, crvene ožiljke na njegovim doručjima. Kroz zube joj se oteo oštar uzdah.
     Smesta ga je zgrabila za podlaktice i privukla ga na svetlo. "Bila sam u pravu. Izgubio si krv. Mnogo krvi." U njoj se probudilo lekarsko znanje. Proučavala ga je, procenjujući pogledom i dodirom u kakvom je stanju. "Treba ti transfuzija."
     Sledećeg trenutka shvatila je koliko su ožiljci sveži. Pogledala ga je u lice. "Šta su ti učinili?"
     U prvi mah nije mogao da odgovori. Istinozbor je bio suviše svež; nije se osećao sposoban da podnese odgovor koji je zahtevala.
     Ali ona je pogrešno razumela njegovo ćutanje. Lice joj se izobličilo od užasa. "Zar si...?"
     Njen užas iščupao ga je iz ukočenosti. "Ne. Ne to. To su oni učinili. Biće mi dobro."
     Izraz joj je omekšao od olakšanja, ali nije mu spuštala pogled sa lica. Tražila je reči kao da joj sukobljena osećanja sputavaju grlo. Konačno je uspela da promuklo progovori. "Čula sam te kako vičeš. Gotovo smo se oslobodili." Pogled joj je izgubio usmerenost i okrenuo se ka unutra. "Neko vreme sam bila spremna da prodam dušu - samo da te ponovo čujem kako vičeš." Ali sećanja su je naterala da ponovo pobegne napolje. "Reci mi..." počela je, boreći se da bude stroga, kao da joj je to najvažnije. "Reci mi šta se desilo."
     Odmahnuo je glavom. "Dobro mi je." Šta je drugo mogao da kaže? "Gibonu je trebala krv. Nisam imao prilike da odbijem." Znao je da bi trebalo da objasni, da bi svi njegovi sadruzi trebalo da znaju šta je naučio tokom istinozbora. Ali nije imao snage.
     Kao da je želeo da ga spase od potrebe za govorom, oglasio se Brin. "Prapoglavarov život bio je ugrožen tokom istinozbora. Ipak, uspeo je da se isceli pomoću divlje magije."
     Na te reči Lindenin pogled je potamneo. Nečujno je pomerila usne. Isceljen? Pogled joj je pao na njegov stari ožiljak ispod prosečene majice. Oporavljena odlučnost koja ju je izvukla iz zatvorenosti kao da je bila spremna da se slomi. Oči su joj preplavili gubici koje Kovenant nije mogao ni početi da razume. Okrenula se od njega i zaronila lice u noć. "Onda ti nisam potrebna."
     Holian je pružila ruke ka njoj. Linden ju je zagrlila oko vrata kao dete i zagnjurila joj lice na rame.
     Kovenant nije reagovao. Jedino je pritisak besa i bola stajao između njega i tame. Nije mogao da se pokrene, jer bi pao. Šta ti je to đubre učinilo?
     "Prapoglavaru", oglasio se Brin, "ne smemo više da odlažemo. Na-Mhoram nije mrtav. Klava će nas sigurno uskoro napasti."
     "Znam." Kovenantovo srce uzalud je dozivalo. Linden! Vrele pruge samoprebacivanja lile su mu iz očiju; ali glas mu je bio nepokolebljiv. "Ići ćemo čim Nemla stigne." Nije sumnjao da će Nemla doći. Nije imala izbora; već je izdala Klavu zbog njega. Već je suviše mnogo ljudi učinilo odveć mnogo za njega.
     "To je dobro", odgovorio je Brin. "Kuda ćemo poći?"
     Kovenant se nije pokolebao. Bio je siguran šta treba da učini. Njegovi Mrtvi su ga pripremili za ovo. "Da nađemo Jedino drvo. Napraviću novo Žezlo Zakona."
     Svi koji su ga čuli naglo su zaćutali. Holianino lice bilo je obuzeto nerazumevanjem. Sunder se namrštio kao da želi da govori ali ne nalazi prave reči. Grupa Kamendolaca i Drvograđana nepomično je stajala. Vain nije pokazao ni trunku interesovanja. Ali oči haručaija su blistale.
     "Drevni kazivači", polako je rekao Brin, "pričaju da su poglavari, čak i u Kevinovo vreme, imali predanje o Jedinom drvetu od kojeg je načinjeno Žezlo zakona. Prapoglavaru Kovenante, nameravaš odvažan poduhvat. Ali kako ćeš tražiti Jedino drvo? Nemamo nikakva znanja o njemu."
     Nikakva znanja, bezbojno je dahnuo Kovenant. To je već pretpostavio. Južno od Domaje leži beživotna Siva Pustinja. Na severu je duga zima Visova Severnika za koju kažu da je nesavladiva. A na zapadu, gde žive haručai, nema znanja o Jedinom drvetu. To je prihvatio. Da je Berek išao na zapad u potrazi za Jedinim drvetom, sigurno bi sreo Brinov narod. Odgovorio je s naporom. "Nemam ni ja. Ali ići ćemo na istok. Ka Moru." Tamo odakle potiču džinovi. "Da pobegnemo od Klave. Posle toga... ne znam."
     Brin je klimnuo glavom. "To je dobro. To će haručai učiniti. Kail, Stel, Cer, Harn, Hergrom i ja ćemo učestvovati u tvom pohodu, da štitimo tebe i tvoje saputnike. Četrdesetorica će se vratiti našem narodu, da im predaju znanje koje smo stekli." Glas mu je postao oštriji. "I da razmotre naš odgovor na razbojništva ove Klave. Ostali će otpratiti Kamendolce i Drvograđane do njihovih domova - ako je takva pomoć poželjna."
     Lica devetoro oslobođenih ljudi Domaje smesta su potvrdila spremnost da prihvate Brinovu ponudu.
     "Drevni kazivači mnogo govore o džinovima - o njihovoj odanosti i smehu i o njihovoj smrti", nastavio je Brin. "Rado ćemo pogledati njihov dom i More koje su voleli."
     Sada, pomislio je Kovenant. Ako namerava da odbije haručaije, da izbegne zavisnost od njih i odgovornost za njih - ponovo posle četiri hiljade godina - sada je trenutak. Ali nije mogao. Više nije mogao da stoji bez Brinove potpore. Zar nije dovoljno loše, jeknuo je u sebi, što sam ja taj koji je uništio Žezlo? Što sam otvorio vrata Kobi Sunca? Zar moram i ovo da nosim? Ali haručai su mu trebali i nije mogao da odbije.
     Za trenutak se noć zanjihala; ali osetio je ruke na grudima i Sundera kako stoji pred njim. Oblar je podigao glavu, otkrivajući povređeni vrat, kao da je tom povredom zaslužio odgovor. Oči su mu odražavale plamen kao da pružaju uvid u njegov rastrgani um.
     "Kovenante", rekao je pridavljenim glasom, koristeći to ime umesto titule Prapoglavara, kao da hoće da prodre kroz strahopoštovanje i moć i obrati se i ljudima iza sebe. "Daleko sam putovao u tvoje ime i putovaću i dalje. Ali ispunjen sam strahom. Eh-zublja predskazuje sunce boleština - posle samo dva dana sunca kiše. Oslobađajući nas, naškodio si Klavi. A sada se Kob Sunca ubrzava. Možda si im naneo toliku štetu da Klava više ne može da ublažava Kob Sunca. Možda si doveo Domaju u ogromnu opasnost."
     Kovenant je čuo ličnu molbu u Sunderovom pitanju; ali neko vreme mu je nedostajala postojanost da bi odgovorio. Sunderove sumnje nanosile su mu bol i slabile ga. Život mu je istekao iz žila i mišići više nisu mogli da ga održavaju. Čak i toplina krila zataknutog za pojas stopila se sa opštom iscrpljenošću. Ali Sunder mu je bio prijatelj. Oblar se već previše žrtvovao za njega. Pretražujući po sopstvenoj nesigurnosti, dao mu je prvi odgovor koji je našao.
     "Na-Mhoram je Besomuk. Kao Marid."
     No, Sunder nije bio zadovoljan. "To je i Linden Averi rekla. Ipak, Klava je ublažavala Kob Sunce radi Domaje, a sada je to slabljenje prestalo."
     "Ne." Negde duboko u sebi Kovenant je otkrio trunku snage. "Klava ne ublažava Kob Sunca. Koristili su je da naude Domaji. Hranili su je krvlju. Stolećima su služili poglavara Kletnika."
     Sunder je piljio u njega; lice kao da mu je bilo razrovano nevericom. Kovenantova tvrdnja narušavala je sve u šta je ikada verovao. "Kovenante." Glas mu je bio izobličen od straha. Rukama je nesvesno načinio preklinjući gest. "Kako to može biti istina? To je previše. Kako mogu znati da je to istina?"
     "Zato što ja kažem da je istina." Prošlo je nekoliko trenutaka; Kovenant je samo stajao, smrtno umornog. "Platio sam taj istinozbor svojom krvlju. I bio sam ovde. Pre četiri hiljade godina. Kada je Domaja bila zdrava. Ono što vam je Klava napričala samo je izmišljotina kojom su opravdavali sve to prolivanje krvi." Nešto duboko u njemu znalo je šta upravo čini i pobunilo se. Poistovećivao je sebe sa istinom, preuzimajući odgovornost za nju. Nijedan čovek ne može da održi takvo obećanje. Hail Troj je pokušao - i zato je prodao dušu Šumniku Garotinog čestara.
     "Onda, znači...." Sunder se trudio da razume. Na licu mu se ocrtavao užas nad posledicama onoga što je Kovenant rekao - užas koji se pretvarao u gnev. "Pa zašto se onda ne boriš? Zašto ne uništiš Klavu - i okončaš to zlo? Ako su toliko grozni?"
     Kovenant se oslonio na Brina. "Suviše sam slab." Jedva je čuo samog sebe. "I već sam pobio..." Lice mu se izobličilo od bola. Dvadeset jednog čoveka! "Zarekao sam se da više neću ubijati." Ali Sundera radi, načinio je još jedan pokušaj da uobliči u reči ono u šta veruje. "Ne želim da se borim protiv njih dok ne prestanem da ih mrzim."
     Oblar je polako klimnuo glavom. Vatra se pretvorila u tutnjavu u Kovenantovim ušima. U trenutku vrtoglavice učinilo mu se da umesto Sundera vidi Nazika. Nazika sa mladim, razumnim očima. I oblar je bio sposoban za stvari koje bi ponizile Kovenanta.
     Oko njih se širio pokret. Ljudi su se pripremali za polazak. Pozdravljali su ga; ali utrnulost ga je sprečavala da odgovori. Praćeni gotovo dvadesetoricom haručaija, napustili su podbrežje. Nije ih gledao kako odlaze. Visio je na ivici nesvestice i borio se da ostane živ.
     Neko vreme plutao je na talasima vatre, a onda je osetio da se okreće u Brinovim rukama i da ga nežno podižu na noge. S naporom je otvorio oči, stružući kapcima preko peska iscrpljenosti koji mu je zaprečavao pogled i ugledao Nemlu.
     Mračno je stajala pred njim. Više nije nosila svečanu odeždu, a ogrtač joj je bio oprljen na više mesta. Proseda kosa visila joj je oko ramena. Desni obraz bio joj je opečen; otvoreno lice bilo je izubijano. Ali oči su joj bile besne i suočila se sa Kovenantom, držeći spreman rukh.
     Iza nje je frktalo pet ogromnih Klavinih honja.
     Brin joj je klimnuo glavom. "Nemla na-Mhoram-in", rekao je ravnim glasom. "Prapoglavar te je čekao."
     Uputila je Brinu pokret prepoznavanja, ne skidajući pogled sa Kovenanta. Grubi glas je i otkrivao i kontrolisao njen gnev. "Ne mogu da živim sa lažima. Pratiću vas."
     Kovenant nije znao šta da joj kaže. Nemo je položio desnicu na srce, a onda pružio dlan ka njoj.
     "Dovela sam honje", rekla je. "Nisu bili dovoljno branjeni - ali ipak dovoljno da budem povređena. Od tolikih na-Mhoram-kro uspela sam da otmem samo pet." Životinje su bile natovarene prtljagom. "Ovo su Din, Klang, Klangor, Anoj i Kleš."
     Kovenant je klimnuo glavom i nastavio da je nesvesno klati, kao da su mu vratni mišići naglo ostareli.
     Uhvatila je njegov pogled. "Ali nas dvoje moramo da raščistimo nešto. Svojim rukhom mogu da iskoristim Vatrokob i olakšam nam put. Klava to ne može da spreči. Ali zato ni ja ne mogu da sprečim njih da baš preko rukha znaju gde sam i šta radim. Troprste." U glasu joj se osetila molba. "Ne želim da odbacim jedinu moć koju imam."
     Toliko poštenje i hrabrost zahtevali su odgovor. Uz napor od kojeg mu se zavrtelo u glavi i zamutilo pred očima, odgovorio joj je: "Zadrži ga. Rizikovaćemo."
     Od tog odgovora lice joj je smesta smekšalo. "Kada smo se prvi put sreli", rekla je, "tvoje nepoverenje bilo je opravdano, iako to nisam znala. Ali poverenje je ipak bolje." Onda se naglo ponovo ukočila. "Ali moramo krenuti. Gibon je okupio Klavu kraj Vatrokobi. Mi ovde oklevamo, a oni dižu grim na nas."
     Grim! Kovenant nije uspeo da spreči talas strepnje. Preneo ga je preko ivice i sručio ga u tamu kao mrtav kamen.
     Dok je padao, čuo je ledeno cviljenje iz Veselkamena - krik nalik na preklinjanje ogromnog Konaka, krik koji obećava prazninu i krv. Ili taj krik je dolazio iz njega samog.









21. SLANJE
     Negde tokom noći doplutao je blizu svesti. Njihao se na leđima honja. Ruke su se protezale preko njega i spajale mu se preko srca. Pridržavale su ga kao kamene trake. Ruke haručaija.
     Neko je napeto govorio. "Zar nisi iscelitelj? Moraš ga izvući."
     "Ne." Linden je odgovorila piskavim, tihim glasom i odgovor je zvučao potpuno. To ga je nateralo da zaječi duboko u grlu.
     Bleskovi vatre rukha vređali su mu oči. Kada ih je zatvorio, ponovo se izgubio.
     Kada je ponovo podigao pogled, ugledao je nagoveštaje svitanja u čudovišnoj džungli. Osvetljeno nebo ležalo je pravo pred njim. Nalazio se na Dinu, sa Nemlom ispred sebe i Brinom iza. Drugi honj, sa Cerom i Hergromom, vodio je kolonu duž linije koju je Nemla otvarala pomoću rukha. Ostatak društva pratio je Dina.
     Dok se Kovenant polako budio, Nemlina staza zašla je u područje srazmerno čistog zemljišta u senci nadnesenog gustiša rododendrona. Tu se zaustavila. Preko ramena je doviknula ostalima. "Ostanite na honjima. Oni će nas sačuvati od Kobi Sunca."
     Kovenant je iza sebe začuo Sunderovo mrmljanje. "Znači, istina je..."
     Ali Hergrom je skočio na zemlju i počeo da prihvata prtljag od Cera; a Brin je objasnio. "Haručai nemaju potrebu za takvom zaštitom."
     Otporni? Kovenant se tupo začudio. Pa da. Kako bi ih inače toliko stizalo do Veselkamena nedirnuto?
     Onda je sunce počelo da izlazi, šaljući mlazeve purpura i bede preko bilja. Eh-zublja je ponovo dobro predvidela Kob Sunca.
     Kada je prošao prvi dodir sunca, Nemla je naredila honjima da kleknu, kontrolišući ih sve jednom rečju. Družina je počela da sjahuje.
     Kovenant je pokretom ramena odbio Brinovu pomoć i pokušao da stoji sam. Ustanovio je da može. Osećao se bled i slab kao invalid; ali bar su mišići mogli da podnose njegovu težinu.
     Nesigurno se okrenuo ka zapadu da pogleda kroz sve bleđu noć i potraži neki znak na-Mhoramovog grima.
     Obzorje je izgledalo čisto.
     Kraj njega su Sunder i Stel sišli sa jednog honja, a Holian i Harn sa drugog. Kail je pomogao Lindeni da siđe sa pete životinje. Kovenant ju je pogledao nesigurno i zabrinuto; ali ona je ostala zagledana u sebe, zatvorena u usamljenost, kao da su joj nervi u očima i osnovna srž kostiju nepodnošljivo poniženi.
     Ostavio ju je na miru. Nije znao šta da učini, a bio je suviše nejak da išta učini.
     Dok su haručai pripremali hranu za sve - suvo meso, hleb, voće i meteglin - Nemla je iz jedne vreće izvukla veliku kožnu mešinu prečišćenog voura, moćnog soka koji su Kovenantovi prijatelji jednom upotrebili da odbiju insekte pod suncem boleština. Pažljivo je poprskala sve saputnike, preskočivši jedino Vaina. Kovenant je na to klimnuo glavom. Možda vatra rukha može da naudi demonokotu, ali Kob Sunca mu ništa ne može.
     Kovenant je jeo polako i pažljivo, hraneći onemoćalo telo. Ali neprestano ga je sa zapada pritiskalo opterećenje iščekivanja. Video je Kamendol Tokom, znao je šta grim može. S naporom je smogao glas da upita Nemlu koliko traje podizanje grima.
     Očito je bila nervozna. "To nije sigurno", promrmljala je. "Moraju se uzeti u obzir veličina grima i njegov domet." Okrznula ga je pogledom, ostavljajući mu na obrazu gotovo opipljivi trag strepnje. "Osećam ih. Ovde." Čvršće je stegla rukh. "Biće veoma veliki."
     Veoma veliki, promrmljao je Kovenant. A on je preslab. Pritisnuo je dlanove na kril i pokušao da ostane miran.
     Ubrzo su ponovo uzjahali. Nemla je prizvala Vatrokob da otvori prolaz ogromnim honjima. Ponovo su napred bili Hergrom i Cer - na Anoju, rekla je Nemla; kao da su joj imena životinja bila važna, kao da ih je volela na neki grubi način - za njima Kovenant, Brin i Nemla na Dinu, pa Kail i Linden na Klešu, Sunder i Stel na Klangu, Harn i Holian na Klangoru. Vain se držao na kraju kao da ga nehotice privlači brazda iza honja.
     Kovenant je tokom dana poglavito dremao. Izgubio je suviše krvi; nije uspevao da ostane budan. Kad god bi se družina zaustavila radi jela, vode ili odmora, uzimao je sve što mu daju, trudeći se da bar delimično obnovi snagu. Ali između zastanaka njihanje na Dinovim leđima smanjivalo mu je prisebnost, tako da je plutao na talasima snova i straha od insekata i nije uspevao da se pribere.
     Dok je bio budan, znao je po ukočenosti Nemlinih leđa da ona želi da beži i beži, da nikada ne stane. I ona je jasno znala šta sve može grim. Ali, kako se veče približavalo, istrajnost ju je izdavala. Zaustavila je pohod da prenoće u zaklonu sve gušćih zlatana.
     Isprva, kada je potpalila vatru, vazduh je odjekivao od zujanja insekata svih vrsta; granje i lišće drveća bilo je pokriveno dosadnim, puzavim stvorenjima. Ali vour ih je štitio. Postepeno, kako se sumrak prokradao kroz drveće i nagrizao delovanje Kobi Sunca, insekti su počeli da nestaju. Lepljivo gamizanje jenjavalo je kako su se povlačili na parenje ili spavanje. Nemla je spustila umorne kosti kraj vatre i prepustila haručaijima da se pobrinu za njene saputnike.
     Sunder i Holian izgledali su umorno, kao da danima nisu spavali; ali ostali su postojani, sa rezervama istrajnosti koje još nisu bile ni načete. Iako su znali za grim, bar po pričama, olakšanje što su pobegli iz Veselkamena nadvladalo je strepnju. Stajali su i kretali se zajedno, kao da ih je sužanjstvo učinilo bliskim. Sunder kao da je primao olakšanje od eh-zublje, lek za stare unutrašnje sukobe; njena mladost i neizmučeno osećanje ličnosti kao da su bili melem za oblara koji je prolio život svoje žene i sina i rešio da zbog Kovenanta izda sopstveni narod. A ona je, zauzvrat, nalazila podršku i ohrabrenje u njegovoj grčevitoj istrajnosti, njegovoj odlučnoj borbi za ubeđenje. Oboje su toliko izgubili; Kovenant je osetio olakšanje pri pomisli da barem teše jedno drugo. On im to nije mogao pružiti.
     Ali njihovo druženje je u njegovim očima samo naglašavalo Lindeninu usamljenost. Besomuk joj je nešto učinio. A Kovenant, koji je imao iskustva sa takvim stvarima, grozio se da sazna šta bi to moglo biti - a grozio se i da ne sazna.
     Kada je dovršio jelo, dospeo je do granice sposobnosti da podnosi sopstveno neznanje. Sedeo je blizu vatre. Sa jedne strane sedela mu je Nemla, napola spavajući, a sa druge su bili Sunder i Holian. Četvorica haručaija držala su stražu dalje od drveta. Brin i Kail ćutke su se kretali po obodu zlatana, spremni na opasnosti. Vain je stajao na ivici svetla kao ovaploćenje crnih tajni. A među njima, preko puta Kovenanta, Linden se povukla u sebe, stežući rukama kolena, zagledana u plamen, kao da je potpuni stranac.
     Nije mogao to da podnese. Uložio je toliko nade u nju, a znao je tako malo o njoj; morao je da sazna čega se toliko bojala. Ali nije imao pojma kako da joj priđe. Skrivena rana učinila ju je nedodirljivom. Sebe radi, kao i radi svojih saputnika, pročistio je grlo i počeo da priča svoju priču.
     Ništa nije izostavio. Od Andelejna i Mrtvih do Kamenmoći Drvograda, od Vainovog nasilja do Hamakovog rysha, od trka preko Središnjih Zaravni do Nemlinog otkrića dvoličnosti Klave, sve je ispričao. A onda je opisao istinozbor što je potpunije mogao. Dok je govorio, nije mogao da smiri ruke; tolika sećanja nagonila su ih da se trzaju. Čupkao se za bradu, prepletao prste, stezao levicu oko burme i pričao prijateljima šta je sve video.
     Sada je razumeo zašto je Besomuk pristao da ga pusti da vidi istinitu istoriju Domaje. Poglavar Kletnik želeo je da Kovenant shvati stege delovanja i posledica koje ga vezuju u krivicu, želeo je da ovaj optuži samog sebe zbog uništenja Žezla, zbog Kobi Sunca i zbog svih života koje je žrtvovala Klava. Zato da bi se izgubio u tolikim krivicama i predao prsten u očajanju i samooptuživanju. Poglavar Kletnik, koji se smeje gubavcima. A na kraju ćeš imati samo jednu mogućnost. U tom okviru je i otrov dobio smisao. Davao mu je moć koju ne može da kontroliše. Moć da ubija ljude. Krivicu. To mu je predviđalo sudbinu - proročanstvo koje se samo ispunjava.
     I to je objasnio, nadajući se da će Linden podići oči, pogledati ga, pokušati da razume. Ali nije to učinila. Usta su joj ostala stegnuta u crtu strogosti i ostala je izdvojena. Čak ni kada je opisivao kako ga je semenje darova Mrtvih navelo da započne potragu za Jedinim drvetom, u nameri da načini novo Žezlo zakona kojim bi se suprotstavio poglavaru Kletniku i bez samooptuživanja pobedio Kob Sunca, čak ni tada nije reagovala. Konačno je zaćutao, lišen reči.
     Neko vreme je čitava družina ostala nepomična zajedno sa njim. Niko ništa nije pitao; kao da se nisu usuđivali da dotaknu bol koji je podneo. Ali onda je progovorio Sunder. Da bi uzvratio Kovenantu, ispričao je šta se desilo sa Linden, Holian i njim pošto je Kovenant otišao u Andelejn.
     Opisao je Santonina i Kamenmoć, Jahačevu prisilu, kako su se on i Holian trudili da ubede Gibona da je Kovenant nestao ili da je mrtav. Ali posle toga nije imao mnogo da kaže. Bio je bačen u ćeliju sa malo hrane i vode i još manje nade. Holian je slično prošla. Oboje su čuli buku Kovenantovog prvog ulaska u tamnicu i ništa više.
     Kovenant je tada pomislio da će Linden sigurno progovoriti. Zacelo će dodati svoj deo priče. Ali nije to učinila. Zagnjurila je lice u kolena i sedela sklupčana kao da se odupire sećanju punom bola.
     "Linden." Kako da je ostavi na miru? Trebao mu je njen deo istine. "Sada znaš kako se sigurno osećao Kevin."
     Kevin Zemljogub, poslednji iz Berekove loze. Linden je kazala: Ne verujem u zlo. I Kevin je pokušao da ne veruje u zlo. Iz neznanja je izdao Domaju - jer nije uspeo da na vreme prozre pravu prirodu poglavara Kletnika i stoga je prepustio Opakom stazu ka pobedi. Onda je pao u očajanje. Zbog onoga što je počinio, izazvao je Opakog Obredom Obesvećenja, nadajući se da će uništiti poglavara Kletnika rastržući Domaju. Ali ni u tome nije uspeo. Jedino mu je pošlo za rukom da opustoši Domaju koju je voleo i da izgubi Žezlo zakona; ali poglavar Kletnik je istrajao.
     Sve to joj je ispričao. "Zar ne shvataš?" rekao je, preklinjući je da ga sasluša. "Očajanje nije nikakav odgovor. Od toga Kletnik živi. Šta god da ti se desilo, ne moraš tako da se ponašaš." Slušaj me, Linden!
     Ali nije ga slušala, ničim nije pokazivala da je u stanju da ga čuje. Da nije video kako joj kroz oči proleću senke straha, pomislio bi da se vratila u komu u koju ju je bacio Gibon.
     Sunder je sedeo zajapuren, kao da ne može da se odluči između saosećanja sa Linden i razumevanja za Kovenanta. Holianine tamne oči bile su pune suza. Brin i Kail izgledali su kao kopije Vainove bezosećajnosti. Niko nije ponudio pomoć Kovenantu.
     Pokušao je na drugi način. "Pogledaj Vaina." Linden! "Reci mi šta vidiš."
     Nije odgovorila.
     "Ne znam treba li da mu verujem ili ne. Nemam tvoje oči. Potrebna si mi da objasniš šta je on."
     Nije se pomerila, ali ramena su joj se ukočila kao da vrišti negde duboko u sebi.
     "Onaj starac." Glas mu je bio prigušen potrebom i strahom. "Na farmi 'Utočište'. Spasla si mu život. Rekao ti je: 'Budi što jesi.'"
     Trgla se. Podigla je glavu i zagledala se u njega očima toliko ranjenim kao da su potopljene u potpunu bedu duše. Onda je skočila na noge, besneći kao magma gorčine. "Ti!" kriknula je. "Stalno govoriš o obesvećenju. To je tvoje delo. Zašto si morao da trampiš sebe za Džoanu? Zašto si morao da nas uvučeš u ovo? Zar nije to obesvećenje?"
     "Linden." Njen bes podigao ga je na noge; ali nije mogao da posegne ka njoj. Razdvajala ih je vatra, kao da je zapaljena njenim besom.
     "Naravno, misliš da nije. Jer ne vidiš. Ne znaš." Prevlačila je rukama preko grudi kao da će svakog časa početi da cepa sopstveno telo. "Misliš da će ti pomoći što srljaš u neki suludi pohod. Da napraviš novo Žezlo zakona." Podivljala je od gorčine. "Ti nisi važan, a nemaš pojma o tome!"
     Ponavljao je njeno ime. Sunder i Holian su ustali. Nemla je držala rukh u pripravnosti, a Kail se postavio u blizini, kao da su i Jahač i haručai osetili nagoveštaj nasilja.
     "Šta ti je učinio?" Šta ti je to đubre učinilo?
     "Rekao je da nisi važan!" Počela je da bljuje reči, bacajući ih na njega kao da je on uzrok svih njenih nevolja. "Brineš jedino za svoj prsten. Ostalo je moje. Rekao je: 'Ti si naročito odabrana za ovo obesvećenje. Prekaljena si kao gvožđe da postigneš uništenje Zemlje'." Glas joj se zgusnuo oko sećanja kao krv. "Zato što mogu da vidim. Tako će me naterati da učinim ono što žele. Mučiće me onim što vidim, osećam i čujem. Teraš me da učinim upravo ono što oni žele!"
     Sledećeg trenutka izliv se prekinuo. Prekrila je lice rukama, pokušavajući da zaustavi vizije. Telo joj se ukočilo, kao da je na ivici grča; kroz zube joj se otelo ječanje. Onda se skljokala.
     "Dotakao me je", očajno je šapnula.
     Dotakao...?
     "Kovenante." Opustila je ruke i pustila ga da vidi očajanje na njenom licu. "Moraš me izbaviti odavde. Vrati me tamo gde pripadam. Tamo gde moj život nešto znali. Pre nego što me nateraju da te ubijem."
     "Znam", rekao je, jer je morao da joj pruži neki odgovor. "To je još jedan razlog što želim da nađem Jedino drvo." Ali u sebi se odjednom osetio potpuno obogaljeno. Ti nisi važan. Položio je tolike nade u nju, u mogućnost da je bezbedna od upliva poglavara Kletnika; a sada je ta nada ležala uništena. "Poglavari su koristili Žezlo da me pozovu ovamo." Jednim pokretom sve su mu oteli. "Žezlo je jedini način na koji bih mogao da nas pošaljem nazad."
     Osim krila i njegove stare nepomirljivosti.
     Naročito odabrana... Pakla mu i krvi! Želeo je da sakrije lice; mogao bi da plače kao dete. Ali Lindenine oči očajnički su ga posmatrale, pokušavajući da veruju u njega. Sunder i Holian su se držali jedno drugog u strahu koji nisu mogli da imenuju. A Nemlino lice bilo je grubo uobličeno saosećanjem, kao da zna kako izgleda biti odbačen. Samo su haručai delovali nedirnuto - haručai i Vain.
     Kada je Linden upitala: "Tvoj prsten?" - otvoreno ju je dočekao.
     "Ne mogu da ga kontrolišem."
     Nemlino lice naglo se pretopilo u izraz iznenađenja, kao da je rekao nešto užasno.
     Nije obraćao pažnju na nju. Srca rastrzanog bolom, kao da su suze dug prema smrtnosti koji ne može da isplati, ispružio je ruke. Pred svim saputnicima izvršio je VPE.
     Ah, još si tvrdoglav.
     Da. Bogami. Tvrdoglav.
     Brin mu je, sa tipičnom neosetljivom pažnjom, dodao mešinu meteglina. Kovenant ju je podigao tako da je stajala između njega i ostalih, kako mu ne bi videli lice, i iskapio je. Onda je otišao u tamu oko zlatana i sakrio se u noći. Posle nekog vremena legao je među sve ono što je izgubio i sklopio oči.

     Brin ga je probudio u zoru i podigao ga na noge taman na vreme da dočeka drugi izlazak sunca boleština, zaštićen cipelama. Ostatak pohoda već je bio budan. Sunder i Holian pridružili su se Nemli na stenama; haručai su bili zauzeti pripremanjem hrane; Linden je stajala zagledana u sve bliže rumenilo. Lice joj je bilo zapečaćeno pred sopstvenom ranjivošću; ali kada je primetila Kovenanta, pozdravila ga je tmurnim pogledom. Posle sukoba prethodne večeri, to je delovalo na njega kao osmeh.
     Ustanovio je da se oseća snažnije. Ali sa oporavkom je došlo i obnavljanje straha. Na-Mhoramov grim...
     Po Nemli se videlo da nije tokom noći zaboravila na opasnost. Ostarelo lice bilo joj je izbrazdano iščekivanjem, a ruke na rukhu su joj podrhtavale. U odgovor na Kovenantov pogled promrmljala je: "I dalje ga podiže i nije zadovoljan. Ovaj grim će nam rastrgnuti duše." Za trenutak joj je pogled skočio na njegovo lice kao da joj treba podrška. Ali onda se trgla i počela da ljutito požuruje saputnike.
     Uskoro su ponovo krenuli na put, hitajući oštrim kasom niz stazu koju je Nemla prizvala iz Vatrokobi. Njena žurba i Kovenantova strepnja uticali su na Kamendolce, pa čak i na Linden. Pohod je ćutke napredovao, kao da njegovi članovi osećaju oštricu grima uperenu pravo u leđa.
     Džungla pod suncem boleština pojačavala je Kovenantovu slutnju predstojeće nesreće. Insekti su zujali oko njega kao otelovljenje bolesti. Svaka izobličena grana i grm bili su prekriveni izobličenim bubama. Neko drveće bilo je toliko napadnuto termitima da je izgledalo leprozno. A zadah truleži postajao je sve jači. Pod velom Kobi Sunca utroba mu se grčila; i napola je očekivao da će se bilje raspući i početi da se gnoji.
     Vreme se vuklo. Slabost mu se ponovo uvukla u mišiće. Kada je grupa konačno ujahala u olakšanje zalaska sunca, vrat i ramena boleli su ga od stalnog osvrtanja u potrazi za predznacima grima. Kroz srž u kostima proletali su mu drhtaji. Čim je Nemla odabrala mesto za logorovanje u zaklonu ogromnih stabala eukaliptusa, skočio je na tle u nadi da će se smiriti na granitnoj podlozi Zemlje. Ali šake i stopala bili su mu suviše utrnuli da bi išta osetili.
     I ostatak družine je sjahao. Linden je gotovo odmah pošla do Holian. Lindenino lice bilo je bledo i izmučeno, kože zategnute preko lobanje. Svesno je prišla eh-zublji, ali jedva je našla reči. "Insekti", promrmljala je. "Zadah. Sve je gore. Gore od ijednog drugog sunca. Ne mogu da ih sve isključim." Posmatrala je zgrčene ruke prepletenih prstiju, kao da je samo taj prizor drži na okupu. "Ne mogu... šta će biti sutra?"
     Sunder je prišao i stao kraj Holian. Kada je Linden zaćutala, mračno je klimnuo glavom. "Nikada u životu nisam se suočio sa suncem boleština koje je nanelo tako malo zla." Glas mu je bio grub. "Nisam znao da Klava može da putuje bez štete od onoga što predstavlja strah i užas čitavoj Domaji. A sada nam je Prapoglavar pokazao da je Klavina otpornost stečena pojačavanjem, a ne slabljenjem Kobi Sunca." Glas mu je potamneo kao da se priseća svih ljudi čije je živote prolio. "Ne sumnjam u njega. Ali i ja želim da čujem predviđanja o sutrašnjem suncu."
     Nemla je sleganjem ramena pokazala da joj takve stvari ne mogu umanjiti strepnju. Ali Kovenant se pridružio Sunderu i Linden. Iznenada mu se smučilo od pomisli da je možda istinozbor bio laž koju je Gibon-Besomuk stvorio da ga navede na pogrešan put. Ako posle dva dana kiše uslede samo dva dana boleština... savladao se i sačekao Holianin odgovor.
     Lako je pristala. Njen laki osmeh podsetio ga je da ona nije kao Sunder. Svojim lianarom i veštinom koju poseduje uvek je mogla da dosegne Kob Sunca radi dobrobiti drugih; nikada nije morala da ubija ljude kako bi obezbedila krv. Stoga se nije gadila sopstvenih sposobnosti kao što ih se gadio Sunder.
     Zakoračila je malo u stranu da bi imala prostora, a onda izvadila bodež i palicu. Sela je na tlo pokriveno lišćem i usredsredila se. Kovenant, Linden i Sunder napeto su gledali kako polaže lianar u krilo, uzima bodež levom rukom i okreće oštricu ka desnom dlanu. Reči prizivanja klizile su joj sa usana. Zahvatile su posmatrače kao liturgija obožavanja nečega smrtonosnog. Čak su i haručai ostavili poslove i stajali su spremni. Kovenant se namrštio od pomisli da će poseći samu sebe; ali odavno je ostavio za sobom dane kada bi se pobunio zbog onoga što je činila pred njim.
     Polako je načinila mali zasek na dlanu. Kada je iz rane potekla krv, sklopila je prste oko lianara. Sumrak se produbio u noć oko pohoda, prikrivajući je od posmatrača. Ipak su čak i Kovenantova nedovoljna čula mogla da osete kako joj se moć nakuplja kao noćni leptiri oko plamena. Tokom jednog trenutka vazduh je bio nepomičan. Onda je izoštrila napev i palica je zaplamtela.
     Crveni plamen procvetao je kao orhideje Kobi Sunca. Raširio se uvis i naniže, niz podlakticu i na tle. Purpurne niti uvijale su se oko nje kao da je obrastaju. Izgledale su blistavo, ali nisu zračile svetlost; noć je ostala tamna.
     Kovenant je nagonski razumeo njenu vatru. Pevanjem, krvlju i lianarom posegnula je ka sutrašnjem suncu; a plamen je poprimio boju koju će sunce imati. Boju oreola boleštine.
     Treće sunce boleština. Tiho je uzdahnuo od olakšanja. Barem ovde nije imao razloga da veruje da je istinozbor bio lažan.
     Ali pre nego što bi eh-zublja stigla da opusti usredsređenost, prekine predskazivanje, vatra se iznenada izmenila.
     Pruga crnila potpunog kao Vainova koža suknula je iz drveta i naružila plamen bojom abonosa. Isprva je bila samo mrlja na purpuru. Ali rasla je, širila se po plamenu, sve dok ga nije celog zahvatila i zaklonila.
     I ugasila.
     Istog trenutka saputnike je pokrila noć, odvajajući ih jednog od drugog. Kovenant nije video ništa sem slabog nagoveštaja dima u vazduhu, kao da je Holianina palica u opasnosti da izgori.
     Promuklo je, poluglasno, opsovao i raširio ruke sve dok nije dotakao Brina sa jedne i Linden sa druge strane. Onda je začuo korake po lišću i Sunderov uzvik. "Holian!"
     Sledećeg trenutka i Nemla je užasnuto kriknula. "Slanje!" Na rukhu joj je besnela vatra, pucketajući kao kosa među drvećem, čineći noć avetinjskom. "Dolazi!" Kovenant je ugledao Cera kako stoji iza Jahača kao da hoće da je zaštiti od napada. Ostali haručai načinili su odbrambeni krug oko grupe.
     "Gibon!" urliknula je Nemla. "Grozota!" Vatra joj je besnela kroz vazduh kao da pokušava da napadne Veselkamen sa razdaljine od gotovo četrdeset milja. "Tako mi svih Sedam Paklova...!"
     Kovenant je nagonski reagovao. Skočio je u domet Nemline vatre i zgrabio je za podlaktice kako bi je sprečio da ga udari. "Nemla!" proderao joj se u lice. "Nemla! Koliko vremena imamo?"
     Stisak ili zahtev doprli su do nje. Pogled joj se usmerio ka njemu. Uz grčeviti drhtaj spustila je vatru i pustila da se nad grupom sklopi tama. Kada je progovorila, glas joj je dopirao iz noći kao šapat kondorovih krila.
     "Ima vremena. Grim ne može smesta da pređe toliko milja. Možda nam ostaje čitav dan.
     Ali to je na-Mhoramov grim i dizao ga je dva dana. Takvo slanje može da razori i sam Veselkamen."
     Drhtavo je uzdahnula. "Prapoglavaru, ne možemo da izbegnemo ovaj grim. Pratiće moj rukh i potpuno nas rastrgnuti." Glas joj je drhtao u grlu. "Verovala sam da će nam divlja magija dati nadu. Ali ako ne možeš da je kontrolišeš..."
     Iza Kovenantovih leđa probudio se plamičak i zahvatio drvo. Sunder je potpalio kladu. Držao ju je uspravljenu kao baklju, izdižući družinu iz tame.
     Holian je dahtala kroz stegnute zube, boreći se da ne krikne. Narušavanje njenog predskazanja duboko ju je povredilo.
     "To je tačno", zarežao je Kovenant. "Ne mogu da je kontrolišem." I dalje je stezao Nemlu za doručja, trudeći se da je sačuva od histerije. "Drži se. Misli. Moramo nešto da preduzmemo." Gledao ju je u oči. "Možeš li da ostaviš negde rukh?"
     "Kovenante!" zaječala je u naglom bolu. "Ali to je deo mene! Bez njega sam niko i ništa." Pojačao je stisak. Otrgla je pogled od njegovog. Glas joj se pretvorio u suvi jecaj. "Bez rukha ne mogu da razdvajam drveće. I ne mogu da zapovedam honjima. To je moć na kojoj su odgajeni. Ako je izgubim, izgubiću i kontrolu nad njima. Razbežaće se. Možda će se okrenuti protiv nas." Lice kao da joj se drobilo pod nesigurnim svetlom baklje. "Ovaj usud pada meni na dušu", šapnula je. "Ja sam te, u neznanju i gluposti, namamila u Veselkamen."
     "Prokletstvo!" prasnuo je Kovenant, psujući i sebe. Osećao se uhvaćen u zamku; ali ipak nije želeo da Nemla okrivi sebe. Molio ju je za pomoć. Savladao je sopstveni strah. "U redu", dahnuo je. "Pozovi honje. Pokušaćemo da budemo brži."
     Piljila je u njega. "To je grim! Ne možeš biti brži od njega."
     "Prokletstvo, pa to je samo jedan Besomuk!" Od straha je postao opak. "Što dalje mora da ga pošalje, biće sve slabiji. Hajde da probamo!"
     Prošao je trenutak tokom kojeg Nemla nije uspevala da prikupi hrabrost. Ali onda su joj se mišići na licu ukočili, a oči su joj dobile izraz odlučnosti ili kobi. "Da, prapoglavaru", uzdahnula je. "Donekle će oslabiti. Hajde da pokušamo."
     Čim ju je pustio, pozvala je honje.
     Približili su se iz noći kao veliki komadi tame. Haručai su im nabacili na široka leđa vreće zaliha i svežnjeve drveta. Kovenant se okrenuo da pogleda saputnike.
     Sunder i Holian stajali su iza Linden. Ona je čučala u lišću, zaklanjajući lice rukama. Kamendolci su nesigurno posezali ka njoj, ali nisu znali kako da dopru do nje. Glas kao da joj je bio pridavljen.
     "Ne mogu...!"
     Kovenant je prasnuo. "Kreći!"
     Trgla se i podigla na noge. Sunder i Holian pokrenuli su se kao da se oslobađaju iz transa. Kail je naglo podigao Linden sa zemlje i lako je bacio na Kleša. Kovenant se nesigurno uspentrao iza Nemle. U magnovenju je primetio Sundera i Holian na drugim honjima, haručaije kako zauzimaju položaj, Nemlin rukh kako tinja, a onda se naglo širi kao ožiljak kroz tamu.
     Honji su smesta pošli niz prugu Nemline staze.
     Noć sa obe strane njene vatre talasala se kao gromoviti oblaci. Kovenant nije video dalje od njenih leđa; bojao se da će Din svakog trenutka skrenuti sa staze, udariti o gromade, zariti se u preteće bezdane ili jaruge. Ali više od toga bojao se svog prstena, zahteva moći koji će grim postaviti pred njega.
     Nemla nije dozvoljavala propast. Povremeno bi, sasvim neočekivano, njena pruga skrenula oko iznenadnih prepreka; ali vatrom i voljom davala je čitavoj grupi bezbednost i brzinu. Žurila je da spase sopstveni život, Kovenantov život, nadu za Domaju; i vodila je honje kroz propadajuću džunglu kao odapete strele.
     Jurili su dok je mesec izlazio - jurili dok im je putovao nad glavama - jurili i jurili i kada je zašao. Honji, stvorenja Kobi Sunca, nisu se zamarala. Tik nakon svitanja Nemla ih je jednim pokretom zaustavila. Kada je Kovenant sjahao, noge su mu drhtale. Linden se kretala kao prebijena. Čak i Sunder i Holian kao da su izgubili čvrstinu. Ali Nemlino lice bilo je prekriveno borama krajnje nužde; držala je rukh kao da pokušava da uskladi dušu sa vibracijama gvožđa.
     Dala je pohodu samo kratki zastanak radi jela. Ali čak je i to bilo preugo. Stel je bez upozorenja pokazao ka suncu. Nema snaga tog pokreta pokrenula je sve oči ka istoku.
     Sunce je stajalo nad obzorjem, sa bolesno crvenim oreolom koji je goreo kao obećanje nemoći. Ali korona više nije bila savršena. Na ivicama je bila nagrizena crnim prelivom.
     U početku su mrlje bile klinastog oblika, nalik na napad pragrdana, i ređale su se jedna do druge kao da ih neko iz Veselkamena zakiva u sunce.
     Linden je zastenjala mnogo rečitije nego da je kriknula.
     Glasno proklinjući, Nemla je požurila saputnike da ponovo uzjašu. Pohod se začas našao na honjima, a životinje su pojurile kao crna zloba.
     Nisu mogli pobediti. Iako je Nemlina staza bila snažna i istinita - iako su honji jurili punom brzinom ogromnih nogu - crnilo je brzo raslo. Do sredine prepodneva zahvatilo je polovinu sunčevog diska.
     Kovenant je osećao rastući pritisak za leđima. Misli su mu poprimile ritam Dinovih koraka; ne smem... ne smem... Naišli su prizori ubijanja: pre deset godina, ili četiri milenijuma, u bici kod Vitog Drvograda, ubijao je jamnike. A kasnije je zario nož u srce čoveka koji je ubio Lenu. Nije mogao da razmišlja o moći na drugi način sem kao o ubijanju.
     Nije mogao da kontorliše prsten.
     Grupa je izbila iz guste džungle u područje savane. Tamo ništa nije ometalo put osim grube trave, dvostruko više od honja, koja se pružala na sever, jug i istok i izdvojenih hrpa kamena koje su stajale kao večiti spomenici, veoma udaljene jedna od druge. Kovenant je za trenutak imao pregled pre nego što se grupa sjurila niz poslednju padinu pravo u savanu. Nebo se otvorilo; nije mogao da razume kako to da nebesa ostaju nedirnuta pod ovakvim suncem. Onda je Nemlina staza zašla u dubine trave.
     Pohod je jurio još milju pre nego što je Holian kriknula preko tutnjave kopita. "Stiže!"
     Kovenant je bacio pogled iza sebe.
     Olujni oblak, savršen kao rana na suncu, kovitlao se sa zapada. Ključao je kao pesnica, a kretao se tolikom brzinom da je izgledalo da honji uopšte ne jure.
     "Brže!" dahnuo je Nemli za vrat.
     Kao u inat, jednim pokretom je zaustavila Dina. Honj se okliznuo i gotovo pao. Kovenant je zamalo izgubio oslonac. Ostale životinje su skrenule, panično se probijajući kroz travu. "Zemlje mi i neba!" dreknuo je Sunder. Kontrolišući sve honje, Nemla ih je naterala da jure u krug oko nje, gazeći travu sve dok nisu utabali veliki krug.
     Kada se bilje sa istočne strane urušilo, Kovenant je video zašto su stali.
     Tačno preko putanje preprečila im se kolona ogromnih stvorenja.
     Za trenutak je pomislio da su jamnici - jamnici koji jure na sve četiri u gustom krdu širokom šezdeset stopa, zbijeni rame uz rame, sa juga u koloni bez početka i kraja. Imali su zdepasta tela, rasklaćene udove i zatupljene glave kao jamnici. Ali, ako su to zbilja jamnici, onda ih je Kob Sunca stravično izmenila. Leđa i trbuh bili su im prekriveni hitinskim oklopom; prsti ruku i nogu pretvorili su im se u kandže; brade su im se rascepile u orožale vilice, nalik na mravlje. A nisu imali oči ni crte lica; kao da su im lica izbrisana. Na prednjem delu lobanje nisu imali baš ništa osim dugačkih antena koje su se klatile pred njima, ispitujući put.
     Žurili su kao da jure plen. Čelo kolone već je pretvorilo putanju u utabanu golu zemlju. Onako užurbani, zvučali su kao roj divovskih mrava - gamizanje isprekidano samo škljocanjem vilica.
     "Vatru mu paklenu!" dahnuo je Kovenant. Crnilo oko sunca bilo je gotovo potpuno; grim je bio udaljen svega nekoliko milja i brzo se približavao. Ako su ovo nekadašnji jamnici... zadrhtao je od te pomisli. Jamnici su bili moćni oblikovači zemlje, stravično snažni. A ova stvorenja su velika gotovo kao konji. Ako ih išta prekine u usmerenom marširanju, rastrgli bi čak i Nemlu.
     Linden je počela da cvili, a onda je naglo zaćutala. Sunder je zurio u stvorenja očiju sjajnih od straha. Holiani je kosa pala po leđima kao gavranova krila, naglašavajući bledilo lica, kao da je spremna za smrt. Nemla se skljokala pred Kovenantom, kao da joj je kičma slomljena.
     Kovenant se žurno obratio Brinu. "Hoće li proći?"
     Umesto odgovora, Brin je klimnuo glavom ka Hergromu i Ceru. Cer je ustao i uspravio se na Anojevim leđima. Hergrom mu se brzo popeo na ramena i uspravio se da osmotri obzorje. Trenutak kasnije, Brin je odgovorio. "Mi daleko vidimo, ali ne uspevamo da vidimo kraj ovoga."
     Pakla mu krvavog! Bojao se divlje magije, moći van kontrole i izbora. Ne smem..." Ali znao je da će je upotrebiti ako bude morao. Neće moći da tek tako prepusti saputnike smrti.
     Olujni oblak se približavao kao udar sekire. Crnilo je pridavilo sunce. Svetlo je počelo da jenjava.
     Obuzeo ga je talas pobune. Uplašenom ili ne, ova sudbina mu je bila nepodnošljiva. "U redu." Ne obraćajući pažnju na odaljenost od tla, skočio je sa Dinovih leđa. "Moraćemo da se borimo ovde."
     Brin mu se pridružio. Sunder i Stel su sjahali sa Klanga, Holian i Harn sa Klangora. Kail je povukao Linden sa Kleša i postavio je na noge. Ruke su joj se grčile kao da traži hrabrost; ali nije je nalazila. Kovenant je otrgao pogled sa nje kako ga njena nesreća ne bi učinila opasnijim. "Sundere", zarežao je, "imaš tvoj orkrest. Nemla ima rukh. Postoji li način da radite zajedno? Možete li da pogodite ono", pokazao je glavom ka grimu, "pre nego što to pogodi nas?"
     Oblak im je bio gotovo nad glavom. Bacao je neprirodni sumrak na savanu, gušeći dan.
     "Ne." Nemla nije sjahala. Govorila je kao da su joj usta puna pepela. "Nema vremena. Suviše je velik."
     Njen strah pogodio je Kovenanta kao zahtev za divljom magijom. Želeo je da se prodere. Ne mogu da je kontrolišem! Zar ne razumeš? Mogu sve da vas pobijem! Ali nastavila je da govori kao da su njegova moć ili nemoć postali nevažni. "Ti ne smeš umreti. To je sigurno." Njen tihi glas odjednom je zvučao užasno. "Čim se put otvori, brzo prođi. Ova kolona će začas zatvoriti pukotinu." Ispravila je ramena i podigla lice ka nebu. "Grim te je našao zbog mene. Neka padne na moju dušu."
     Pre no što je iko stigao da reaguje, okrenula je Dina i poterala ga ka koloni slepih bića. Dok se kretala, prizvla je vatru iz rukha, držeći je pred sobom kao sablju.
     Kovenant i Sunder skočili su za njom, ali isprečili su im se Brin i Stel. Proklinjući, oblar se borio da se oslobodi; ali Stel ga je savladao bez napora. Sunder je besno vikao. "Pusti me! Zar ne vidiš da hoće da umre?"
     Kovenant nije obraćao pažnju na Sundera: stajao je zagledan u Brinove beizražajne oči. Tiho, preteći je šapnuo. "Ne čini to."
     Brin je slegnuo ramenima. "Zarekao sam se da ti čuvam život."
     "I Banor je dao isti zavet." Kovenant se nije otimao, ali piljio je pravo u haručaija. Ljudi su umirali zbog mene. Šta misliš, koliko još mogu da podnesem? "Tako je i Elena poginula. Trebalo je da mogu da je spasem."
     Grim je počeo da ključa gotovo pravo nad pohodom. Ali jamnička bića nisu bila svesna toga. Marširala su dalje kao slepi usud, utabavaući prašinu ravnice.
     "Banor je održao zavet", odgovorio je Brin, kao da ga mnogo košta da se suprotstavi Kovenantu. "Tako kažu stari kazivači, a njihova priča potiče od samog Banora. Međnik Morin bila je ta koja je posrnula, a ona se zarekla Vrhovnom poglavaru." Klimnuo je glavom ka Ceru, a ovaj je požurio ka Nemli i lako skočio na Dinova leđa. "I mi ćemo", zaključio je Brin, "održati obećanje koje smo dali, do granice svojih snaga."
     Ali Nemla je reagovala tolikim besom da nije čak ni vikala. "Tako mi Sedam Paklova!" dahtala je. "Ne dozvoljavam. Meni se niste zarekli." Mašući rukhom, suočila se sa Cerom. "Ako ne sjašeš, spaliću te svojim poslednjim dahom, a svi ovi ljudi bezrazložno će umreti!"
     Nemla! Kovenant je pokušao da poviče, ali nije mogao. Nije imao šta da joj ponudi; zagušio ga je strah od divlje magije. Bespomoćno je gledao kako Cer okleva i gleda Brina. Haručai su se nemo posavetovali, odmeravajući obaveze. Onda je Cer skočio na zemlju i sklonio se sa Dinovog puta.
     Ne! - pobunio se Kovenant. Ubiće samu sebe!
     Nije imao vremena da misli. Vazduh se ispunio svetlucanjem. Preteći grim se zaustavio nad Nemlom, usmeren na njenu vatru. Nebo oko oblaka ostalo je neverovatno plavo; ali sam oblak bio je crn kao ponoć. Spuštao se i tamneo i dalje, padajući na žrtve.
     Vazduh pod njim pucketao je kao oprljen.
     Honji su počeli da se trzaju. Sunder je izvadio orkrest, uhvatio Holian za ruku i povukao je na udaljenu ivicu kruga, dalje od Nemle. Haručai su žurno zauzeli odbrambene položaje između putnika i gamižućih životinja.
     U opštem pokretu stajao je Vain, crn pod crnim, kao da je oguglao na tamu.
     Hergrom se postavio kraj Vaina. Ali Nemla je smerala da umre; Linden se izgubila u zlu; a Kovenant je pobesneo od nerazrešivog moraš/ne smeš koje mu je nametao prsten. Proderao se na Hergroma. "Pusti ga da se sam stara o sebi!"
     Sledećeg trenutka pao je na kolena. Vazduh se protresao od eksplozije koja bi i srca zaustavila. Grim se raspao na delove i pretvorio se u guste crne pahulje koje su počele da padaju kao mećava.
     Padale su stravično polako - kristali tame sunca, opipljive noći, sile koju ni kamen ne može da izdrži.
     Nemla je urliknula i zavitlala vatru u nebo.
     Din se propeo pod njom i jurnuo u kolonu stvorenja. Niz strašnih koraka poneo je životinju i Jahača ka središtu krda.
     Pahulje grima lebdele su ka njoj, prateći tragove rukha. Najgušće središte, srce moći, prošlo je iznad pohoda.
     Stvorenja su istog časa napala honja. Din je ispustio prodorni urlik kada su kandže i čeljusti počeli da ga razdiru. Štitili su ga samo udari kopita, zamasi mamuza i gusto krzno.
     Grim je počeo da se spušta nad Nemlinu glavu, okrećući se. Njena vatra je plamtela; šibala je njome, pokušavajući da zaštiti sebe i Dina od njegovog dodira. Svaka pahulja koju bi dotakla plamenom eksplodirala je u prasku tame i nestajala. Ali za svaku pahulju koju bi uništila, napala bi je stotina novih.
     Kovenant ju je posmatao u agoniji bespomoćnosti, znajući da će, ako joj krene u pomoć prstenom, morati da naudi i njoj. Grim je bio najgušći oko nje; ali njegove ivice su pokrivale i kolonu i pohod. Stvorenja su zapala u zbrku kada su počele da ih pogađaju smrtonosne pahulje veličine pesnice.
     Iz Sunderovog orkresta suknuo je plamen ka zatamnjenom suncu. Kovenant mu je doviknuo ohrabrenje. Mašući tamo-amo Sunčevim Kamenom, oblar je palicom otkidao pahulje iz vazduha i uništavao ih pre nego što bi stigle do Holian.
     Oko čitave grupe stajali su haručai u polučučećem položaju kao derviši. Obarali su pahulje bičevima od stepske trave. Svaka pahulja uništavala je bič koji bi je dotakao; ali haručai su otkidali nove vlati i nastavljali da se bore.
     Kovenant je iznenada izgubio oslonac. Komad tame proleteo mu je tik kraj lica. Brin ga je povukao u stranu, a onda ga ponovo podigao. Cimajući Kovenanta tamo-amo, Brin je poigravao pod padanjem grima. Nekoliko pahulja palo je tamo gde su do maločas stajali. Bazaltno crne pahulje palile su travu.
     Trava je počela da gori na dvadesetak mesta.
     A Vain je i dalje nepokretno stajao, sa izrazom usredsređenosti na licu. Pahulje su mu padale po koži i tunici. Umesto da eksplodiraju, topile su se na njemu i slivale se šišteći niz odeću i noge, kao voda na vrelom metalu.
     Kovenant je piljio u demonokota, a onda ga je izgubio iz vida, jer je Brin nastavio da ga cima kroz dim.
     Za trenutak je ugledao Nemlu. Divlje se borila za život, bacajući vatru snagom besa zbog kojeg je izdala na-Mhorama. Ali središte grima stvorilo je besni roj oko nje. A gmizava bića već su oglodala Dina do kolena. Ponegde mu je i telo bilo proglodano do kosti.
     Iznenada, jedna pahulja je pala honju na glavu. Din se srušio i bacio Jahača naglavačke među stvorenja.
     "Nemla!" Kovenant se borio da ovlada svojom moći. Ali Brinovo cimanje i guranje sprečavalo ga je da se usredsredi. A već je bilo prekasno.
     Ipak, Cer je skočio napred sa smirenim odricanjem haručaija. Jurnuo je na kolonu i počeo da se probija ka Nemli.
     Podigla se na noge u pljusku vatre. Za trenutak je stajala, odvažna i izranjavljena, bljujući vatru na stvorenja. Cer je gotovo stigao do nje.
     Kovenant je izgubio pogled na nju kada ga je Brin ponovo trgao ispod crne pretnje. Plamen i haručai okretali su se oko njega; pahulje su bile svuda unaokolo. Ali uspravio se na vreme da vidi kako Nemla pada sa urlikom tame u grudima.
     Kada je u ropcu ispustila rukh, četiri preostala honja su pobesnela.
     Eksplodirali su kao da im je preostala samo volja koja potiče od ludila straha. Zavijajući u zapaljenoj travi, dvojica su jurnula iz kruga i pobegla kroz savanu. Jedan se zaleteo u otvor koji je grim načinio u koloni. Dok je prolazio, Cer se naglo pojavio kraj njega. Oslobodio se stvorenja, zgrabio honja za krzno i iskoristio životinju da ga povuče.
     Četvrta životinja napala je pohod. Njen bes zatekao je haručaije nespremne. Oči su mu plamtele crvenilom kada se propeo nad Hergromom i udario ga pravo u grudi.
     Hergrom je pomagao Kailu da zaštiti Linden.
     Životinja se istog časa propela nad njom.
     Kail je pokušao da je odgurne. Spotakla se i pala na pogrešnu stranu.
     Kovenant ju je video kako se batrga pod honjevim kopitima. Jedno joj je udarilo tik pored glave kada je životinja nagazila, pokušavajući da je zdrobi.
     Honj se ponovo propeo.
     Kail je stao nad njom. Kovenant nije mogao da udari, a da ne povredi haručaija. Trudio se da potrči napred.
     Kada se honj spustio, Kail ga je uhvatio za noge. U jednom nemogućem trenutku zadržao je ogromno stvorenje iznad nje. Onda je počeo da ga povija.
     Linden!
     Užasnim naporom Kail je odgurnuo honja u stranu. Kopita su pala na zemlju pored Linden.
     Pojavila se krv. Kailova leva ruka bila je razderana od ramena do lakta mamuzama ogromne životinje.
     Honj se ponovo propeo.
     Kovenantov um smesta se zabeleo od moći. Ali pre nego što je stigao da je uhvati, Brin ga je trgao ispod nove grupe pahulja. Trava se vrtela od vatre i smrti. Podigao se na noge i jurnuo ka Linden; ali srce mu je već stalo u grudima.
     Kada mu se pogled izbistrio, video je Sundera kako baca udar vatre Sunčevog Kamena pravo u honjeve grudi i obara ga na kolena. Kada se honj podigao, odneo je svoj bol daleko od pohoda.
     Ali Linden je ležala pod grimom, okružena rastućom vatrom, i nije se micala.









22. DOLINA VATRE
     Vatre su skakale pred njim, zaklanjajući je od pogleda. Padanje grima zatamnilo je vazduh. Uši su mu bile ispunjene udaranjem i klopotanjem stvorenja. Nije video je li Linden još živa. Brin je nastavio da ga trza tamo-amo i da mu maše oko glave travnatim bičem.
     Sunderova vatra spržila je vazduh kao prava crvena munja. Sada su nagrizajuće pahulje počele da se okupljaju oko njega.
     Kovenant se otrgao od Brina i pojurio ka Linden.
     Hergrom ju je podigao sa tla. Nosio ju je, poigravajući, da bi izbegao pahulje. Mlitavo mu je visila u rukama. Krv joj je kapala sa potiljka i kvasila joj kosu.
     Kovenantove grudi ispunile su se srebrnim krikom.
     Ali kada je podigao glavu da urlikne moć, video je da se crnilo oko sunca raspada. Bolesno crvenilo počelo je da se promalja kroz boju abonosa. Poslednje pahulje grima padale su ka Sunderovoj glavi. Oblar je mogao da ih sve savlada.
     Kovenant je smesta stegao grlo i ostavio divlju magiju neizgovorenu. Žurno je prišao Hergromu i Linden.
     Kraj njih je stajao Kail. Otrgao je komad tunike; uz Harnovu pomoć stezao je tkaninom povređenu ruku. Iskidano meso obilno je krvarilo.
     Ostali haručai bili su obeleženi dimom i vatrom, ali nisu bili povređeni. I Sunder i Holian bili su čitavi, iako se oblar tresao od ogromnih napora. Holian ga je pridržavala.
     Vain je stajao malo dalje kao da se ništa nije desilo. Plamen mu se uvijao oko stopala kao zgažena zmija.
     Kovenant nije obraćao pažnju na njih. Lindenino lice bilo je belo kao mramor. Kosa boje žita bila joj je umrljana krvlju. Na usnama je nosila nesvesnu bolnu grimasu. Pokušao je da je uzme iz Hergromovih ruku; ali Hergrom je odbio da je pusti.
     "Prapoglavaru." Brinov tuđinski glas kao da nije bio sposoban za hitnju. "Moramo da pođemo. Otvor se već sužava."
     Kovenant je beskorisno cimnuo Hergromov stisak. Pa ona bi mogla da umre! Nije trebalo da ovako završi. Zašto bi inače bila Odabrana? Pozvao ju je, ali nije znao kako da dopre do nje.
     "Kovenante!" Sunder je isprekidano dahtao, pa mu je glas zvučao promuklo. "Brin dobro kaže. Na-Mhoram-in je žrtvovala život da nam obezbedi prolaz. Moramo da krenemo."
     Nemla. To ime je prostrelilo Kovenanta. Žrtvovala je život. Kao Lena. I kao toliki drugi. Uzdrhtao je i okrenuo se od Hergroma. Rukama je besuspešno tražio oslonac. "Da."
     Haručai su se smesta pokrenuli. Harn i Stel su vodili; Hergrom i Brin pošli su za njima sa Kovenantom; Kail je čuvao Sundera i Holian. Nisu obraćali pažnju na Vaina. Zajedno su utabavali zapaljenu travu na putu ka otvoru u koloni.
     Bića su se tupo gomilala oko mesta gde je pala Nemla. Čelo kolone već je nestalo sa vidika, nesvesno šta se desilo pozadi. Ali nova i nova izobličena stvorenja neprestano su nadirala sa juga. Istog časa pregazila bi družinu; ali sprečavali su ih sopstveni mrtvi. Pridolazeća stvorenja padala su preko mnogih mrtvih i ranjenih, razdirući ih čeljustima i kandžama, mahnito žderući. A vatre su dodavale glad i strah.
     Haručai su kroz opštu zbrku proveli Kovenanta i Kamendolce.
     Družina je izgledala mala i krhka kraj ovih ogromnih, slepih bića, ranjiva kraj surovih vilica i oklopljenih udova. Ali Brinovi ljudi prodevali su se kroz gužvu sa jezivom smirenošću. A kad god bi neko biće pošlo na njih, Stel i Harn su spretno napadali i lomili mu antene kako ne bi moglo da nađe plen. Tako obogaljena, bića su se upuštala u bitku sa drugim životinjama. Kovenant, Sunder i Holian prošli su kraj razjapljenih ralja, ispod nadnesenih trbuha, preko komadića čistog tla, kao da im živote čuva jedino sposobnost haručaija.
     Nekoliko crvenih krpica označavalo je mesto Nemline smrti, lišeno mogućnosti za podizanje groba ili makar trenutka žaljenja.
     Trčeći što su bolje mogli, saputnici su se probili u gustu travu sa druge strane kolone. Bića su skrenula za njima. Stel i Harn napali su svom snagom visoku travu, probijajući put za ostale. Samo Vain nije žurio. Nije mu trebala žurba: svako stvorenje koje bi ga taklo padalo je mrtvo i smesta bi ga proždrala nadolazeća bića.
     Malo dalje u travi družini se pridružio Cer. Nije govorio; ali predmet koji je držao u rukama pokazivao je šta je učinio.
     Nemlin rukh.
     Pogled na njega zaustavio je Kovenanta. Kroz glavu su mu se kovitlale mogućnosti. Borio se da se uhvati za jednu.
     Ali nije imao vremena. Oštro pucketanje prosecalo je travu kao srp; hiljade stvorenja progrizalo je put za poteru.
     Brin je gurnuo Kovenanta napred. Svi su trčali.
     Cer, Stel, Brin i Harn zaostali su da brane odstupnicu. Sada je Kail vodio grupu. Uprkos povređenoj ruci i grebanju oštre, krute trave, telom je utabavao put. Hergrom je išao za njim, noseći Linden; a Kovenant mu se držao za petama, sa Holian i Sunderom iza sebe.
     Stvorenja su ih gonila kao da su spremna da unište savanu samo da bi se gostila ljudskim mesom. Buka njihovog juriša gonila je družinu kao vatra.
     Kail je napadao gusto rastinje svom drevnom veštinom haručaija; ali nije mogao da otvara put dovoljno brzo da bi isprednjačili ispred potere. Kovenant je uskoro počeo da se tetura od iscrpljenosti. Još se nije oporavio od istinozbora. Sunder i Holian bili su u malo boljem stanju. Linden je visila u Hergromovim rukama kao poraz. A iza Kaila u travi su ostajale krvave pruge.
     Negde duboko u Kovenantovom očajanju pulsirao je zahtev. Upotrebi prsten! Ali nije mogao, nije mogao. Bio je preslab. Počeo je da gubi oslonac. Kail i Hergorm kao da su nestajali u uskovitlanim njihanju trave. Ako pusti da se u njemu podigne otrov, ko zna šta će sve ubiti. Čuo je sopstvenu viku kao da svaki pokret predstavlja ubod u grudi; ali nije mogao da ućutka bol.
     Odjednom se kraj njega našao Brin. Govoreći taman toliko glasno da bi ga čuo, haručai je podneo izveštaj. "Kail je našao mesto koje možemo braniti."
     Kovenant se zateturao i pao, mlataraući rukama po hrapavim stabljikama trave. Kužna isparenja truleži zagušila su mu dah. Ali Brin ga je podigao na noge. U njemu je besnela vrtoglavica. Stežući Brina za rame, kao da je to poslednje preostalo čvrsto uporište na svetu, pustio je da ga haručai napola nosi dalje.
     Kailova staza vodila je do hrpe stenja koja se nelogično dizala iz savane, kao humka zaostala iza džinova. Stajala je upola viša od okolne trave. Hergrom se već popeo na nju, ostavio Linden u srazmernoj bezbednosti i vratio se da pomogne Sunderu i Holian. Ne obraćajući pažnju na bol, Kail se pridružio Hergromu. Stel i Harn su ih pratili. Uhvatili su Kovenanta kad su ga Brin i Cer gurnuli naviše.
     Otpuzao je do Linden, boreći se sa iscrpljenošću, i pokušao da je pregleda. Podigao joj je glavu, razdvojio kosu što je nežnije mogao neosetljivim prstima i ustanovio da rana na potiljku ne izgleda ozbiljno. Krvarenje je već gotovo prestalo. Ipak, i dalje je bila u nesvesti, mlitavih mišića. Lice joj je izgledalo kao bojište posle bitke. Nije mogao da svojim nedovoljnim čulima odredi u kakvom je stanju. Nije mogao da joj pomogne.
     Pridružili su mu se Sunder i Holian. Sunder je kleknuo kraj Linden i pregledao je. Iscrpljenost i strah ogledali su se i na njegovom licu. "Ah, Linden Averi", šapnuo je. "Ovo je teška nesreća."
     Kovenant je prigušio stenjanje i pokušao da se suprotstavi obeshrabrenosti Sunderovog glasa. "Ne izgleda tako ozbiljno."
     Oblar je izbegavao da mu uzvrati pogled. "Sama povreda... možda čak ni Kailova rana nije opasna po život. Ali ovo je sunce boleština." Zaćutao je.
     "Prapoglavaru", napeto je rekla Holian, "pod suncem boleština svaka rana je smrtonosna. Nema isceljenja od bolesti Kobi Sunca."
     "Nikakvog?" Reč kao da se otrgla od Kovenanta.
     "Nikakvog", šapnuo je Sunder kroz zube. A Holian je nastavila sa bolom u očima. "Nikakvog koji je poznat narodu Domaje. Ako Klava ima znanja o lečenju..."
     Nije morala da završi rečenicu. Kovenant ju je razumeo; Nemla je mrtva. Pošto je bila iskrena, okrenula se protiv na-Mhorama; pošto je bila hrabra, navukla je grim na sebe; a pošto Kovenant nije upotrebio divlju magiju, poginula je. Njegov strah ju je koštao života.
     Zbog njega je družina izgubila čak i nadu da Nemla zna kako da zaleči Linden. I Kaila.
     Svaka rana je smrtonosna.
     A to nije bilo sve. Honji su otišli. Pohod nije imao nikakvih zaliha.
     A on je kriv, jer se bojao. Kada je koristio moć, ubijao je. Kada je nije koristio, izazivao je smrt ljudi.
     Nemla je dala život za njega.
     Oči su mu gorele dok se preteći dizao na noge. Visina humke mu je pretila; ali nije obraćao pažnju na to, kao da je neosetljiv na vrtoglavicu... ili gubitak.
     "Brine!"
     Haručai su zauzeli odbrambene položaje u visini vrhova trave. Brin se odazvao preko ramena. "Prapoglavaru?"
     "Zašto si pustio da Nemla umre?"
     Brin je odgovorio sleganjem ramena. "To je bio njen izbor." Ubeđenje u sopstvenu ispravnost kao da je bilo neumoljivo. "Cer je ponudio svoj život. Odbila ga je."
     Kovenant je klimnuo glavom. Nemla je odbila. Zato što joj je rekao da ne može da kontroliše prsten.
     Nije bio zadovoljan Brinovim odgovorom. Krvna garda je jednom donela sličnu odluku o Kevinu - i nikada nisu oprostili sebi zbog ishoda. Ali takva pitanja više nisu bila važna. Nemla je bila mrtva. Linden i Kail će takođe umreti. Žmirkajući zbog vreline u očima, pogledao je oko sebe.
     Pohod se smestio na hrpi stenja - svi sem Vaina, koji je ostao dole, kao da mu je sasvim udobno u travi i smradu. Džungla je bila na zapadu, van domašaja pogleda. Savana se protezala na sve strane do obzorja, kao kopneno sivozeleno more, lako se talasajući na povetarcu.
     Ali ka severu se protezao ožiljak ogoljenog tla. A od njega se slična staza pružala do uzvišice na kojoj se smestila družina. Vatre grima već su se pritulile do dima i gareži. Oslobođena te opasnosti, stvorenja su u pravoj liniji hitala ka stenju. Trava se povijala - odrugnuta u stranu, ugažena, pojedena. Uskoro se ćuvik izdizao iz krda životinja.
     Kovenant je jedva video Vaina. Demonokot se držao potpuno smireno, a svako biće koje bi ga dotaklo smesta je umiralo.
     Haručai su bili spremni kada je napad počeo. Čim su stvorenja počela da se veru uz stenje, Brin i njegovi ljudi su iskoristili prednost visine da lome antene svakog napadača, a onda se upinjali da ih sruše kako bi pali nazad u masu i bili pojedeni.
     Bili su iznenađujuće uspešni. Snaga, preciznost i spretnost dali su im delotvornost; a pale zveri usporavale su napad ostalih.
     Ali uzvišica je bila prevelika; petorica haručaija nisu mogla da je potpuno brane. Postepeno su bili primorani na uzmicanje.
     Kovenant nije oklevao. Ledeni bes ispunio mu je kosti kao moć. Režeći na samog sebe, izvukao je zavežljaj iz pojasa i odmotao kril Lorika Zloupokojitelja.
     Blistanje dragulja za trenutak ga je zaustavilo; zaboravio je jačinu tog belog, čistog svetla, oštrinu ivica, vrelinu metala. Gubavački strah nagnao ga je na oklevanje da dodirne kril bez zaštite tkanine.
     Ali onda ga je potreba pohoda obuzela kao geas. Prsti su mu već bili utrnuli, nevažni. Nikakva opekotina nije mogla da izmeni sudbinu koja mu je određena. Odbacio je krpu, uzeo kril troprstom rukom i pošao da se pridruži haručaijima.
     Stvorenja nalik na izobličene jamnike trzavo su napredovala naviše na svojim dugačkim udovima. Kandžama su se hvatala za kamen; vilice su im zijale i škljocale. Jedan udar bi ga rasporio; jedan ugriz bi mu odneo ruku. Pružali su antene ka njemu.
     Krećući se kao uklet, počeo je da ih udara.
     Kril im je prosecao oklop kao obično meso, odsecao antene, čak i vilice, kao da u ruci drži mač težine i moći džinova. Kril je oružje Zakona, a bića pod njim bezakoni nakot Kobi Sunca. Tupi bol vatre proširio se duž Kovenantovog dlana do zgloba, pa uz ruku; ali žurno je udarao i mahao i sa svakim pokretom po jedna zver je padala u neizbežnu smrt u podnožju.
     Uskoro se i Sunder pridružio odbrani. Njegov bodež nije bio valjano oružje za takav posao; ali bio je čvrst, a oštrica je bila dovoljna da ošteti antene. Nije mogao da sruši stvorenja kao što su radili haručai. Ali to često nije ni bilo potrebno. Stvorenja sa oštećenim antenama postajala su pometena, okretala su se u stranu, udarala jedna na druga i rušila se na tle. A Stel i Cer su čuvali Sundera.
     Napad nije jenjavao; desetine pobijenih stvorenja zamenjivale su stotine novih. Vremenom je teren oko uzvišice ostao potpuno ogoljen od trave; a oluja nemog gneva pokrivala je golo tle, težeći da udari naviše. Ali samo određeni broj životinja mogao je da istovremeno napadne stenje. Protiv tog ograničenog broja družina je mogla da se bori. Posao se otezao kao lagano mučenje. Kovenantu ruke kao da su se ispunile olovom; morao je da uhvati kril obema šakama. Sunder je izdržavao, mrmljajući kletve, primoravajući sebe da nastavi sa bitkom dugo pošto je stigao do kraja snaga. Ali Holian mu je pružala malo odmora, zauzimajući njegovo mesto, koristeći njegov bodež, jer je njen nož bio premali. A pomagala im je i Vainova moć, iako on, izgleda, nije bio svestan šta se dešava. Družina se držala.
     Popodne se oteglo. Kovenant je jedva bio nešto više od golog refleksa. Postao je neosetljiv na protok vremena, na napredovanje napada. Zglobovi su mu bili ispunjeni vatrom. Brin ga je sve češće spasavao od napada koje je presporo presretao.
     Jedva je primetio da počinje zalazak sunca i da napad postepeno jenjava. Na početku sumraka životinje kao da su izgubile cilj i pravac. Prvo po jedna ili dve, a onda u grupama od desetak i više, počele su da se udaljavaju, žurno se probijajući kroz travu. Kako se mrak zgušnjavao nad savanom, podsticanje Kobi Sunca je prestajalo. Uskoro su se sva stvorenja razbežala.
     Kovenant je stao. Srce mu je drhtalo u grudima kao utučeno. Drhtavo je hvatao dah. Ispustio je kril na kamen. Uzvišenje se uvijalo pod njim. Spustio se na sve četiri i pokušao da otpuže do Linden. Ali nije mogao da stigne do nje. Vrtoglavica je odjednom postala nasilna. Bacila ga je pravo u slepi mrak.

     Malo pošto je mesec prošao najvišu tačku probudilo ga je bolno ječanje kada su Linden uhvatili grčevi.
     Brzo se uspravio i počeo da pipa kroz izmaglicu iscrpljenosti, gladi i žeđi, pokušavajući da vidi šta se dešava.
     Vrh stenja bio je osvetljen krilom; bio je posađen među kamenje, tako da je osvetljavao čitavu družinu. Sunder i Holian čučali su kraj Linden, zabrinuto je gledajući. Cer i Hergrom su je držali kako se ne bi povredila dok joj dugi, suludi grčevi protresaju mišiće.
     Na nižim stenama okupili su se ostali haručai kao da se međusobno bore. Kovenant je brzim pogledom razabrao da to Brin, Stel i Harn pokušavaju da umire Kaila. Kao i Linden, renjeni haručai je ležao u stegama grčevitog napada.
     Kada je ugledao Kovenanta, Sunder se mračno oglasio. "Sunce boleština zagadilo joj je ranu. Od ove bolesti niko se ne oporavlja."
     Oh, Bože.
     U njemu se podigao talas panike, a onda se razbio kada je shvatio da se Linden davi, gušeći se sopstvenim jezikom.
     Stegao joj je glavu i pokušao da joj rastvori vilice. Ali nije mogao da joj razdvoji zube. Čitavo telo bilo joj je drveno ukočeno.
     "Progutala je jezik! Otvorite joj usta!"
     Istog časa Cer joj je prebacio obe šake u svoju jednu. Drugom je pokušao da joj otvori usta. U jednom trenutku čak ni njegova snaga nije bila dovoljna. A onda je uspeo da joj razdvoji zube. Zadrhtala je pod udarom bola. Držeći joj usta otvorena širinom šake, zavukao joj je prste u grlo i izvukao jezik.
     Uvukla je vazduh kao da će vrisnuti; ali grčevi su joj zaustavili krik u grudima.
     Za to vreme je Kail divljim grčem odbacio Brina. Izvivši se u vazduhu, Brin je lako pao na tle i žurno se ponovo uspravio, dok su se Stel i Harn borili da svojim saplemenikom.
     Lindenino lice je bilo jezivo pod svetlošću krila. Dah kao da joj je cvileo, ulazeći u namučena pluća i izlazeći iz njih.
     Kail je zvučao kao da se guši. Nešto daleko u Kovenantu pomislilo je:On je imun na Kob sunca. Mora da je u mamuzama bilo otrova.
     Usmerio se na Linden kao da je može održati u životu čistom snagom volje. Ruka mu se tresla dok joj je milovao čelo i brisao znoj; ali nije osećao ništa.
     "Prapoglavaru", oglasila se Holian prigušenim šapatom, "moram ti ovo reći. Moram izgovoriti." Nije mogao ništa da razabere u njenom držanju; držala je lice okrenuto od krila. Šaputala je iz senke. "Proverila sam lianarom. Jutro će doneti sunce pustinje."
     Kovenant se držao Lindeninih muka, želeći da joj olakša. "Nije me briga."
     "Ima još." Holianin glas postao je oštriji. Bila je eh-zublja, navikla na poštovanje. "Biće vatre, kao da je u pitanju sunce plamena. Ovo će postati užasno mesto. Moramo da bežimo. I to odmah. Moramo se vratiti na zapad - do tla gde raste drveće. Zemlja ove ravnice doneće nam smrt."
     "Ona nije u stanju!" Njegov nagli bes izlio se u noć i naterao družinu na ćutanje prekinuto samo promuklim dahtanjem ranjenih. Trzajem ramena odbio je Holianino upozorenje. "Neću da je pomeram."
     Zaustila je da se pobuni, ali Sunder ju je grubo prekinuo. "On je Prapoglavar."
     "On greši. Moramo gledati istini u oči. Njihova smrt ne može se sprečiti. Ako ostanemo ovde, svi ćemo pomreti."
     "On je Prapoglavar." Sunderova grubost postala je nežna. "Svaki zadatak kojeg se lati je nemoguć - ali on ga izvršava. Imaj hrabrosti, eh-zubljo."
     Linden je zahvatio novi niz grčeva. Dok je gledao kako je bolest muči, Kovenant je strepeo da će joj svaki dah biti poslednji. Ali onda su se iznenada grčevi smirili; pala je mlitavo kao da su konci koji joj drže usud odjednom presečeni. Disanje se postepeno produbilo dok je zapadala u san iscrpljenosti.
     Kailova bolest bila je jača. Njegovi napadi grčeva trajali su sve do zalaska meseca. Brinovi ljudi neprestano su se borili da ga spreče da se razbije o stenje.
     "Zora je blizu", tiho je promrmljao Sunder, kao da se boji da prekine tišinu, kao da se boji da će zvuk njegovog glasa ponovo gurnuti Linden i Kaila u groznicu.
     "Prekasno." Holian nije mogla da prikrije gorčinu. "Moramo ostati ovde. Nećemo na vreme stići na sigurno."
     Kovenant nije obraćao pažnju na njih. Seo je, obgrlivši Linden, i pokušao da veruje kako će ostati živa.
     Niko se nije micao. Sedeli su pod svetlošću krila dok je nebo na istoku bledelo, najavljujući izlazak sunca. Magloviti odsjaji počeli su da obasjavaju tle. Sve zvezde su izbledele. Nebo se menjalo dok se smeđa boja skupljala oko najave svitanja. Vazduh je postajao primetno suvlji, najavljujući jaru.
     Kada je sunce izišlo, nosilo je pokrov isušenja. Njegov dodir podsetio je Kovenanta da od prethodnog jutra nije okusio hranu ni vodu. Vrtoglava ravnodušnost počela je da se kovitla u njemu, odvajajući ga od sopstvenog usuda. Lindenin užasni san ležao mu je u rukama kao potvrđena činjenica.
     Kako je Kob Sunca bojila savanu, žilava trava počela je da se topi. Vlakna su joj se pretvorila u mrtvi, sivi mulj i slila na tle kao splačina. Eto, pomislio je Kovenant obuzet čudnom odvojenošću, to se desilo Morinmosu. I Grimerdoru i Garotinom čestaru. Nad njima se nadnelo sunce pustinje i desetine hiljada godina razumnih šuma naprosto se rastvorilo u mulj. A lepota sveta postaje sve manja. Za trenutak je povratio dovoljno gneva da ga to zaboli. Proklet bio, Kletniče! Bolje da si me odmah ubio.
     Glasom nalik na Kovenantovu prazninu, ali svakako čvršćim, Brin se obratio Holiani. "Eh-zubljo, govorila si o vatri."
     "Lianar je govorio o vatri." U rečima su joj se sukobljavali dostojanstvo i nesigurnost. "Nikada još u predskazivanju nisam videla takav plamen. Ne pitaj me. Ne umem da odgovorim."
     Kovenant je odsutno pomislio kako nema ni razloga za vatru. Pohod je bio bez vode pod suncem pustinje. Ništa drugo nije ni bilo potrebno.
     Istinitost Holianinog proročanstva postala je jasna kada se sunce dovoljno podiglo, pa je trava dovoljno popala, pa je svetlo došlo u dodir sa ogoljenim tlom oko uzvišice. A sa svetlošću je došlo i slabo svetlucanje koje kao da je menjalo sastav tla. Zemlja je počela da svetli.
     Kovenant je pomislio da mu se priviđa.
     Vain se iznenada popeo na stenje. Svi su zurili u njega; ali njegove crne oči ostale su neusmerene, prazne, kao da nije svestan sopstvenih namera.
     Brin i Hergrom su se postavili tako da čuvaju Kovenanta i Linden. Ali Vain se zaustavio, ne primećujući haručaije, i ostao zagledan u prazan vazduh, kao da je odsutan.
     Tle je polako zadobilo crvenkasti preliv sa primesama žutog. Boja se produbljavala i pojačavala.
     Iz zemlje je zračila vrelina.
     Mulj je počeo da se dimi oko ivica čistine. Ljuti dim podizao se u pramenovima, pa u sve gušćim oblacima, zamračujući vazduh.
     Mulj je sledećeg treutka bio u plamenu.
     A ogoljeno tle nastavilo je da tamni.
     Družina je napeto gledala; kao da su čak i haručai zadržavali dah. Samo Linden i Kail nisu obraćali pažnju. Čak i Vain jeste. Gledao je Linden između Hergromovih i Brinovih ramena i lice mu je poprimilo oštar izraz, kao da se u njemu nejasni naumi uobličavaju u jasnu viziju.
     Kovenant je tupo zurio u tle. To bogato, polunarandžasto svetlo prizivalo je sećanja. Postepeno se pred njim javilo lice Leninog oca, Trela; nije znao zašto. Mogao je da vidi Trela kako stoji kao granit u Leninom domu. Lice krupnog Kamendolca bilo je rumeno od svetla. Odsjaji su mu izbijali iz brade - boje iste kao ovo zračenje.
     Tek tada se setio.
     Oblučak. Oganj-kamenovi.
     Pod dodirom sunca pustinje čitava savana se pretvorila u more oblučka.
     Vatra je proždirala mulj; a pod njim je ležao čisti oblučak i odašiljao dug, nemi krik vreline ka nebesima.
     Kovenant i njegovi saputnici kao da su bili postavljeni nad rekom lave.
     Sedeo je i zurio kao da su mu očne jabučice spržene. Mogao je da oseti kako mu u naručju leži smrt kao stari poznanik.
     Nemla se žrtvovala. Linden i Kail će umreti. Svi će umreti.
     Vain ničim nije nagovestio šta smera. Njegov nagli pokret iznenadio je čak i oprezne haručaije. Zastrašujućom brzinom odgurnuo je Brina i Hergroma i zakoračio između njih ka Kovenantu i Linden.
     Hergrom se zadržao na isturenom kamenu. Brina je od pada u oblučak spasla samo brzina kojom je Kail posegnuo ka njemu.
     Vain je bez ikakvog napora uzeo Linden iz Kovenantovih ruku.
     Stel je jurnuo napred i udario Vaina između očiju. Demonokot nije reagovao; pošao je za svojim poslom kao da ga niko nije ni dirnuo. Stel se skljokao preko Harna.
     Nežno držeći Linden, Vain je pošao do istočne ivice brda i skočio pravo u oganj-kamenove.
     "Vaine!"
     Kovenant je skočio za njim. U ušima mu je grmelo kada se vrelina pretvorila u oluju. Otrov mu je pulsirao u žilama. Želeo je divlju magiju, želeo je da napadne...!
     Ali ako udari Vaina, ako ga povredi, demonokot će ispustiti Linden u oblučak.
     Linden!
     Vain nije obraćao pažnju na opasnost iza sebe. Čvrsto i sigurno je pošao napred.
     Tog trenutka Hergrom se panterskim skokom bacio sa stenja. Na najdaljoj tački leta dočepao se Vainovih ramena.
     Demonokot se nije ni zateturao. Nastavio je da hoda preko oblučka sa Linden pred sobom i Hergromom na leđima kao da nije svestan nijednog od njih.
     Kovenantu je uzvik zamro u grudima. Bio je jedva svestan da ga Brin i Sunder drže za ruke kao da ga sprečavaju da pođe za Vainom.
     "On ne oseća vatru", izdaleka se oglasio Brin. "Možda će je spasti. Možda namerava da je spase."
     Da je spase...? Kovenant se skljokao. Je li to moguće? Mišići na licu su ga boleli, ali nije mogao da opusti grimasu sa lica. Da je spase kako bi služila poglavaru Kletniku? "Zašto, onda", glas mu je zvučao pridavljeno, "zašto joj nije pomogao ovde? Za vreme grima?"
     Brin je slegnuo ramenima. "Možda je video da njegova pomoć nije potrebna. Sada je spasava zato što smo mi bespomoćni."
     Vain? Kovenant je dahtao. Ne. Nije mogao da savlada drhtanje. "Nismo bespomoćni." To je bilo nepodnošljivo. Čak ni gubavac to ne može da podnese. Nismo bespomoćni.
     Bacio je još jedan pogled za Vainom. Demonokot je trčao, stapajući se sa svetlucanjem oblučka.
     Kovenant se otrgao od Sundera i Brina i okrenuo se ka njima. Od napora da savlada drhtanje zvučao je divlje. "Cere, daj mi rukh."
     Sunder se namrštio. Holian je raširila oči kao da oseća nagonsku nadu ili strah. Ali haručai ničim nije pokazao iznenađenje. Cer je izvukao Nemlin rukh ispod tunike i predao ga Kovenantu.
     Kovenant je naglim trzajem pružio gvožđe ka Sunderu. "U redu. Ti si oblar. Upotrebi ga."
     Sunder je bezglasno usnama oblikovao reči: da ga upotrebim?
     "Pozovi honje da se vrate. Odgajeni su na Kobi Sunca. Oni će nas izneti odavde."
     Oblar je zašištao, pokušavajući da se pobuni. "Kovenante!"
     Kovenant mu je zabio rukh među rebra. "Učini to. Ja ne mogu. Ne poznajem Kob Sunca tako kao ti. Ne mogu da je dotaknem. Ja sam gubavac."
     "A ja nisam Jahač!"
     "Baš me briga." Kovenant je obavio jezu besom. "Svi ćemo pomreti. Možda ja nisam važan. Ali ti jesi. I Holian. Vi znate istinu o Klavi." Ponovo je podbo Sundera rukhom. "Upotrebi ga."
     Sunderovo lice bilo je prekriveno znojem od vreline, pa je izgledalo da će mu se rastopiti kao i trava. Očajnički, molećivo je pogledao Holian.
     Dotakla mu je podlakticu prekrivenu ožiljcima. Pretvorila se u ovaploćenje svog poziva. "Sundere", tiho je rekla. "Oblaru. Možda se to može učiniti. Sunčev Kamen ti sigurno daje dovoljno moći da pokušaš. A ja ću ti pomoći koliko mogu. Kroz lianar mogu da osetim stanje Kobi Sunca. Možda ću moći da te vodim ka vlasti nad njom."
     Za trenutak su se gledali u oči, odmeravajući ono što vide. Onda se Sunder ponovo okrenuo ka Kovenantu. Oblarevo lice bilo je rastrzano strahom od promašaja i nagonskim gađenjem od svega što pripada Klavi. Ali primio je rukh.
     Mračno se uzverao i seo na vrh najviše stene, blizu belog zračenja krila.
     Holian je ostala stojeći na nižem kamenu, tako da su im glave bile na istom nivou. Ozbiljno ga je posmatrala kako spušta orkrest u krilo i trudi se da odvrne poklopac na rukhu.
     Kovenantu su noge drhtale kao da više ne mogu da podnose težinu onoga što on predstavlja. Ali držao se na stenju, ostajući uspravan kao svedok i kao zahtev.
     Sunder je izlio na dlan poslednje ostatke tečnosti iz rukha. Holian je položila dlan preko njegovog i ostavila ga tu za trenutak, deleći krv u gestu prijateljstva. Onda je obavila zamrljane prste oko lianara i počela tiho, za sebe, da peva. Sunder je protrljao šake, razmazao krv po čelu i obrazima, a onda uzeo Sunčev kamen.
     Kruti naglasci njegovog prizivanja prestavljali su kontrapunkt njenom tihom mrmoru. Zajedno su utkali tišinu u povesmo moći Kobi Sunca; prolivanje krvi i vatre.
     Uskoro se njegov poznati skerletni mlaz izvio ka suncu kao pobuna. Vazduh je počeo da se uvija od pucketanja nalik na udar slabe munje.
     Podigao je rukh i postavio ga tako da je zrak iz Kamena sunca tekao duž gvožđa. Zglobovi su mu pobeleli, a na nadlanicama su iskočile žile.
     Duž lianara otvorili su se nežni plamenovi nalik na pupoljke. Holian je sklopila oči. Njena vatra polako je poprimila boju sunčevog smeđeg oreola i počela da pruža pipke. Jedan je dopro do Sunderovih šaka. Obmotao se oko stegnutih prstiju, a onda počeo da se penje uz rukh i mlaz iz Sunčevog kamena.
     Žustro je treptao da ukloni znoj iz očiju, piljeći kao da je rukh zmija koju ne sme ni da drži ni da pusti.
     Kovenantu je težina u grudima govorila da je zaboravio da diše. Kada se primorao da udahne, kao da je usisavao vrtoglavicu iz vazduha. Samo su ga prekrštene ruke sprečavale da ne izgubi ravnotežu.
     Nijedan haručai nije gledao Sundera i Holian. Kaila su zahvatili grčevi. Ostali su se trudili da ga drže i smire.
     Kovenantu se utroba grčila od sećanja na Linden. Zatvorio je oči da bi se odbranio od mučnine.
     Ponovo je podigao pogled kada se pesma prekinula. Sunderov mlaz i Holianin plamen su nestali. Kamendolci su se držali jedno za drugo. Oblaru su drhrtala ramena.
     Kovenant je kleknuo, ne znajući kada su ga kolena izdala.
     Kada je Sunder progovorio, glas mu je bio prigušen Holianinim vratom. "Na kraju krajeva, nije ni tako teško biti Jahač. Uskladio sam se sa rukhom. Honji su daleko, ali čuli su. Doći će."

     Konačno je i Kailov napad popustio. Neko vreme bio je pri svesti; ali govorio je tuđinskim jezikom haručaija i Kovenant nije razumeo šta je rekao.
     Prva ogromna životinja vratila se odmah iza podneva. Do tog trenutka žeđ i glad doveli su Kovenanta u stanje otupelosti; nije mogao da usmeri pogled i vidi koji je honj u pitanju, ni da li na sebi još ima vreće sa zalihama. Ali Brin je podneo izveštaj. "To je Klangor, honj koji je napao Linden Averi. Hramlje. Grudi su mu opečene. Ali oblučak mu nije naudio." Malo kasnije je dodao. "Nosi nedirnut teret."
     Nedirnut, nesigurno je pomislio Kovenant. Žmirkao je kroz maglu ka Ceru i Stelu koji su skočili do honja i vratili se, noseći vreće vode i hrane. Blagi Bože.
     Do trenutka kada su on i Kamendolci utažili prvu očajničku žeđ i počeli da se bave jelom, stigao je i Anoj - galopom sa juga. Kao ni Klangoru, oblučak mu nije naudio; ali nesigurno je kružio oko uzvišice, pokušavajući da izbegne oganj-kamenove.
     Vratili su se i Kleš i Klang. Sunder se namrštio na njih, kao da mu se ne sviđa ponos koji oseća zbog postignuća; ali Holian se sva pretvorila u blistavi osmeh.
     Haručai su smesta počeli da se pripremaju za polazak.
     Koristeći isti onaj komad tkanine, Kovenant je ponovo zamotao kril i zatakao ga za pojas. Onda je sišao niz stenje do leđa honja.
     Izbliza je jara oblučka izgledala dovoljna da ga sprži. To je izazvalo nehotična sećanja na Uboj Plampepel i Srdosolju Penosleda. Džin se žrtvovao u lavi i agoniji da bi pomogao Kovenantu.
     Ne verujući ni honjima ni sebi, Kovenant nije smeo da preskoči mali razmak kako bi uzjahao. Ne više, preklinjao je. Ne dopusti da još prijatelja umre mene radi. Morao je da ostane na mestu, žmirkajući zbog vreline, sve dok mu haručai nisu pomogli.
     Cer i Brin brzo su mu se pridružili, noseći Kaila. Sunder je podigao rukh, nesiguran u vlast nad njim; ali honji su se pokorili, okupljajući se blizu uzvišice. Cer je ostavio Kaila i zakoračio Anoju na leđa. Harn mu je dobacio vreće. Položio ih je preko Anojevh širokih lopatica, a onda prihvatio Kaila od Brina.
     Kailova ruka bila je otečena i krvarila je. Kovenant je zaječao od tog prizora. Kailu je trebala Linden. Ona je lekar.
     Bila je bolesna koliko i haručai.
     Uvežbavajući kontrolu, Sunder je poslao Anoja dalje od ostalih honja da im ne smeta. Onda su Harn i Holian uzjahali Klangora. Oblar se prodružio Stelu na Klangu. Pre nego što je Kovenant stigao da suzbije strah, Brin ga je podigao na Kleša.
     Pao je na široka leđa i stegao honja za dugačko krzno. Vrelina ga je udarala, polako pekući i gušeći. Ali potrudio se da podigne glas. "Nađite Vaina. Brzo."
     Sunder je jednim pokretom pokrenuo životinje ka istoku. Počele su da galopiraju kroz sjajno narandžastu boju oblučka.
     Klang je nosio Sundera i rukh nesigurnim korakom; ali ostale životinje su ga pratile. Čak i Klangor, iz čije je rane zračio bol, nije zaostao; trčao je kao oluja, sa besnilom u crvenim očima. Moć Kobi Sunca stvorila ga je da se pokorava svakom rukhu. Nije mogao da odbije Sunderovu vlast.
     Kovenant nije bio u stanju da proceni njihovu brzinu; jedva je držao otvorene oči u oštroj vrelini, jedva je disao. Jedino je znao da brzo putuju. Ali nije imao predstavu o tome koliko brzo Vain može da trči. Demonokot im je odmakao za čitavo jutro.
     Vetar mu je prljio lice. Odeća mu je ležala vrela na koži, kao da je tkanina počela da tinja. Topli znoj slivao mu se niz telo. Oči su mu suzile od sjaja i toplote oblučka. Ali honji su trčali kao da ih je stvorio gnev oganj-kamenova. Holian se držala za Harnova leđa. Sunder se povio nad Klangov vrat. Haručai su jahali potpuno neostljivi. A honji su trčali.
     Oblučak se talasao kao da nikada neće prestati. Nebo se produbljavalo od vatre, koja je bojila nebesa rastopljenom veličanstvenošću. Kroz izmaglicu je sunčeva korona izgledala kao spoljašnji prsten usijanja. Čitava savana pretvorila se u korito ugljevlja; honji su prelazili preko ovaploćenog pakla. Ali Sunder je vladao rukhom. Dok on bude živ, zveri će ga slušati.
     Slušale su. Jurile su kao da su rođene u plamenu. Glatko i neumorno, ostavljale su milje za sobom kao da bacaju suvo lišće u peć.
     Kovenant je isprekidano disao, ne zbog nedostatka vazduha nego zbog opečenih pluća. Počeo je da mu se priviđa Zlatosinj, hladno jezero ispunjeno Zemnom moći. U kostima mu je pulsirala potreba da udahne vodu. A honji su trčali i trčali.
     Kada su se probili iz oblučka na čvrsto tle, iznenadna promena učinila je da pustinjski vazduh izgleda kao blagoslov. Naglo je podigao glavu. Olakšanje mu je zapljusnulo grudi kao polarni vetar. Sledećeg treutka honji su galopirali preko mrtvog, suncem sprženog tla, podižući oblake prašine. Izmaglica se povukla; iznenada je okolina stekla osobine, ustrojstvo, smisao.
     Kada mu se vid izbistrio, ugledao je Vaina daleko napred.
     Demonokot je stajao, crn i konačan, na obali jaruge koja se, prazna, preprečila preko putanje družine. Tamne, gvozdene trake sa Žezla Zakona naglašavale su negovo ponoćno obličje. Gledao je honje kako tutnje ka njemu kao da ih je čekao.
     Bio je sam.
     Sam?
     Kovenant se sručio sa Klešovih leđa čim se zver zaustavila. Tresnuo je na zemlju i prućio se potrbuške. Brzo je podvio noge i bacio se na Vaina.
     "Šta si učinio sa njom?"
     Vain se nije pomerio; Kovenant je naleteo na demonokota i odbio se kao da je naleteo na granitni zid.
     Sledećeg trenutka iz jaruge se pojavio Hergrom. Izgledao je nepovređen, iako mu je odeća bila oštećena od oblučka. Bez ikakvog izraza lica, kao da ne namerava da procenjuje šta Kovenant očekuje, rekao je: "Ona je ovde. U senci."
     Kovenant je jurnuo kraj njega i skočio u jarugu.
     Suvo korito nije bilo duboko. Doskočio je na pesak i okrenuo se, tražeći Linden.
     Ležala je na leđima u senci ivice jaruge. Koža joj je izgledala crvenaksta pod slabijim svetlom; bila je tako blizu oblučka. Mogao je da je vidi jasno kao da mu je urezana u um; crvena boja kože, potoci znoja u kosi boje žita, duboka bora mrštenja između obrva nalik na pobunu protiv života koji je vodila.
     Bila je u grčevima. Petama je kopala po pesku; prstima je grebala po tlu sa obe strane; grčevi su joj izvijali telo, savijajući leđa unazad. Lice joj je bilo iskeženo u osmeh kao na lobanji. Tihi jecaji probijali su se kroz zube kao opiljci bola.
     Kovenant se spustio kraj nje, zgrabio je za ramena da bi joj smirio ruke. Nije mogao ništa da kaže, nije mogao da se rečima probije kroz sopstvenu paniku.
     Pridružili su mu se Sunder i Holian, a zatim i Harn i Hergrom. Brin, Cer i Stel stigli su malo kasnije, noseći Kaila. I njega je zahvatio novi napad.
     Sunder je spustio ruku Kovenantu na rame. "To je bolest Kobi Sunca", tiho je rekao. "Žao mi je. Neće moći da istraje."
     Njeno jecanje pretvorilo se u stenjanje nalik na samrtni ropac. Kao da je ječala. "Kovenante."
     Linden! - jeknuo je u sebi. Ne mogu ti pomoći!
     Naglo je otvorila oči, divlje zureći. Kao da su zjapile iznad grča koji joj je otkrio zube.
     "Kove..." Grlo joj se grčilo kako su se mišići skupljali i opuštali. Vilice su joj bile stegnute kao mengelama. Zurila je u njega kao da je u delirijumu. "Pomozi..."
     Srce mu se steglo od tog napora da govori. "Ne..." Gušio se. "Ne znam kako."
     Usne su joj se izvile kao da želi da mu zarije zube u obraz. Žile na vratu bile su joj ukočene kao kosti. Morala je da silom protisne reči kroz stisak mišića.
     "Vour."
     "Šta?" Nagnuo se nad nju. "Vour?"
     "Daj..." Njene muke bolele su ga kao ubod mača. "Vour."
     Biljni sok koji odbija insekte? Oči su mu bile suve kao u bunilu. "Umaš groznicu."
     "Ne." dubina njenog ječanja prosekla je vazduh. "Pri..." Njen divlji, beli pogled zahtevao je, preklinjao. Svakim delićem prikupljene odlučnosti borila se protiv stegnutog grla. "...sebi." Napor je pojačao grčeve. Telo joj se otimalo iz njegovog zagrljaja, kao da on pokušava da je živu sahrani. "Ja..." Za trenutak se izgubila u jecajima. Ali savladala se i izvukla. "...osećam."
     Osećaš? - dahtao je. Šta osećaš?
     "Vour."
     Tokom jednog užasnog trenutka nalazio se na ivici razumevanja. A onda je shvatio.
     Oseća!
     "Brine!" proderao se preko ramena. "Donesi vour!"
     Oseća! Linden oseća. Imala je čulo za zdravlje, rođeno u Domaji; mogla je da oseti prirodu bolesti, da je potpuno razume. Kao i vour. Znala je šta joj je potrebbno.
     Pravac njenog pogleda ga je upozorio. Trgao se kad je shvatio da se niko nije pomerio, da ga Brin nije poslušao.
     "Kovenante", bolno je promrmljao Sunder, "Prapoglavaru. Ona... preklinjem te, saslušaj me. Zahvatila ju je bolest Kobi Sunca. Ne zna šta govori. Ona..."
     "Brine." Kovenant je tiho govorio, ali njegov lucidni gnev prosto je zasekao Brinovo odbijanje. "Pri sebi je. Tačno zna šta govori. Donesi vour."
     Ali haručai se i dalje nije pokoravao. "Prapoglavaru", rekao je, "oblar poznaje ovu bolest."
     Kovenant je morao da pusti Lindenine ruke i pritisne pesnice na čelo kako ne bi vrisnuo. "Jedini razlog" - glas mu je podrhtavao kao žica na snažnom vetru - "što je Kevin Zemljogub mogao da izvede Obred Obesvećenja, da uništi sav život u Domaji za stotine godina, jeste taj što je Krvna garda zastala i pustila ga da to učini. Naredio im je da ništa ne preduzimaju i znao je mnogo, pa su ga poslušali. Time su izopačili zavet do kraja života, a nisu to ni znali. Nisu znali čak ni da su obeščašćeni sve dok im poglavar Kletnik nije to natrljao na nos. Dok im nije dokazao da može da ih natera da mu služe." Kletnik je osakatio trojicu kako bi ličili na Kovenanta. "Hoćete li samo tako stajati i pustiti da ljudi i dalje umiru?" Iznenanda je izgubio kontrolu. Počeo je da udara pesnicama po pseku. "Donesi VOUR!"
     Brin je pogledao Sundera, pa Kaila. Za trenutak kao da je oklevao. Onda je skočio iz jarka i požurio ka honjima.
     Gotovo istog časa se vratio, noseći Nemlinu kožnu mešinu sa vourom. Sa nezaintersovanim izrazom, kao da će time izbeći odgovornost, dodao ju je Kovenantu.
     Kovenant je drhtavim rukama otvorio mešinu. Morao je da uloži ogromnu snagu volje kako bi usuo svega nekoliko kapi između Lindeninih zuba. Onda je posmatrao, u transu užasa i nade, kako se ona bori da proguta.
     Leđa su joj se još jednom izvila, a onda omlitavila kao da joj je kičma slomljena.
     Pogled mu se smračio. Svet mu se okretao u glavi. Um mu se pretvorio u lepršanje i poniranje kondora. Nije mogao da gleda, nije mogao da misli, sve dok nije začuo njen šapat. "A sad Kail."
     Haručai je reagovao istog časa. To što je znala za Kailovu bolest pokazivalo je da joj je um bistar. Brin je preuzeo mešinu i požurio ka Kailu. Uz Stelovu pomoć usuo je malo voura kroz Kailove stegnute vilice.
     Linden se opuštala, mišić po mišić. Disanje joj se smirilo; žile na vratu su se opustile. Prsti su joj se ispravljali, jedan po jedan. Kovenant joj je podigao ruku, obavio izlomljene nokte svojim dlanovima i gledao kako ukočenost nestaje iz nje. Noge su joj omlitavile na pesku. Držao ju je za ruku jer nije znao da li se oporavlja ili umire.
     A onda je znao. Brin se vratio i objavio bez ikakvog osećanja. "Vour deluje. Kail će se oporaviti." A Linden je uzdahnula od olakšanja.









23. SARANGRAVSKA RAVNICA
     Kovenant ju je gledao dok je spavala, ljudska i krhka, sve do iza zalaska sunca. Tada ju je probudio pod svetlom logorske vatre koju su zapalili haručai. Bila je preslaba za čvrstu hranu, pa ju je napojio meteglinom razređenim vodom.
     Oporavljala se. Čak i njegov grubi vid nije mogao da ga prevari. Kada je ponovo zaspala, pružio se na pesku kraj nje i skoro istog časa zapao u snove.
     U snovima je besnela divlja magija, gruba i nepopravljivo uništavajuća. Ništa nije moglo da je zaustavi, a svaki plamsaj moći bio je na radost Opakom. Sam Kovenant postao je uništavač sveta, postao je Kevin mnogo gori od svih shvatljivih Obesvećenja. Beli plamen poticao je od gnevova koji su ga učinili onakvim kakav jeste i nije mogao...!
     No, meškoljenje družine probudilo ga je mnogo pre zore. Oznojen na pustinjskoj hladnoći, podigao se na noge i osvrnuo se. Poslednji ostaci vatre pokazivali su da Linden sedi, leđima oslonjena o ivicu jaruge. Hergrom je nemo stajao kraj nje i dodavao joj hranu.
     Pogledala ga je u oči. Nije mogao da pod slabim svetlom razabere njen izraz lica, nije znao na čemu je sa njom. Kao da su mu posledice noćne more ometale vid. Ali nerazumljivost i važnost na tom licu privukle su ga bliže njoj. Čučnuo je kraj nje i zagledao joj se u lice. Trenutak kasnije, promrmljao je za sebe. "Mislio sam da si gotova."
     "A ja sam mislila", odgovorila je prigušenim glasom, "da nikada neću uspeti da ti objasnim."
     "Znam." Šta drugo da kaže? Ali posramila ga je nedovoljnost odgovora. Osećao se nesposobnim da je dosegne.
     Ali dok se borio sa svojim ograničenjima, ona je pružila ruku i dotakla mu zamršenu bradu. Glas joj je ogrubeo. "Zbog nje izgledaš stariji."
     Jedan haručai je počeo da podstiče vatru. Crveni blesak odbijao se od njenih ovlaženih očiju kao da su i same ispunjene ugljevljem, kao da su deo plamena u njenom umu. Nastavila je da govori, boreći se sa osećanjima od kojih joj se steglo grlo.
     "Želeo si da pogledam Vaina." Pokazala je glavom ka demonokotu; stajao je na drugoj strani jaruge. "Pokušala sam, ali ne razumem. On nije živ. Ima ogromnu moć i to mu je najvažnije. Ali to... to je neživo. Kao tvoj prsten. On može da bude bilo šta."
     Pokrila je oči rukom. Ze trenutak nije uspevala da se umiri. "Kovenante, to boli. Boli me da ga gledam. Boli me da gledam bilo šta." Odsjaji su joj stvarali crveno-narandžaste pruge ispod senke šake.
     Želeo je da je zagrli; ali znao je da joj ne treba takva uteha. Dotakao ju je Besomuk, napao joj je dušu. Gibon joj je rekao da će je sopstveno zdravlje uništiti. Odgovorio je promuklim glasom. "To ti je spaslo život."
     Ramena su joj se zgrčila.
     "Spaslo je život i Kailu."
     Zadrhtala je, spustila ruku i pustila ga da joj vidi oči pune suza pod novim svetlom vatre. "I tebi je spaslo život."
     Gledao ju je što je otvorenije mogao, ali ništa nije govorio kako bi joj dao vremena koliko god joj je potrebno.
     "Posle Kamendola Kristal." Reči su joj prigušeno klizile sa usana. "Umirao si. Nisam znala šta da radim." Usne su joj se iskrivile u grimasu gorčine. "Čak i da sam imala svoju torbu... oduzmeš bolnice, laboratorije, opremu i ispadne da doktori nisu od neke koristi." Ali trenutak kasnije se savladala. "Nisam znala šta da radim. Pa sam ušla u tebe. Osećala sam tvoje srce i tvoju krv i pluća i nerve - tvoju bolest. Održavala sam te u životu. Sve dok Holian nije bila u stanju da ti pomogne."
     Otrgla je pogled od njegovog i počela da šara po jaruzi kao da oseća krivicu. "Bilo je užasno. Osećati svo to zlo. Okusiti ga. Kao da sam ja bolesna. Kao da udišeš gangrenu." Čelo joj se namrštilo od gađenja ili bola; ali prisilila se da ga ponovo pogleda u lice. "Zarekla sam se da nikad više u životu neću učiniti nešto slično."
     Bol ga je nagnao da sagne glavu. Zurio je u senke koje su se protezale između njih. Prošlo je dosta vremena pre nego što je bio u stanju da progovori bez besa. "Moja lepra ti je toliko odvratna."
     "Ne." Oštro poricanje nagnalo ga je da naglo podigne glavu. "Ne lepra. Nego otrov."
     Nastavila je pre nego što je stigao da se privikne na tu izjavu. "Još je u tebi. I raste. Zato mi je tako teško da pogledam u tebe." Govorila je promuklo, boreći se sa suzama. "Ne mogu da ga isključim. Nimalo. Kob Sunca prodire u mene. Ne mogu da je isključim. Govoriš o obesvećenju. Mene sve obesvećuje."
     Šta da radim? - jeknuo je u sebi. Zašto si me pratila? Zašto si pokušala da mi spaseš život? Zašto se ne gadiš moje lepre? Ali glasom je pokušao da joj pruži odgovor, a ne nova pitanja. "Tako radi Kletnik. Pokušava da pretvori nadu u očajanje. Snagu u slabost. Napada stvari koje su ti dragocene i pokušava da ih pretvori u zlo." Opaki je iskoristio Kevinovu ljubav prema Domaji, iskoristio je službu Krvne garde, vernost džinova, Eleninu strast, da bi ih sve izopačio. A Linden je pogledala Vaina zato što je on, Kovenant, tražio to od nje. "Ali to je mač sa dve oštrice. Svaki put kada pokuša da nam naudi, pruža nam priliku da se borimo. Moramo da u našim slabostima nađemo snagu. Da od očajanja načinimo nadu.
     Linden." Pružio je troprstu šaku, uhvatio ju je za ruku, stegao. "Ne koristi da se kriješ od njega." Ne vredi izbegavati njegove zamke. "Ako zatvoriš oči, postaćeš slabija. Moramo da prihvatimo to što jesmo. I da mu se suprotstavimo." Ali prsti su mu bili neosetljivi; nije mogao da zna je li mu uzvratila na stisak.
     Glava joj je klonula. Kosa joj je sakrila lice.
     "Linden, to ti je spaslo život."
     "Ne." Glas kao da joj je bio prigušen polumrakom i senkama svitanja. "Ti si mi spasao život. Ja nemam nikakvu moć. Jedino mogu da vidim." Povukla je ruku. "Ostavi me na miru", šapnula je. "To je suviše. Pokušaću."
     Hteo je da se pobuni, ali njena molba ga je dirnula. Pun bola u svim zglobovima, ustao je i približio se vatri da se zgreje.
     Odsutno se osvrćući po jaruzi, primetio je Kamendolce. Pogled na njih ga je zaustavio.
     Sedeli su malo dalje. Sunder je držao rukh. Slabi crveni plamen lizao je uz trougao. Holian mu je pomagala kao i onda kada se prvi put uskladio sa rukhom.
     Kovenant nije mogao da pogodi šta to rade. Suviše dugo nije obraćao pažnju na njih i nije imao pojma šta su smislili.
     Uskoro su spustili vatru. Za trenutak su sedeli, zureći jedno u drugo, držeći se za ruke kao da im treba hrabrost.
     "Ne možemo da želimo." Njen šapat širio se po jaruzi kao glas zvezda. "Moramo podneti ono što dođe kako god umemo."
     "Da", promrmljao je Sunder. "Kako god umemo." Onda mu se glas ublažio. "Mogu mnogo da podnesem - sa tobom." Kada su ustali, privukao ju je i poljubio u čelo.
     Kovenant je odvratio pogled, osećajući se kao uljez. Ali Kamendolci su pošli pravo ka njemu; Sunder mu se obratio glasom punim mračnih ciljeva. "Prapoglavaru, ovo ti moramo reći. Od trenutka kada si postavio zahtev" - ironično je naglasio reč - "da uzmem ovaj rukh, ispunio me je strah. Dok je Nemla držala rukh, Klava je znala za nju. Zato nas je snašao grim. Bojao sam se da će, kada ovladam njenim rukhom, Klava znati i za mene.
     Kovenante..." Samo za trenutak se pokolebao. "Moj strah je bio istinit. Potvrdili smo ga. Nemam veštine da razaznam naumeve Klave - ali osetio sam njihov dodir i znam da sam im izložen."
     "Prapoglavaru", tiho je upitala Holian, "šta da činimo?"
     "Isto ono što i dosad." Kovenant ju je jedva čuo, jedva je čuo i sopstveni odgovor. "Trčaćemo. Borićemo se, ako budemo morali." Sećao se Lindeninog lica u grčevima, ukočenih usana, oznojene kose. I divlje magije. "Živećemo."
     Uplašen da će izgubiti kontrolu, okrenuo se od nje.
     Ko je on da govori drugima o životu i borbi, kada nije u stanju da kontroliše zastrašujući rast sopstvene moći? Otrov! Sada je to deo njega. Kako mu je divlja magija postala sve više moguća, sve ostalo je izgledalo sve više i više nemoguće. Bio je sposoban za uništenje. I nesposoban za sve ostalo.
     Uzeo je krčag meteglina i otpio podosta da bi sprečio sopstveno glasno stenjanje.
     Razmišljao je. Moć izopačuje. Zato što je nesigurna. To nije dovoljno. Ili je previše. Podstiče sumnju. Sumnja stvara nasilje.
     U njemu je rastao pritisak moći. Nešto u njemu bilo je gladno besa divlje vatre.
     Neko vreme se toliko bojao sebe, posledica sopstvenog gneva, da nije mogao da jede. Pio je gustu tečnost i zurio u plamen, pokušavajući da poveruje kako će biti u stanju da se uzdržava.
     Ubio je dvadeset jednog čoveka. U nastupajućem svitanju bili su mu jasni u sećanju. Dvadeset jednog! Muškarce i žene čiji je jedini zločin bio taj što im je Besomuk unakazio živote.
     Kada je podigao glavu, ugledao je Linden kako stoji kraj njega.
     Nesigurno je stajala na nogama, još izuzetno slaba; ali mogla je da se uspravno drži. Mračno ga je gledala. Kada je oborila pogled, rekla je sa nagoveštajem one stare strogosti. "Trebalo bi da pojedeš nešto."
     Nije mogao da je odbije. Uzeo je parče suvog mesa. Klimnula je glavom, a onda se udaljila drvenastim pokretima da pregleda Kaila. Kovenant je odsutno žvakao, posmatrajući je.
     Kailu je, izgleda, bilo istovremeno i dobro i loše. Kao da se oporavio od bolesti Kobi Sunca, povratio urođenu čvrstinu i snagu. Ali povreda mu je još bila ozbiljno zagađena; vour nije delovao na otrov iz honjevih mamuza.
     Linden je zurila u ranu kao da joj pritiska nerve, a onda zatražila vatru i ključalu vodu. Hergrom i Cer su je bez reči poslušali. Dok se voda grejala, pozajmila je bodež od Holian, užarila ga na vatri i njime prosekla Kailovu ranu. Stoički je podneo bol; samo napetost između obrva odavala je šta oseća. Krv i neka žuta tečnost pljusnuli su na pesak. Uprkos slabosti, Lindenini pokreti bili su sigurni. Tačno je znala gde da seče i koliko duboko.
     Kada je voda bila spremna, uzela je od Brina ćebe. Isekla ga je na trake i neke upotrebila da ispere ranu; ostale su poslužile kao grubi zavoj. Potočići znoja na Kailovom čelu odbijali su svetlost vatre; ali nije se ni trgao. Kao da nije ni disao.
     "Biće ti dobro čim zaustavimo infekciju." Glas joj je zvučao bezlično, kao da čita iz neke medicinske knjige. "Dovoljno si zdrav za pet ljudi." Onda ju je strogost izdala. "Ovo će boleti. Kad bih mogla da smislim način da ublažim bol, učinila bih to. Ali ne mogu. Sve mi je ostalo u torbi."
     "Nemoj brinuti, Linden Averi", odgovorio je Kail ravnim glasom. "Dobro sam. Služiću ti."
     "Služi sebi!" Smesta se obrecnula. "Brini se za tu ruku." Dok je govorila, proveravala je li zavoj dobro pričvršćen. Onda je prelila tkaninu ključalom vodom.
     Kail nije pustio ni glasa. Linden je nesigurno ustala, udaljila se od njega i sela kraj zida jaruge, kao da ne može da podnese pogled na njegovu hrabrost.
     Trenutak kasnije, Kovenantovu pažnju privukao je Vain. Prvo svetlo svitanja dotaklo je demonokotovu glavu i izdvojilo je iz sumraka - sazvežđe crnila i tajni. Sunder i Holian su žurno pošli da nađu kamen. Kovenant je pomogao Linden da ustane. Haručai su stajali. Čitava družina čekala je zoru.
     Sunce se probilo kraj ivice jaruge, noseći smeđi pokrov za celi svet. Žeđ i priviđenja, izbeljene kosti, opekotine i groznica. Ali Linden je nehotice dahnula. "Slabije je!"
     Pre no što je Kovenant stigao da shvati šta to znači, razočarano je zastenjala. "Ne. Mora da gubim razum. Nije se promenilo."
     Promenilo? Njena gorčina ostavila ga je u kovitlacu strepnje dok je pohod dizao logor, uzjahivao honje i polazio ka istoku. Je li bila toliko pogođena strahom da više nije verovala sopstvenim očima? Dok su je držali grčevi, kosa joj je potamnela od znoja kao da nosi pruge vlažnih patnji. Ali izgledalo je da se oporavila. Rana joj je bila srazmerno mala. Družina je jahala kroz suncem okovane pustare Severnih Zaravni kao da prelaze preko nakovnja. Zašto zna toliko malo o njoj?

     Ali sledećeg jutra bila je čvršća, sigurnija. Držala je glavu kao da više ne oseća bol. Kada se suočila sa svitanjem i ugledala izlazak trećeg sunca pustinje, čitavo telo joj se napelo. "Bila sam u pravu", promuklo je rekla. "Jeste slabije." Trenutak kasnije je kriknula. "Eno!" Pokazivala je ka obzorju. "Jeste li videli? Promenilo se! Bilo je slabije, a onda je postalo jako kao uvek. Kao da je prešlo neku granicu."
     Niko nije govorio. Sunder i Holian gledali su Linden kao da se boje da je od bolesti Kobi Sunca poremetila umom. Haručai su bezizražajno zurili u nju.
     "Videla sam." Glas joj je postao napet. "Nisam luda."
     Kovenant se trgao. "Mi nemamo oči kao ti."
     Za treutak ga je prostrelila pogledom, a onda se naglo okrenula i pošla ka honjima koji su čekali.
     Sada je jahala kao da je besna. Uprkos suvoj grubosti sunca i naporu držanja za Klešova leđa, snaga joj se vraćala. A sa njom je dolazio i gnev. Njena sposobnost da vidi već ju je mnogo stajala; a sada su njeni sadruzi sumnjali u ono što je videla. Čak joj je i sam Kovenant samo napola verovao. Svako slabljenje Kobi Sunca bilo je znak nade. Da li zato mora biti lažna? Posle svega kroz šta je prošla?
     Kada se družina zaustavila za noćenje, pojela je nešto, postarala se za Kailovu ruku i spremila za spavanje. Ali dosta pre svitanja već se ushodala po mrtvom stenju kao da odbrojava trenutke do otkrića. Napetost joj je jasno pokazivala koliko joj je potrebno da bude u pravu, koliko je njenoj izmučenoj duši neophodno olakšanje.
     Tog jutra sunce je izišlo pod crvenom bojom boleštine. Dalo je oštre purpurne obrise divljini, čineći pustinju rumenom, ljupkom i čudnom, nalik na pozlaćeno groblje; ali iako je napinjao vid sve dok mu kroz mozak nisu počele da poigravaju slike vatre, Kovenant nije mogao da razabere nikakvo jenjavanje Kobi Sunca. Ipak, Linden je oštro klimala glavom kao da je u pravu. A trenutak kasnije oglasio se i Brin. "Odabrana daleko vidi." Izgovorio je njenu titulu kao da joj time priznaje moć. "Izopačenje sunca je oslabilo."
     "Prevazilazite me", besno je promrmljao Sunder. "Ja ne vidim to slabljenje."
     "Videćeš", odgovorila je Linden. "Stižemo sve bliže."
     Kovenanta je obuzela vrtoglava nada. "Bliže čemu? Hoće li Kob Sunca prestati?"
     "Pitaj Odabranu." Brin je sleganjem ramena odbio svaku odgovornost za ono što vidi. "Mi ne znamo ništa o ovom."
     Kovenant ju je upitno pogledao.
     "Reći ću ti." Nije ga gledala u oči. "Kada budem sigurna."
     Progutao je kletvu i primorao se na mir. To je previše, rekla mu je. Pokušaću. Razumeo je. Pokušavala je. Želela je da veruje u ono što vidi, a bojala se da greši, da će ponovo biti povređena. Uložio je napor da je ostavi na miru.
     Nastavila je da zuri ka istoku dok su haručai raspoređivali hranu, vodu i vour. Odsutno je jela, ne obraćajući pažnju na Brinove ljude koji su pripremali honje. Ali onda, baš kada je Sunder pokrenuo životinje ka istoku, pružila je ruku i uzviknula. "Eno!"
     Brin je pogledao sunce. "Da. Izopačenje je povratilo snagu."
     Kovenant je jeknuo u sebi. Nikakvo čudo što Linden neće da objasni šta vidi. Kako li to podnosi?
     Mračno je uzjahao Kleša između Linden i Brina. Pohod je pošao preko izglodane pustare.
     Pod ovim suncem pustinja se pretvorila u mesto tišine i škorpija. Samo je tutanj kopita pomerao vazduh bez vetra; a uskoro je i taj zvuk postao deo tišine. Insekti su se rojili po stenju, puzali po pesku, bez ikakvog zvuka. Nebo je bilo beživotno kao grob. Kovenantovo raspoloženje polako je postajalo crveno i smrknuto. Zaravni su izgledale jezive od krvi koju je prolio. Nehotice se poigravao prstenom, okrećući ga oko prsta, kao da su mu kosti željne vatre. Ipak se grozio ubijanja, grozio se samog sebe. I bojao se.
     Moramo da prihvatimo to što jesmo. Otkuda mu oholost ili bar neosetljivost da govori takve stvari?
     Te noći ga je od sećanja i snova koža pekla kao da priželjkuje žrtvovanje, priliku da u plamenu prekali stare krivice. Lena mu je ispunila pogled kao da mu je uklesana u mrežnjaču. Dete, uprkos novoj zrelosti tela. Udario ju je, zgrabio je za haljinu i razderao je... sećanje na njen vrisak predstavljalo mu je pravu noćnu moru. Moralni gubavac.
     Moj si.
     Bio je stvorenje divlje magije i sumnje; a duga noć, kao i čitava Domaja bespomoćno pružena pod Kobi Sunca, takođe je bila pustinja.
     Ali narednog jutra, kada je sunce izišlo pod purpurnim velom, i on je razabrao da je oreol slabiji. Izgledao je bled, gotovo nesiguran. I Sunder i Holian su to videli.
     I ovog puta slabost nije nestala sve do sredine prepodneva. Putujući uz prvi kvadrant neba, oreol je prešao granicu; i Kob sunca se zatvorila nad Zaravnima kao poklopac. Kovenant je pokušavao da u glavi raščisti predosećanja; osećao je da bi trebalo da ih razazna. Ali nije mogao. Nedostjale su mu Lindenine oči, a izgleda i sposobnost da protumači ono što vidi. Neobično slepilo...
     Te večeri družina je stigla do Domajinog Sunovrata.
     Sada je Kovenant znao gde je. Domajin Sunovrat je ponor koji razdvaja Gornju Zemlju na zapadu od Donje Zemlje na istoku. Proteže se u pravcu sever-severozapad iz dubine Južnikovog Venca daleko ka neispitanim Visovima Severnika. Mnogo milja južnije, Planina Groma, drevni Gravin Trendor, naslanjala se na liticu, oslanjajući se kolenima na Donju Zemlju, a laktovima na Gornju. Duboko u njenim mračnim bespućima leži mesto gde je nađen Kamen Zlozemlja. A duboko u njenom mračnom srcu nalazi se tajna odaja Kiril Trendora, gde je poglavar Kletnik, Opaki, načinio sebi dom.
     Sunce je već zalazilo kada se pohod zaustavio. Senka Domajinog Sunovrata, tri-četiri hiljade stopa visokog u ovom području, zaklanjala je čitav istok. Ali Kovenant je znao šta leži napred. Smrtonosna močvara Sarangravske ravnice.
     U prošlim vremenima, Sarangrav je postao to što jeste - svet delikatnih vodenih tokova, egzotičnog života, lukavih opasnosti - delovanjem reke zvane Putnikov Tesnac. Njene vode su izvirale između kolena Planine Groma, iz katakombi u dubinama planine, gde je proticala kroz Jazbiništa i demonijska gajilišta, kroz kosturnice i bunjišta, laboratorije i kovačnice, sve dok se ne zagade najgroznijim đubretom. Kako se otpad širio iz reke po zaravnima, izopočivao je nekada ljupko područje, pretvarao močvarni dom čaplji i orhideja u divlji raj za izopačene. Tokom poslednjih ratova, poglavar Kletnik nalazio je obilje građe za svoje vojske baš u Sarangravskoj ravnici.
     Kovenant je znao za Sarangrav, jer ga je nekada sam video, gledajući sa Domajinog Sunovrata na jugu Planine Groma. Video ga je pogledom izoštrenim u Domaji, vidom koji više nije posedovao. Ali imao je i druga saznanja o ovom kraju. Čuo je ponešto tokom boravka u Veselkamenu. A mnogo je naučio i od Runika iz Krvne garde. Runik je jednom pratio Korika i dvoje poglavara, Hirima i Šetru, u pohod da džinove zamole sa pomoć protiv poglavara Kletnika. Poglavar Šetra izgubila je život u Sarangravskoj ravnici, a Runik je jedva izvukao glavu i vratio se da ispriča svoju priču.
     Kovenantu se utroba grčila od pomisli na Sarangrav pod suncem boleština. Nesumnjivo će morati da prenese Runikovu priču ostalim saputnicima.
     Haručai su postavili logor na dobačaj kamena od ogromne litice pošto je Kovenant odbio da u tami priđe bliže; već je bio suviše podložan mamljenju ponora. Pošto je jeo i osokolio se meteglinom, prišao je sasvim blizu odsjajima logorske vatre, obmotao se sećanjima i zamolio družinu za pažnju.
     Linden je sela preko puta njega. Želeo je da je oseti u blizini; ali isprečena vatra ju je udaljavala. Sundera i Holian jedva je primećivao uglom oka. Usmerio je pažnju na pucketanje drveta i sećanja na Runikovu priču.
     Pest i vera, govorili su krvni gardisti. Nećemo posrnuti. Ali posrnuli su. Kovenant je to sada znao. Zakazali su, pali pod izopačenje i umrli. Zavet je prekršen. Džinovi su pobijeni.
     Ali nije nameravao da o tome govori. Da bi savladao stare bolove od sećanja, prizvao je Runikovo lice. Krvni gardista je stajao, sa bolom u očima, pred Vrhovnim poglavarom Elenom, poglavarom Mhoramom, Hailom Trojem i Nevernikom. Logorska vatra dala je noći oštrinu. Kovenant se tačno setio Runikovih reči. Napadi zlokota. Pad poglavara Šetre. Krvavog mu pakla.
     Mračnim glasom ispričao je srž priče. Kada je prvi put video Sarangrav, bilo je to mesto žestokog bogatstva i prikrivene smrti; oživljeno opreznim vodenim životinjicama i pretećim drvećem; obogaćeno jezercima čistog otrova; ispresecano živim peskom; prošarano cvećem lepote i ludila. Mesto gde je priroda postala užasno opasna, izdajnička i gladna. Ali ne i zla. Bila je nedužna kao što su nedužni oluje i grabljivci. Džinovi, koji su znali kako da se čuvaju, uvek su znali kako da putuju kroz ovu ravnicu.
     Ali četrdeset godina kasnije, kada je Korikova grupa pogledala sa domajinog Sunovrata, Sarangrav se izmenio. Uspavano zlo se probudilo. A to zlo, koje je Runik nazvao zlokot Sarangrava, ugrabilo je poglavara Šetru i odvelo je u smrt, uprkos činjenici da je bila pod zaštitom petnaestorice krvnih gardista. Petnaest... zlokot je bio probuđen i snažan, pun moći. Prvo Ranihini, a onda i sami krvni gardisti, nehotice su privukli opasnost na Korikov odred. A od glasnika koje je Korik poslao da prenesu priču vrhovnom poglavaru samo je Runik preživeo.
     Pošto je Kovenant zaćutao, saputnici su za trenutak ostali nepomični. Onda je Holian nesuigurno upitala. "Zar ne možemo da jašemo oko ovog mesta opasnosti?"
     Kovenant nije podigao glavu. "To je nekada bilo stotinu milja van puta. Ne znam koliko bi bilo danas." Je li Sarangravska ravnica porasla ili se smanjila pod Kobi Sunca?
     "Nemamo toliko vremena", odmah je rekao Sunder. "Da li želiš da se suočiš sa novim grimom? Klava nas gleda dok govorimo o ovome. Kada položim ruku na gvožđe, osećam oči Vatrokobi uperene pravo u moje srce. Nisu nimalo dobroćudne."
     "Klava ne može..." zaustila je Linden, a onda zaćutala.
     "Klava", odgovorio je Kovenant, "svakoga dana ubija ljude. Da bi održala prokletu Vatrokob. Šta misliš, koliko života će platiti tih sto milja?"
     Holian se trgla. "A možda taj zlokot više ne postoji? Kob Sunca je izmenila sve ostalo. Zašto ne bi izmenila i Sarangravsku ravnicu?"
     "Ne", odgovorila je Linden. Ali kada su je Kovenant i Kamendolci oštro pogledali, promrmljala je. "Reći ću vam ujutro." Obmotala se ćebadima kao da će je to zaštititi od dodira i okrenula se.
     Dugo pošto su i Sunder i Holian pošli na počinak, Kovenant je sedeo i gledao kako vatra zamire, boreći se sa sobom, pokušavjući da se odupre Domajinom sunovratu koji mu je palacao u dubini uma, da pogodi šta je Linden videla u Kobi Sunca, da smogne hrabrost koja mu je trebala da se suoči sa Sarangravom.
     Moj si.

     Probudio se, unezveren i izmučen, tik pred zoru i ustanovio da su Linden i Kamendolci sa Kailom, Harnom i Stelom već ustali i otišli na ivicu Domajinog Sunovrata. Vazduh je bio hladan; lice mu je bilo ukočeno i prljavo, kao da umesto brade nosi stisak snova koji mu prljavim prstima steže lice. Drhteći, ustao je, pljesnuo rukama da ih ugreje, a onda prihvatio od Brina meteglin.
     Dok je pio, Brin se oglasio. "Prapoglavaru."
     Njegovo ponašanje privuklo je Kovenantovu pažnju kao da mu je položio ruku na rame. Brin je izgledao neproziran kao kamen u ledenom vazduhu; ali i samim držanjem davao je utisak važnosti.
     "Ne verujemo ovim honjima."
     Kovenant se namrštio. Brin ga je iznenadio.
     "Drevni kazivači", objasnio je Brin, "znaju priču koju je Runik krvni gardista ispričao Vrhovnom poglavaru Eleni. Čuli smo da je Zemna moć izdala zlokotu Sarangrava čitavu grupu poslatu džinovima Primorja. Zemna moć Ranihina jasna je svakom ko ih je jahao. A zavet Krvne garde bio je pitanje Zemne moći.
     Ali mi nismo dali zavet koji bi uobličavao život. Divlja magija ne mora biti korišćena. Oblar i eh-zublja ne moraju da koriste svoje znanstvo. Zlokot nas ne mora biti svestan."
     Kovenant je klimnuo glavom kada je shvatio na šta Brin cilja. "Honji", promrmljao je. "Stvorenja Kobi Sunca. Bojiš se da će nas odati."
     "Da, Prapoglavaru."
     Kovenant se namrštio, a onda slegnuo ramenima. "Nemamo izbora. Izgubićemo suviše vremena idući pešice."
     Brin se povinovao uz plitki naklon. Haručai je za trenutak toliko ličio na Banora da je Kovenant gotovo zastenjao. I Banor bi glasno izneo svoje sumnje - a onda bi prihvatio Kovenantovu odluku bez pogovora. Kovenant je odjednom osetio da se njegovi Mrtvi vraćaju u život, da je Banor prisutan u Brinu, bezosećajan i nepopravljivo veran; da je Elena ovaploćena u Linden. Srce mu se steglo od te pomisli.
     Ali tog trenutka nečiji uzvik okrenuo ga je ka Domajinom Sunovratu.
     Izlazilo je sunce.
     Stežući zube da se odupre neizbežnoj vrtoglavici, požurio je da se pridruži saputnicima na ivici litice.
     Na istoku se dizalo bledocrveno sunce, kao da je tek počelo da krvari. Svetlo je zapljusnulo vrh ponora, ali čitava Donja Zemlja ostala je u mraku, kao ogromno područje iz koga se tama polako upija u tle. Ali iako nije video ravnicu, samo sunce mu je bilo jasno izloženo.
     Oreol je bio slabiji.
     Slabiji nego prethodnog jutra.
     Linden je za trenutak napeto zurila u njega, a onda se naglo okrenula i preletela pogledom preko Domajinog sunovrata. Kovenant je čuo insekte kako zuje kao da se rađaju iz mrtvog tla.
     "Boga mi." Glas joj je bio pun luikovanja. "Bila sam u pravu."
     Kovenant je nepomično stajao, ne usuđujući se da ispusti dah.
     "Ovo je crta." Govorila je u napadima uzbuđenja i razumevanja. "Domajin Sunovrat. To je granica." Mahala je rukama po vazduhu. "Videćeš. Kada sunce pređe preko litice - u podne - Kob Sunca će biti jaka kao uvek."
     Kovenant je s mukom progutao knedlu. "Zašto?"
     "Zato što je atmosfera drugačija. To nema nikakve veze sa suncem. Oreol je privid. Vidimo ga zato što gledamo u sunce kroz atmosferu. Kob Sunca je u vazduhu. Ne menja se sunce, nego vazduh..."
     Nije je prekidao, ali duboko u sebi počeo je da mozga o onom što je rekla. Imalo je smisla: moć potrebna za bukvalno menjanje sunca stvarno je nezamisliva.
     "Kob Sunca je kao filter. Nešto što menja normalnu energiju sunca. Izopačuje je." Obraćala se njemu kao da pokušava da mu ulije shvatanje u tupu glavu. "I sve to je zapadno odavde. U Gornjoj Zemlji. Ono što vidiš tamo" - mahnula je glavom ka istoku - "samo je prosut višak. Zato izgleda slabo. Klava više neće moći da nas dosegne. A Sarangrav je možda onakav kakvog ga se sećaš."
     "Sve..." pomislio je Kovenant. Ali kako? Vetrovi nose... oluje...
     Linden kao da mu je pročitala pitanje sa lica. "To je u vazduhu", tvrdoglavo je ponovila. "Ali više kao zračenje. Iz tla. Mora da ima neke veza sa tom Zemnom moći o kojoj stalno govoriš. To je izopačenje Zemne moći."
     Izopačenje Zemne moći! Od tih reči zavrtelo mu se u glavi i sva nejasna predosećanja odjednom su se sklopila u sliku. Bila je u pravu. Potpuno. Mogao je i sam da dođe do tog zaključka. Žezlo Zakona je uništeno...
     A poglavar Kletnik načinio je novi dom u Planini Groma, koja se izdizala na ivici Domajinog Sunovrata, okrenuta ka zapadu. Naravno, Opaki je uperio Kob Sunca ka Gornjoj Zemlji. Ionako je već pokorio većinu istoka. Sve je bilo tako jasno. Samo slepac ne bi uvideo.
     Tokom dugog trenutka bio je zadubljen u pojedinosti otkrovenja. Poglavar Kletnik okrenuo je samu Zemnu Moć protiv Domaje. Kob Sunca imala je ograničen domet. Ali ako postane dovoljno jaka, dovoljno duboka...
     Ali onda kao da je prvi put čuo ono što je Linden rekla. Sarangrav je možda...
     Krvavog mu pakla! Primorao je sebe da se pokrene, pokrenuo je ukočene kosti ka Domajinom Sunovratu da bi pogledao preko ivice.
     Senka sa obzorja već se spustila do polovine litice. Slabo ružičasto svetlo počelo je da se odbija od voda Sarangrava. Bledi dragulji, crvenkasti i tanani, širili su se duž dna senke, žmirkajući zajedno i stvarajući izlomljene linije, šare nalik na mapu nestajuće noći. Ili klopku. Kako se sunce dizalo, dragulji su postajali sve žući i lepši. Na mestima gde su se spajali, stvarali su žile života ravnice - objašnjenje, zamku i anatomiju u jednom. A onda su svi vodeni tokovi planuli belim i sunce je zapljusnulo Sarangravsku ravnicu.
     Posle pet dana u praznoj pustinji, Kovenantu su se bujno zelenilo i voda u dubini učinili izvanrednim, divnim i fantastičnim, kao što mogu biti samo zmije i bunika. Ali Linden je stajala kraj njega, piljeći raširenih očiju u močvaru. Usnama je neprestano oblikovala iste neme reči. Oh, Bože. Ali reči su bile bezvučne.
     Kovenantu se srce steglo od straha. "Šta vidiš?"
     "Hoćeš da ideš tamo dole?" Glas joj je bio prigušen od užasa. "Jesi li poludeo?"
     "Linden!" obrecnuo se, kao da njen užas predstavlja optužbu koju ne može da podnese. Nadlanice su počele da ga peku od sopstvene želje da je udare. Zar ne vidi koliki pritisak raste u njemu? Zar ne čuje žrtve Klave? "Ne vidim to što ti vidiš."
     "Ja sam lekar", dahtala je kao da ima unutrašnje krvarenje. "Ili sam bila. Ne mogu da podnesem sve ovo zlo."
     Ne! Njegov bes iščezao je pri pogledu na toliku bol. Ne govori to. Oboje ćeš nas uništiti. "Razumem. Bolje od ikoga drugog. Reci mi šta vidiš."
     Nije podigla oči, nije ga pogledala. "Živo je." Glas joj se pretvorio u šapat strepnje. "Sve to je živo." Gibon joj je obećao da će uništiti Domaju. "I gladno je." Kovenant nije znao ništa o njoj. "Liči na Besomuka."
     Besomuka? Poželeo je da krikne. Kakav si ti čovek? Zašto te je Kletnik odabrao? Ali primorao je sebe da ćuti. "Je li to Besomuk?"
     Odmahnula je glavom. Nastavila je da je trese, kao da nikako ne stiže do kraja svega što želi da porekne. "Besomuci su više..." Morala je da traga za odgovaraućim opisom. "Više osobeni. Svesniji sebe. Ali to je ipak opsednutost." Izgovorila je reč kao da joj se gadi. Ruke su joj poletele ka usnama. "Pomozi mi."
     "Ne." Nije hteo da je odbije; ruke su ga bolele od želje da je zagrli. Ali nije joj to trebalo. "Možeš ti to da podneseš. Onaj starac je imao razlog što te je odabrao." Tražeći način da je osokoli, nastavio je da govori. "Usmeri se na to. Koristi ono što vidiš da sebi pomogneš. Da znaš protiv čega moraš da ideš. Može li to nešto da nas vidi? Je li dovoljno osobeno? Ako pokušamo da pređemo ravnicu - hoće li znati da smo tamo?"
     Sklopila je oči i pokrila ih da isključi prizor. Ali onda je primorala sebe da ponovo pogleda. Boreći se protiv gađenja, počela je grčevito da govori. "Ne znam. Tako je veliko. Ako nas ne primeti... ako ne privučemo pažnju..."
     Ako, završio je umesto nje, ako ne pokažemo onu vrstu moći kojom se to hrani. Da. Ali iznenadni prizor divlje magije sasvim ga je ošamutio. Nije znako koliko će moći da izdržava pritisak. Naglo se pokrenuo, pogledao Brina, trgao se od sopstvenog glasa prepunog osećanja. "Pripremi honje. Nađi put koji vodi dole. Čim budemo jeli, poći ćemo tamo."
     Naglo se okrenuo od haručaija i gotovo naleteo na Sundera i Holian. Bili su oslonjeni jedno na drugo kao da im treba podrška. Sunderu su se mišići na vilicama vidljivo grčili; čelo mu je bilo izbrazdano mrštenjem iščekivanja ili strepnje. Lice mlade eh-zublje bilo je bledo od zebnje.
     Prizor je tog trenutka bio više nego što je Kovenant bio u stanju da podnese. Zašto je osuđen da večito zadaje bol? Nehotice je oštro zarežao. "Vi ne morate da idete."
     Sunder se ukočio. Holian je žmirkala ka Kovenantu kao da ju je ošamario. Ali pre nego što je stigao da se dovoljno savlada kako bi se izvinio, pružila je ruku i položila mu je na mišicu. "Prapoglavaru, pogrešno si nas razmeo." Glas joj je bio miran i jednostavan kao i dodir. "Odavno smo odustali od pomisli da te odbijemo."
     Sunder je sa naporom rastavio zgrčene vilice. "To je tačno. Zar nas još nisi razumeo? Opasnost ne znači ništa. Putovali smo tako daleko van našeg znanja da su sve opasnosti postale jednake. A Linden Averi je rekla da ćemo uskoro biti slobodni od pretnji Klave."
     Kovenant se upiljio u oblara, pa u eh-zublju.
     "Ne, Kovenante", nastavio je sunder. "Brinemo zbog nečeg drugog. Krećemo tamo gde ne postoji Kob Sunca. Mi ne volimo Kob Sunca. Nismo toliko ludi. Ali bez nje..." Oklevao je za trenutak. "Kakvoj svrsi služimo? Od kakve smo ti vrednosti? Nismo zaboravili Andelejn. Kob Sunca nas je načinila onakvim kakvi jesmo. Možda ćemo te pod drugačijim suncem samo opterećivati."
     Otvorenost njihove nesigurnosti dirnula je Kovenanta. On je gubavac; savršeno je razumeo ono što su mu govorili. Ali verovao je da se Kob Sunca može izmeniti, morao je da veruje da to nije čitava istina njihovih života. Kako bi inače mogao da nastavi dalje? Borio se sa iznenadnim stezanjem grla. "Vi ste mi prijatelji. Hajde da pokušamo i vidimo šta će biti."
     Boreći se da uspostavi samokontrolu, otišao je da pronađe nešto za jelo.
     Saputnici su mu se pridružili. Jeli su ćutke kao da žvaću hrskavice sopstvenog iščekivanja.
     Uskoro je Cer doneo vest o putu niz liticu. Hergrom i Kail počeli su da tovare honje. Mnogo pre no što je Kovenant stigao da prikupi hrabrost, pohod je uzjahao i pošao.
     Cer, Hergrom i Kail vodili su na Anoju. Uz Lindeninu brigu i urođeno zdravlje haručaija, Kail se potpuno oporavio od rane. Brin, Linden i Kovenant su išli za njima na Klešu. Za njima su bili Harn i Holian na Klangoru, pa Stel i Sunder na Klangu. Vain je išao na začelju.
     Prešli su pola milje na sever, do široke staze usečene u liticu Sunovrata. Ovo je bilo predvorje jednog od drevnih prolaza džinova, kojima su Bezemljaši putovali između Primorja i Veselkamena. Kovenant je zapleo prste u Klešovo krzno i borio se sa vrtoglavicom dok je družina počinjala silazak.
     Oštra padina ka Donjoj Zemlji neprestano ga je privlačila. Ali stazu su načinili džinovi; iako se izvijala i strmo ponirala, bila je dovoljno široka za ogromne honje. Ipak, njihanje Klešovih leđa teralo ga je da se oseća kao da će svakog časa biti bačen preko ivice. Čak i tokom kratkog predaha, kada je Brin zaustavio družinu da bi dopunili mešine vodom iz potočića koji je tekao niz liticu, dolina kao da se izvijala prema njemu, kao zelena oluja. Krenuo je, preznojen, niz poslednju liticu i izbio na vlažni vazduh podbrđa sa bolom u grudima, kao da je zaboravio kako se diše.
     Podbrđe je bilo jasno vidljivo do izvesne udaljenosti pre nego što su se spustili u opasnosti Sarangrava. Brin je poveo honje napred bučnim kasom, kao da namerava da se zarije pravo u zeleno more, ali zaustavio se na ivici gustog močvarnog rastinja koje je zapljuskivalo bregove. Za trenutak je posmatrao pohod, zadržavši pogled na Vainu, kao da se pita šta može očekivati od demonokota. Onda se obratio Linden.
     "Odabrana", rekao je kruto i zvanično, "drevni kazivači pričaju da je Krvna garda imala oči kao tvoje. Sa nama nije tako. Razumemo oprez. Ali takođe razumemo da tvoj vid prevazilazi naš. Moraš paziti sa mnom, inače ćemo upasti u zamke Sarangrava."
     Linden je progutala knedlu. Držala se ukočeno, onemela od straha. Ali odgovorila je klimanjem glave.
     Sada je Kleš vodio. Kovenant je zurio kraj Linden i Brina, kraj Klešove ogromne glave, ka Sarangravu. Padine su se spuštale u vetrom ustalasano močvarno rastinje, a iza toga stajalo je prvo čvornovato grmlje ravnice. Tamno granje gomilalo se ka drveću koje je sakrivalo obzorje. Zeleno lišće izgledalo je pomalo otrovno pod bledocrvenim suncem. U daljini se oglasila ptica, pa zaćutala. Sarangrav je bio nepomičan, kao da čeka prigušenog daha. Kovenant je jedva prisilio sebe da progovori. "Hajdemo."
     Brin je poterao Kleša napred. Zbijen kao pesnica, pohod je upšao u Sarangravsku ravnicu.
     Kleš je zakoračio u močvaru i smesta do kolena potonuo u skriveno blato.
     "Odabrana", promrmljao je Brin, podsećajući je, dok je honj nesigurno izmicao da se oslobodi.
     Linden se trgla. "Izvini. Nisam..." Duboko je uzdahnula i ispravila leđa. "Čvrsto tle sleva."
     Kleš je skrenuo na tu stranu. Ovog puta tle je izdržalo. Uskoro se zver probijala kroz travu visoku do grudi.
     Ispod Klešovih kopita iznenada se pojavila životinja veličine krokodila - grabljivac bez želje za tako velikim plenom. Kleš se trgao; ali rukh ga je brzo umirio. Stežući sedište, Kovenant je silom uperio pogled napred i pokušao da ne veruje da ujahuje u baruštinu iz koje nema izlaza ni bekstva.
     Upravljajući se po Lindeninim čulima, Brin je poveo družinu ka drveću. Uprkos proteklim suncima, ovdašnje rastinje bilo je normalne veličine; ali čak i Kovenantovo grubo zapažanje osećalo je u atmosferi nešto mučno i zlokobno, nalik na isparenja bolesti, opipljivu lepru zagađenja.
     Kada su stigli do drveća, pohod je zašao u sve gušće mrlje senki. Isprva je između stabala bilo čistog tla, a vetrom ustalasana trava prikrivala je stvari koje Kovenant nije mogao ni da nasluti. Ali kako su zamicali dublje, drveće je postajalo sve gušće. Trava je ustupila mesto plitkim barama, jezercima blata koja su gladno usisavala kopita honja. Granje i puzavice premrežile su nebo. Odnekud izdaleka dopirao je zvuk vode, gotovo nečujan, kao da se oprezna čudovišta napajaju na obližnjim jezercima. Atmosfera Sarangrava pritiskala je Kovenantu grudi kao kužno isparenje.
     Iznenada je iz žbunja prhnula ptica duginih boja, krešteći, i vinula se ka nebu. Utroba mu se zgrčila. Oznojen, počeo je da se osvrće. Džungla je bila potpuna; nije video dalje od pedeset stopa u bilo kojem pravcu. Honji su išli stazom koja se skrivala od pogleda između kvrgavog sivog drveća sa ispucalom korom i oteklim stablima. Ali kada je pogledao unazad, nije video nikakvog traga puta kojim su došli. Sarangrav se zaceljivao iza družine. Negde blizu čulo se kapanje vode, nalik na poslednje kapi krvi iz Maridovog grla.
     I saputnicima su živci bili napeti. Sunder je preletao pogledom sa mesta na mesto. Holianino lice nosilo je izraz nesvesnog straha, kao kod deteta koje očekuje da će se prepasti. Linden je sedela nagnuta napred, stežući Brina za ramena. Kad god bi progovorila, glas joj je bio piskav i napet, pritisnut osetljivošću na zlo sa svih strana. Samo je Vain izgledao bezbrižno kao da je uklet, nedirnut čak i mogućnošću zla.
     Kovenant je osećao da mu se pluća ispunjavaju vlagom.
     Kao da je i honjima bilo teško. Mogao je da čuje kako mučno frkću. Postepeno su postajali ćudljivi, uznemireni u hodu, naizmenično tvrdoglavi i bezvoljni. Šta to... počeo je, ali pitanje ga je uplašilo i nije ga završio.
     U podne je Brin zaustavio pohod na padini prekrivenoj mišjakinjom i podeljenoj jezercetom žitkog mulja koji je zaudarao na katran. Po njemu su plivala bledunjava stvorenja sa bičevima. Probijala su površinu, podizala sluzave talasiće i ponovo nestajala. Ličila su na leševe, polutrule i bezbojne u poređenju sa tamnom tečnošću.
     Linden je pokazala kroz granje ka nebu. Kada je Kovenant pogledao ovlašni oreol, video je da se menja, kao što je Linden i najavila. Puna moć Kobi Sunca se vratila, šireći boleštinu nad Sarangravom.
     Od tog prizora utrobu mu je stegla bezimena jeza. Sarangravska ravnica pod suncem boleština...
     Holianin uzdah privukao je čitavu grupu. Zurila je u jezero, grizući šaku.
     Svuda gde je sunčevo svetlo padalo na površinu izdizala su se bleda stvorenja. Poturala su slepe glave pod svetlo, gurajući se naviše. Ovlašni vetar uskomešao je drveće, pomerajući tačke svetlosti tamo-amo. Bića su se borila da prate te tačke svetlosti.
     Kada bi neko stvorenej uspelo da drži glavu na svetlosti tokom nekoliko trenutaka, počinjalo je da se širi. Raslo je kao voće koje sazreva, a onda bi se raspuklo i poprskalo baru zelenim kapljicama. Kapi koje bi pale u senku brzo bi pocrnele i nestale. Ali one koje su padale na svetlo postajale su svetle...
     Kovenant je zatvorio oči; ali nije mogao da isključi prizor. Zelene mrlje poigravale su mu u crvenilu pod kapcima. Ponovo je pogledao. Kapljice su bile svetlucave i zlokobne, kao tečni smaragd. Rasle su plivajući, hraneći se muljem i boleštinom.
     "Blagi Bože!" Linden je šapnula glasom prigušenim od užasa. "Moramo da bežimo odavde!"
     U glasu joj se osećalo potpuno ubeđenje. Haručai su se naglo pokrenuli. Sunder je pozvao honje napred. Kail je gurnuo naviše prvo Linden, pa Kovenanta, tako da Kleš nije morao da klekne. Stel i Harn su učinili isto sa Kamendolcima.
     Obilazeći baru, Brin je poterao životinje ka istoku što je brže smeo, dublje u mučninu Sarangravske ravnice.
     Na sreću, Kob Sunca je, izgleda, umirila honje, pojačavajući delovanje Sunderovog rukha. Teška tvrdoglavost je minula. I kad bi im se pod kopitima pojavile izobličene životinje i kad su im kreštave ptice obletale oko glava, ostajali su pod kontrolom. Posle pola milje Jahači su uspeli da obeduju bez sjahivanja.
     Dok su jeli, Kovenant je tražio način da ispita Linden, ali ona ga je pretekla. "Ne pitaj." Duboko u očima kovitlale su joj se prikaze. "Boli. Prosto znam da smo bili u opasnosti. Neću da znam šta je to bilo."
     Klimnuo je glavom. Sudbina čitave družine zahtevala je od nje da prihvata vizije koje su joj pritiskale dušu. Bila je tako izložena. A on nije imao načina da joj pomogne.
     Haručai su redom svima dodavali mešinu voura. Dok je utrljavao biljni sok na lice i ruke, Kovenant je postao svestan da je vazduh pun leptira.
     Lepršavi, crveni i plavi, žuti kao čisto sunce, bleskovi purpura i zelenog kao paunovo perje, gomilali su se u prostoru između drveća kao šareni sneg, žustri i divni. Ples Sarangrava - Sarangravska dolina pod suncem boleština. Insekti su mu donosili neobično osećanje čuđenja i nasilja. Bili su divni. A izrodila ih je Kob Sunca. Otrov u njemu reagovao je na njihov ples kao da je, uprkos sebi, želeo da sprži svako pokretno krilo koje vidi. Jedva je primetio da je grupa pošla dalje kroz gustiš močvare. Jednom je bespomoćno gledao kako Utvare umiru. Sada je svako sećanje povećavalo pritisak u njemu, guralo ga ka moći. Ali u njegovom slučaju moć je značila samoubistvo.
     Vođeni Brinovim oprezom i Lindeninim vidom, putnici su napredovali ka istoku. Neko vreme su išli duž obale kanala obraslog ljiljanima. Ali onda je kanal skrenuo ka severu, a oni su Morali da donesu odluku. Linden je rekla da je voda bezbedna. Brin se bojao da će se honjima noge zaplesti u ljiljane.
     Izbor im je na kraju oduzet. Hergrom im je skrenuo pažnju ka severozapadu. Kovenant za trenutak nije video ništa kroz gustu džunglu. A onda je primetio.
     Blistavo zeleni odsjaji. Isto zelenilo koje je gledao kako raste u bari katrana.
     Kretali su se. Napredovali su...
     Linden je besno opsovala. "Hajdemo." Stegla je Brina za ramena. "Pređi. Moramo se držati dalje od tih stvorenja.
     Brin je bez oklevanja poterao Kleša u vodu.
     Honju su se noge smesta zaplele u bilje. Ali kanal je bio dovoljno plitak da bi životinja mogla da se odupre o dno. Kleš se probio napred nizom divljih trzaja, prskajući vodu na sve strane.
     Ostali su pošli za njim na istočnu obalu. Dok im se voda cedila sa gustog krzna, počeli su da se kreću svom brzinom koju je dopuštala Sarangravska ravnica.
     Kroz delove džungle, toliko guste da je izgledalo da se drveće obrušava na pohod i da se puzavice šunjaju kao omče. Preko ustalasanih travnjaka prošaranih kaljugama. Duž ivica crnih blatišta koja su zaudarala kao lešinari i bara punih smrdljivih isparenja. Kroz bistre potoke, muljem pokrivene rečice, čitave avenije blata. Kud god bi jahači zašli, životinje su bežale od njih; ptice su ih odavale glasanjem straha ili besa; insekti su se izdizali u rojevima, odbijeni jedino mirisom voura.
     A iza njih su dopirali bleskovi zelenog, nejasna svetla, jedva vidljiva, kao da družinu progone smaragdi.
     Tokom čitavog popodneva rvali su se sa Sarangravom; ali, koliko je Kovenant video, nisu postigli ništa sem osećanja panike. Nisu mogli da izmaknu blistavo zelenim odsjajima. Osećao je kako mu pretnje pužu duž leđa. Povremeno bi mu se šake zgrčile kao da žude za borbom, kao da ne zna nikakav drugi odgovor na strah osim nasilja.
     U blistavom svetlu sumraka. Brin je zaustavio družinu za večeru. Ali niko nije predložio da podignu logor. Potera je sada bila vidljivija.
     Zelena obličja veličine deteta, plamsava iznutra kao močvarna svetla, bešumno su se prodevala kroz grmlje - smaragdna bića puna skrivenih nauma. Bilo ih je na desetine. Polako su napredovala, kao zlo koje nema potrebe za žurbom.
     Počela je slaba kiša, kao da se čitav Sarangrav znoji od napetosti.
     Jedan honj je frknuo. Anoj se spotakao i zatresao glavom. Kovenant je zaječao. Šetra je bila jedna od najmoćnijih poglavara u Eleninom Veću, posvećena u moći. Petnaest krvnih gardista i poglavar Hirim nisu bili u stanju da je spasu.
     Zgrčio se na svom honju i zurio napred dok su Brin i Linden birali put kroz kišu.
     Voda mu je polako natapala kosu i slivala mu se u oči. Šuštanje kiše ispunjavalo je vazduh kao uzdah. Sve ostalo se smirilo. Napredovanje plamsavih zelenih bića bilo je potpuno bešumno. Sunder je počeo da mrmlja honjima, upozoravajući ih na poslušnost.
     "Živi pesak", promrmljala je Linden. "Zdesna."
     Kovenant je pod kolenima osećao kako Kleš drhti.
     Živi pesak je za trenutak načinio vlažan zvuk. Onda se šum kiše pojačao. Pretvorio se u ispoljavanje vlažne požude. Sarangravska ravnica čekala je iza pljuska.
     Bića su bila na domašaj kamena od družine i prilazila su sve bliže.
     Linden je dahnula i ukočila se. Kovenant je bacio pogled napred, pretražujući noć.
     U daljini je ležao niz zelenih svetala.
     Presekli su im put ka istoku.
     Linija se izvijala ka severu, šireći se da se spoji sa poterom.
     Vatru mu paklenu!
     Pohod je ujahao pravo u klopku. Svetlucajući kroz drveće, grmlje i kišu, svetla su počela da se stežu oko jahača kao omča. Terali su ih ka jugu.
     Klangor je pao na kolena i ponovo se podigao, uplašeno frkćući.
     Linden je poluglasno proklinjala. Kovenantu se u ušima njen glas mešao sa kišom. Bila je očajna, opasno blizu histerije. Otvaranje čula na ovakvom mestu sigurno je delovalo na nju slično silovanju.
     Nevidljivi potok dao je dodatni prizvuk kiši, a onda je iščezao. Neko vreme honji su šljapkali kroz plitku vodu između čvornovatih starih kiparisa. Kiša je padala kao miro, kao da priprema družinu za žrtvovanje. Nije želeo da tako umre, bez ispovedi i bez smisla. Stezao je i opuštao troprstu šaku oko prstena, kao da nesvesno prorokuje.
     Linden je nastavila da upućuje Brina, vičući mu u uvo ono što vidi kao da joj je to jedina odbrana od ludačke noći; ali Kovenant je više nije čuo. Okretao se u mestu, pokušavajući da otkrije poteru. Kiša je zvučala kao isparavanje vode na vrelim draguljima. Ako padne sa Klešovih leđa, stvorenja će se začas naći na njemu.
     Odnekud iz tame oglasio se Sunder. "Zemlje mi i neba!" Holian je ispustila zvuk nalik na jecaj.
     Kovenant se okrenuo i utvrdio da je i jug oivičen zelenim vatrama. Zatvorile su družinu sa svih strana.
     Teren se otvorio; ništa nije zaklanjalo obruč. Na jednoj strani svetla su se odražavala sa površine bare. Voda kao da je namigivala. Stvorenja su napredovala kao lepra. U noći nije bilo nikakvog zvuka sem uzdaha kiše.
     Klang je poigravao kao nervozni ždrebac. Anoj je teško frktao, trzajući glavom. Ali Sunder je držao honje pod kontrolom. Terao ih je napred sve dok se nisu našli u središtu zelenog kruga. Tu su se zaustavili.
     Brin je progovorio ravnim glasom. "Zadrži svoju moć. Zlokot nas ne sme osetiti."
     Linden je dahtala kao da jedva diše.
     Stvorenja su se bešumno šunjala dalje kroz noć. Oni iza vode zaustavili su se na obali; ostala su nastavila da se približavaju. Bila su bezlična i promišljena, kao plamsava gangrena. Užasno su ličila na decu.
     Hergrom je sjahao i pretvorio se u senku koja se kretala u susret liniji. Za trenutak ga je osvetlila sluzava vatra. Kiša je sakrila njegove obrise.
     Linden se zagrcnula. "Ne! Ne dodiruj ih!"
     "Odabrana." Brinov glas bio je kao od kamena. "Moramo se probiti iz ove klopke. Hergrom će pokušati, kako bismo saznali kako da se borimo."
     "Ne." Gušila se od hitnje. "To je kiselina. Načinjeni su od kiseline."
     Hergrom se zaustavio.
     Nekuda od Cera na njega su se bacila dva komada tame. Uhvatio ih je, dve grane iz zaliha drveta za vatru.
     Držeći ih za krajeve, suočio se sa spodobama.
     Taman na zelenoj pozadini, zamahnuo je jednom granom kao motkom i udario najbliže dečije obličje.
     Planulo je kao šibica, prskajući smaragdnu kiselinu po zemlji. I grana je planula.
     Okolna bića nisu, izgleda, marila što je jedno od njih palo, ali brzo su se rasporedila da zatvore pukotinu.
     Udario je drugom granom i razbio drugo obličje. Onda se povukao, držeći grane pretvorene u baklje.
     U svetlosti vatre Kovenant je video da družina stoji na nepodesno otvorenom travnatom tlu. Iza dece koja su se približavala čučalo je kvrgavo drveće nalik na uklete duše. Jezero sa leve strane izgledalo je veće nego što je pretpostavljao. Nekoliko inča ispod površine ispunjavalo ga je gusto, tamno blato. Blatište.
     Zelena stvorenja potiskivala su družinu ka njemu.
     Kao da čita Kovenantove misli, Brin ga je upozorio. "Prapoglavaru. Pazi."
     Kovenant je pokušao da odgovori, ali nije mogao. Pluća su mu bila puna vlage. Grčevito je udisao vazduh. Kao da se davio u kiši. Voda mu se slivala niz lce kao krvavi znoj.
     Ne, nije to bila kiša. Sam vazduh ga je davio.
     Kiša je postepeno promenila ton. Počela je da zvuči kao plač. Iz duboke noći ka nebu se izvijalo cviljenje.
     Poticalo je iz Kovenantovih pluća. Sam vazduh je zavijao. Mogao je da čuje Sunderovo dahtanje, da oseti Lindenine mišiće kako se trzaju u naporu disanja, da okusi sopstveni kiseli strah.
     Zlokot.
     Prokletstvo!
     Krik se izvijao sve više i bolnije, pretvarao se u pridavljeni vrisak. Grebao mu je po dnu pluća, isisavajući mu hrabrost kao živi pesak.
     Panika.
     Družina je stajala kao stado koje čeka na žrtvovanje, tupo drhteći, a kiselinska bića su napredovala.
     Trenutak kasnije Klešov strah pretvorio se u grčeve. Divlje se ritajući, honj je zbacio Linden i Kovenanta na travu, a onda ludački skočio ka Klangu. Dok mu se Brin držao za vrat, Kleš je oborio Sundera i Stela sa Klangovih leđa i pokušao da skoči preko njega.
     Kovenant se osovio na noge taman na vreme da vidi kako i Klangora obuzima ludilo. Ne obraćajući pažnju na Holianine krike i Harnova naređenja, zver se zaletela na Kleša i Klanga i oborila ih na kolena.
     Sledećeg trenutka sva četiri honja, obuzeta ludačkim besom, napala su Sundera i Stela. Anoj se, njišteći, zario u gomilu honja. Cer i Kail su uspeli da odskoče. Stel i Harn su izvukli Holian ispod Klangorovih kopita.
     Vain je stajao kraj ivice bare, posmatrajući zbrku kao da je zadovoljan.
     Kovenant nije razumeo zašto kiselinske spodobe ne napadaju. Nastavile su da se neumitno približavaju, ali nisu iskoristile priliku za juriš.
     Brin se još držao za Klešov vrat, odbijajući slobodnom rukom zube ostalih honja. Haručai je delovao nevažno i bespomoćno u ludilu ogromnih zveri.
     Tama se skupljala u Kovenantu kao otrov. Nagonski je potekla ka prstenu. Belo zlato. Moć.
     Želeo je da uzvikne, ali nije mogao da uhvati dovoljno vazduha. Od urlika zlokota kiša je odzvanjala, grudi su mu se grčile, koža mu se prekrila znojem.
     Pružio je ruku. Ali Linden ga je ščepala za troprstu šaku obema rukama i histerično kriknula. "Ne!"
     Snaga njenog očajanja u trenutku ga je ukočila i zamrzla. Ledeni vetar duvao mu je kroz glavu. Upotrebi ga! Bojao se da će prsnuti od pritiska. Prsten. Nemoj! Ali zlokot...
     Zlokot je već bio budan. Bio je...
     Zašto je budan? Šta ga je uzbunilo?
     Cer se bacio napred i pridružio se Brinu među honjima. Zajedničkim snagama počeli su da bacaju sa životinja vreće zaliha i svežnjeve drveta.
     Pre no što su stigli da završe, zbrka se raščistila sama od sebe. Klangor se podigao na noge, a za njim i Anoj. Kleš i Klang su ustali nešto sporije.
     Pobesneli od kiše i prodornog zavijanja zlokota, napali su Sundera.
     Oblar se provukao ispod Klangora i izbegao Anoja, tako da su se zveri međusobno sudarile. Ali trava je bila suviše klizava. Dok je pokušavao da se okrene i povuče, iznenada se srušio. Oko njega je eksplodirao haos kopita.
     Linden je stegla Kovenanta za ruku kao da je pokušao da se oslobodi. Ali nije, ne bi se pomerio ni da mu je život zavisio od toga. Kiselinska deca... urlik... pobesneli honji. Kiša mu je tekla niz kožu.
     Šta je uzbunilo...?
     Stel se nekako probio između životinja, stao iznad Sundera i počeo da se bori da ga zaštiti; gurao je noge u stranu, udarao glave, izbegavao udarce. Ali bili su suviše divlji.
     Honji! Kovenant se zagrcnuo. Iskolačio je oči od pritiska gušenja i mučnine. Stvorenja Kobi Sunca. Izopačene Zemne Moći.
     Ta moć je uzbunila zlokot.
     Znači, napad je upravljen na honje. I oni su to znali. Pobesneli su od straha.
     Zašto onda ne beže?
     Zato što ih drže!
     Vatru mu paklenu!
     Kovenant se bacio u pokret tolikom silinom da je srušio Linden na tle. Pogled mu je bio prikovan za Sundera. Nije mogao da diše, morao je da diše. Urlik mu je ispunjavao pluća, gušeći ga. Ali nije mogao dopustiti da Sunder pogine. Grčevitim naporom volje iščupao je reči iz grla.
     "Rukh! Baci ga!"
     Sunder ga nije mogao čuti. Vrisak zlokota pokrivao je svaki drugi zvuk. Oblar se prevrnuo na grudi kao da ga je pogodilo kopito, a onda se trzajem ponovo okrenuo.
     Sa rukhom u rukama.
     Stel mu ga je oteo i zavitlao. Poleteo je u luku iznad honja i pljusnuo usred blatišta.
     Životinje su se istog časa okrenule. Jurnule su za gvožđem kao da im je ono sudbinski mamac. Onako užasnute, borile su se da unište stvar koja ih je sprečavala da beže.
     Jedna se zaletela pravo na Vaina.
     Nije ni pokušao da izbegne sudar. Stajao je u uobičajenom položaju, kao da mu nikakva sila na svetu ne može nauditi. Ali zver je bila stvorenje Kobi Sunca, podivljala i užasna od straha. Uspela je da ga odgurne unazad.
     Prevrnuo se i pao u jezerce.
     Ostali honji stali su da ga gaze kopitima. Onda su i sami upali u blatište.
     Voda je istog časa počela da ključa. Po površini se raširio vir, istržući honjima urlike; počelo je talasanje kao da će blato esplodirati. Jedna po jedna, životinje su potonule, nestajući u tamnoj tečnosti nalik na krv. Iz jezera su, kao iz džinovske guše, dopirali zvuci gutanja.
     Trenutak kasnije sve je bilo gotovo. Voda se umirila uz uzdah sitosti.
     Kada je talasanje prestalo, Vain je ostao sam nasred jezera.
     Polako je tonuo, ali bakljama osvetljene, neusmerene oči bile su mu prazne kao i uvek. Voda mu je dosegnula do grudi. Nije se pomerio ni oglasio.
     "Brine!" jeknuo je Kovenant. Haručai su već bili u pokretu. Harn je iz jedne od spasenih vreća izvukao namotani konopac i dobacio ga Brinu. Ovaj je brzo, ali bez žurbe, oslobodio jedan kraj i dobacio ga Vainu.
     Konopac mu je pao tačno na rame.
     Vain nije ni trepnuo, ničim nije pokazao da ga je video. Ruke su mu i dalje visile. Neusmereni pogled bio mu je prazan kao baruština.
     "Vaine!" Lindenin uzvik ličio je na jecaj. Demonokot kao da ga nije čuo.
     Brin je povukao konopac i brzo napravio omču sa pokretnim čvorom. Voda je Vainu već zapljuskivala vrat kada je haručai bio spreman za novi pokušaj.
     Brin je spretnim pokretom bacio uže. Omča se spustila oko Vainove glave. Brin ju je zategao i spremio se da vuče. Pridružili su mu se Cer i Harn.
     Vain je naglo potonuo.
     Kada su haručai povukli, uže se pojavilo prazno. Petlja je ostala cela.
     Tek kad je začuo sopstvene kletve, Kovenant je shvatio da može da diše.
     Zavijanje zlokota je nestalo. Kiselinska stvorenja takođe. Stopili su se sa tamom.
     Nije više bilo ničega sem kiše.









24. POTRAGA
     Kovenant se obgrlio oko grudi u naporu da umiri uzdrhtalo srce. Žudno je udisao vazduh kao da je i kiša Sarangrava slatka.
     U potpunoj tišini čuo je kako Holian ječeći doziva Sundera po imenu. Kada je ovaj zastenjao, dahnula je. "Povređen si."
     Kovenant je istisnuo vodu iz očiju i pod svetlom baklji pogledao oblara.
     Sunderovo lice bilo je izobličeno od bola. Holian i Linden zajedno su mu skidale jaknu. Kada su mu otkrile rebra, ugledale su tamnu modricu na mestu gde ga je udario jedan od honja.
     "Budi miran", naredila je Linden. Glas joj je drhtao, kao da želi da vrisne. Ali ruke su joj bile pribrane. Sunder se nagonski trgao od njenog dodira, a onda se opustio kad ga taj dodir nije zaboleo. "Dva slomljena", šapnula je. "Tri napukla." Položila mu je desni dlan na grudni koš. "Udahni. Dok te ne zaboli."
     Poslušao je; lice mu se zgrčilo. Ali Linden je već klimala glavom. "Imaš sreće. Pluća nisu probijena." Zatražila je ćebe od haručaija, a onda se ponovo obratila Sunderu. "Obmotaću te oko grudi - da imobilišem ta rebra koliko god je moguće, Boleće, ali moći ćeš da se krećeš, a da se ne povrediš još više." Stel joj je dodao ćebe, a ona ga je brzo iscepala na široke stake. Izgleda da ju je staranje o Sunderu umirivalo. Iz glasa je nestalo histerije.
     Kovenant ju je pustio da radi i pošao ka vatri koju su zapalili Hergrom i Cer. Tog časa zapljusnuo ga je talas reakcije i morao je da čučne na mokru travu i zgrči se, ruku pritisnutih na želudac, kako ne bi zajecao. Čuo je Sundera kako prigušeno stenje dok mu je Linden obmotavala grudi; ali to je ličilo na zvuk kiše, a Kovenant je već bio natopljen. Zato se usmerio na zvuk sopstvenog srca, udar po udar, i borio se da uspostavi kontrolu. Kada je napad prošao, podigao se na noge i pošao u potragu za meteglinom.
     Brin i Cer uspeli su da spasu samo polovinu prtljaga; ali Kovenant je bez uzdržavanja pio preostalu tečnost. Nije ga bilo briga šta će biti posle. Balansirao je na ivici i nije želeo da padne.
     Bio je na korak od prizivanja divlje magije - od objave zlokotu da honji nusu jedini raspoloživi plen. Da ga Linden nije zaustavila... kiša mu je klizila po koži kao smrtni strah. Da ga nije zaustavila, verovatno bi celu družinu zadesio isti usud kao i poglavara Šetru. Prijatelji... predstavljao je zamku za njih, hodajući mrtvački kovčeg. Koliko će ih još poginuti pre nego što se ostvare planovi poglavara Kletnika?
     Pio je meteglin kao da pokušava da ugasi vatru, vatru koja mu je dosuđena da ga spali, sopstvenu vatru. Gubavac, nečist pogana. Moć i sumnja. Kao da je osećao otrov kako mu gladno glođe ivice uma.
     Odsutno je gledao kako haručai prave improvizovani zaklon od preostalih ćebadi, da ljudi o kojima se staraju ne bi ležali na kiši. Kada je Linden naredila Sunderu i Holian da se odmore, pridružio im se i on.

     Probudio se u zoru, otupljen. Žene su još spavale - Linden je ležala kao premorena supruga, vlažne kose zalepljene za lice - ali Sunder se probudio pre njega. Kiša je prestala. Sunder je polako koračao po travi, oprezno zbog povređenih rebara. Čelo mu se mrštilo od usredsređenosti ili bola.
     Kovenant se izvukao iz promočene postelje i odvukao se do prtljaga da pije vode. Pošto mu je trebalo društvo, pridružio se oblaru.
     Sunder ga je pozdravio klimanjem glave. Bore između obrva kao da su mu ometale vid. Kovenant je očekivao da će reći nešto o rukhu ili honjima; ali nije to učinio. Umesto toga, ukočeno je promrmljao. "Kovenante, ne sviđa mi se ovaj Sarangrav. Je li sav život takav u odsustvu Kobi Sunca?"
     Kovenant se zgrčio od te pomisli. Navela ga je da se seti Andelejna. Domaja je bila kao Mrtvi; živela je samo u Andelejnu, gde još neko vreme Kob Sunca neće moći da besni i uništava. Setio se Kaer-Kaveralove pesme:

     Ali dok mogu odazivaću se zovu
     zelenog i drveća; i njih radi
     čuvam vrednost Zakona nad Zemljom.

     Tuga u toj melodiji donela mu je staro žaljenje i stari gnev. Zar on nije Tomas Kovenant, koji je porazio Opakog i bacio Kletnikov Tabor u more? "Ako jeste", odgovorio je glasu tužbalice, otrova, "iščupaću srce onom đubretu."
     Oblar je nekako odsutno upitao. "Je li mržnja tako dobra stvar? Zar nije onda trebalo da ostanemo u Veselkamenu i upustimo se u bitku sa Klavom?"
     Kovenantov jezik trudio se da odgovori; ali bio je onemeo od sećanja. Iznenada je ugledao turiya Besomuka u telu Trioka, Kamendolca koji je voleo Lenu. Besomuk je govorio: Besmrtni su samo oni koji mrze. Bes u njemu je oklevao. Mržnja? S naporom se savladao. "Ne. Šta god da se desi, već imam na rukama previše krvi nedužnih."
     "Čujem te", šapnuo je Sunder. U očima je nosio ženu i sina; imao je razloga da razume Kovenantovo odbijanje.
     Sunce je počelo da dopire na čistinu, bacajući mlazeve svetla kroz drveće i vlažni vazduh. Svitanje bez Kobi Sunca. Kovenant je za trenutak zurio u njega, ali bilo mu je nerazgovetno.
     Sunce je probudilo Linden i Holian. Uskoro je družina počela da se sprema za put. Niko nije izgovorio Vainovo ime, ali njegov nestanak bacio je senku na sve. Kovenant je pokušavao da ne misli na to. Demonokot je bio bezobziran i smrtonosan. Smešio se i oslobađao moć. Ali bio je i dar od Srdosolje Penosleda. A Kovenant je bio nerazumno posramljen pri pomisli da je pustio saputnika, bilo kojeg saputnika, da potone u baruštinu, čak i ako je Linden rekla da on nije živ.
     Nešto kasnije haručai su se natovarili prtljagom i pohod je krenuo. Sada više niko nije progovarao. Išli su pešice kroz Sarangravsku ravnicu, okruženi opasnostima i ušima zlokota. Kao da ih je iza svakog drveta, iz svakog potoka, vrebala izdaja. Niko nije imao petlju da progovori.
     Brin i Kail išli su na čelu, a Linden između njih. Blago skrećući ka severoistoku, prešli su čistinu i vratili se u džunglu.
     Jutro je neko vreme bilo belo i osvetljeno izmaglicom. Obavijalo je drveće velovima. Družina kao da je bila sama u ravnici, kao da su svi ostali oblici života pobegli. Ali kako se izmaglica razbijala u pramenje vlage i nestajala, močvara je počela da se meškolji. Ptice su se dizale u smeđim jatima ili pojedinačnim bleskovima boja; tajanstvene životinje žurno su se sklanjale od putnika. Na jednom mestu susreli su grupu velikih, sivih majmuna kako beru i jedu bobice crvene kao otrov. Majmuni su imali pseća lica i preteći su frktali. Ali Brin je pošao pravo ka njima bez ikakvog izraza u nepomičnim očima. Majmuni su se razleteli po drveću, glasajući se kao hijene.
     Tokom većeg dela jutra družina se provlačila kroz džunglu na tvrdom tlu. Ali tokom popodneva morali su da pređu široku kaljugu, u kojoj su se uzvišice vlažne i klizave trave smenjivale sa mračnim jezercima i živim blatom. Neka jezerca su bila bistra, a neka smrdljiva i kužna. Povremeno bi se neko od njih ustalasalo, kao da mu na dnu leži nešto avetinjsko. Linden i haručai mučili su se da nađu bezbednu stazu.
     Daleko iza njih sunce je prešlo iznad Domajinog sunovrata i zadobilo plavi oreol kiše. Ali nebo nad Sarangravskom ravnicom ostalo je jasno plavo, neobojeno i nenaruženo.
     Do zalaska su prešli nešto više od pet milja.
     Bilo bi bolje, pomislio je Kovenant dok je žvakao bezukusnu večeru, da smo jahali okolo. Ali znao je da takvo žaljenje nema nikakvog smisla. Bolje bi bilo da nije naudio Leni i Eleni - da nije izgubio Džoanu - da nije dobio lepru. Prošlost je neizmenjiva kao amputacija. Ali lakše bi podnosio ovako sporo napredovanje da nije bilo u pitanju toliko života, toliko Domaje.
     Te noći počela je kiša. Ispunila je tamu, natopila zoru i nije stala sve dok družina nije već pola jutra provela gacajući kroz blato.
     Popodne su morali da se provlače kroz natopljenu travu i rogoz. Kovenantu su i butine bile natopljene; trska mu je dopirala preko glave. Raniji strah od skrivenih ponora i garbljivaca zatezao mu je nerve. Ali družina nije imala izbora; ova močvara blokirala je put dokle god je dopirao pogled haručaija.
     Gusto rastinje primoralo ih je da idu u koloni po jedan. Brin je vodio, a za njim su išli Linden i Kail; sledili su Harn, Holian, Stel, Sunder, Kovenant, Cer i Hergrom. Voda je bila tamna i masna; Kovenantu su noge iščezavale kao da ih voda odeseca. Vazduh je bio pun komaraca; a močvara je pomalo zaudarala, kao da joj je dno prekriveno leševima. Vreća koju je Stel nosio visoko na ramenima zaklanjala je Kovenantu pogled napred; nije znao koliko će ovo još trajati. Nagonski je pokušavao da požuri, ali noge nisu nalazile čvrsto uporište u blatu, a voda je bila teška kao krv.
     Tama mu se kačila za noge, bojila mu odeću. Nehotice je stezao stabljike trske, iako je znao da ga neće zadržati ako padne. Misli su mu se stalno vraćale na Vaina. Demonokot nije čak ni pogledao ljude koji su pokušavali da ga spasu. Kovenantu je puls odzvanjao u slepoočnicama.
     Bez ikakvog upozorenja trska iza njega se uznjihala. Voda se zatalasala. Kroz površinu se probio prsten debljine njegove butine.
     Sledećeg trenutka Sunder je nestao.
     Dvadeset stopa dalje ponovo se pojavio, sa ogromnim zmijskim telom obmotanim oko kukova i vrata. Blistave krljušti sadržavale su dovoljno snage da mu slome kičmu kao suvu grančicu.
     Sva brzina haručaija Kovenantu je izgledala nedovoljna. Video je kako Stel ispušta vreću, saginje se i skače napred - kao da je svaki delić pokreta odvojen, beskrajno dug. Cer nije nosio vreću; bio je na udar srca udaljen od Stela. Holian je izvila usne kao da će vrisnuti. Svaka stabljika trske bila je izdvojena i užasna. Voda je imala sastav prljave vune. Kovenant je sve to video; mokre krljušti; prstenje obmotano da ubije; Cera i Stela u prvom pokretu skoka; Holianine usne...
     Marid! Čovek bez usta, sa agonijom u očima, sa zmijama umesto ruku. Zmijski zubi usmereni ka Lindeninom licu. Sunder. Marid. Zubi zabijeni kao na raspeću u Kovenantovu desnu ruku. Otrov.
     Tog trenutka pretvorio se u kovitlac gneva.
     Pre nego što su Cer i Stel stigli da pređu pola rastojanja, Kovenant je spalio prstenove koji su stezali Sundera oko leđa. Divlja magija je spržila meso, učinila ga prozirnim, otkrila kičmu, rebra, utrobu, osvetlila ih i zapalila.
     Linden je ispustila krik straha.
     Samrtni trzaji zmije povukli su Sundera pod površinu.
     Cer i Stel su zaronili u uskovitlanu vodu. Nestali su, pa se ponovo pojavili, držeći zadihanog oblara između sebe. Iza njih su pulsirali mrtvi prstenovi dok su iznosili Sundera van opasnosti.
     Sva Kovenantova moć je nestala, ugašena Lindeninim uzvikom. Kosti su mu se do srži ispunile jezom. Priviđenja zelene dece i gušenja. Krvavog mu pakla.
     Saputnici su zurili u njega. Linden je dlanovima stezala glavu, boreći se da suzbije strah. Kovenant je očekivao da će početi da viče na njega, ali to se nije desilo. "Ja sam kriva." Glas joj se pretvorio u suvo struganje. "Trebalo je da vidim tu...stvar."
     "Ne." Stel je govorio kao da je imun na suprotnosti. "Došla je kada si ti već prošla. Krivica je moja. Oblar je meni poveren."
     Vatru mu paklenu, beskorisno je zastenjao Kovenant. Pakla mu i prokletstva.
     Linden je s naporom sklonila ruke i primorala sebe da priđe oblaru. Disao je u kratkim trzajima zbog bola u grudima. Brzo ga je pregledala, mršteći se zbog nečeg što je videla. "Preživećeš." Glas joj je bio pun žuči od besa i bespomoćnosti.
     Haručai su pošli dalje. Stel je ponovo podigao vreću. Brin je opet uspostavio redosled u koloni. Linden je zauzela svoje mesto, ukočeno se držeći. Pošli su dalje kroz močvaru.
     Pokušali su da žure. Ali voda je postala dublja, zadržavajući ih. Njen hladni, smrdljivi dodir vređao mu je kožu. Holian nije mogla da se održi na nogama; bila je primorana da se uhvati za Harnovu vreću i pusti ga da je vuče. Sunder je zbog povrede zviždao pri disanju.
     Konačno se trska razmakla i otvorila prolaz u široki kanal; a malo dalje ležala je kosa obala močvare. Dno se spuštalo. Morali su da zaplivaju.
     Kada su stigli do čvrstog tla, ustanovili su da su od glave do pete pokriveni klizavim smeđim muljem. Kovenantu su se nozdrve ispunile smradom. Linden nije mogla da sakrije izraz mučnine.
     Haručai su sa tipičnom neosetljivošću prenebregavali prljavštinu. Brin je stajao na obali, proučavajući zapad. Hergrom je pošao dalje, dok nije stigao do drveta na koje se moglo popeti. Kada se vratio, izvestio je ravnim glasom da na vidiku nema zelenih kiselinskih bića.
     Ali družina je ipak žurila. Iza strmine zapali su u haos kržljavog šiblja i malih otrovnih potoka koji kao da su nepokretno tekli na sve strane. Sumrak ih je zatekao dok su još lutali kroz to područje, pokoravajući se izričitom Lindeninom naređenju da ne dopuste dodir ni jedne jedine kapi vode.
     Predveče su ugledali prve znake potere. Daleko iza njih, u šibljaku se pojavio smaragdni blesak. Odmah je nestao. Ali niko nije posumnjao u njegovo značenje.
     "Isuse Bože", jeknula je Linden. "Ne mogu da podnesem."
     Kovenant ju je zabrinuto pogledao. Ali svetlucanje joj je zaklonilo lice. Tama kao da joj je glodala crte.
     Pohod je ćutke pojeo večeru i pokušao da se spremi za noćno bekstvo.
     Tama se zgušnjavala oko njih kada je zalazak sunca prekinut Domajinim Sunovratom. A onda su, začudo, potoci počeli da zrače svetlost. Sedefasti sjaj, avetinjski i grozničav, izbijao je iz vode kao bolesna fosforescencija. Izgledalo je da svetlost teče, obavijajući šiblje nitima bisernog filigrana, iako je sama voda izgledala nepomično. Svetlucanje se širilo čitavim područjem, spajajući se i razdvajajući kao mreža mesečine, ali uvek težeći ka severoistoku.
     Na toj strani, nešto dalje, Sarangravska ravnica blistavo je sijala. Avetinjsko svetlo označavalo je prisustvo obilnog zračenja.
     Kovenant je dodirnuo Brina po mišici i pokazao glavom u pravcu vatre. Brin je organizovao družinu i oprezno ih poveo napred.
     Tama je učinila udaljenost varljivom; svetlo je bilo dalje nego što im je delovalo. Pre nego što su prešli pola puta do njega, sićušne smaragdne vatre počele su da se okupljaju oko njih. Pojavljujući se i nestajući kao da se provlače kroz šibljak, kiselinska stvorenja prikradala su se za pohodom.
     Kovenant je zatvorio um pred poterom i uperio pogled u srebrno svetlo pred sobom. Nije mogao podneti razmišljanje o predstojećem napadu - napadu koji je on učinio neizbežnim.
     Prateći svetlucave linije potoka kao mapu, Brin ih je vodio napred najvećom brzinom koju je dozvoljavala opreznost.
     Naglo se zaustavio.
     Ocrtan bisernim svetlom, pokazao je napred. Kovenant u prvi mah nije razabrao ništa. Onda je stegao zube i zadržao dah da bi ostao miran.
     Između družine i svetla ocrtavale su se tamne, pognute prilike. Bilo ih je bar dve, ogromne kao mlado drveće.
     Hergrom je čvrsto pritisnuo Kovenanta i naterao ga da čučne. I ostali su potražili zaklon. Kovenant je video Brina kako se šunja, pretvoren u senku pod avetinjskim sjajem, a onda je haručai iščezao u šiblju i tami.
     Tamne prilike su nekuda nestale. Kovenant je zurio ka mestu gde ih je poslednji put video. Koliko će vremena trebati Brinu da izvidi i vrati se?
     Začuo je zvuk nalik na naglo ispuštanje vazduha.
     Nagonski je pokušao da skoči na noge. Hergrom ga je sprečio.
     Nešto teško palo je u grmlje. Čuli su se udarci. Udaljenost ih je prigušila; ali mogao je da razazna koliko su jaki.
     Borio se sa Hergromom. Trenutak kasnije haručai ga je pustio. Držina se podigla iz skloništa. Kail i Cer su pošli napred. Stel i Harn su išli za njima sa Kamendolcima.
     Kovenant je uhvatio Linden za ruku i povukao je za Sunderom.
     Prešli su dijagonalno preko dva potoka i svi svetlucavi tokovi našli su im se zdesna. Srebrne trake sakupljale su se u tri kanala, koji su krivudavo tekli ka glavnom svetlu. Ali pohod je izbio na čvrsto tle. Grmlje između drveća bilo je gusto. Samo su haručai mogli da se bešumno kreću.
     Našli su Brina kraj obale najbližeg potoka. Stajao je podbočivši kukove. Sedef mu se odražavao iz revnosnih očiju kao radost.
     Stajao je naspram prilike dvostruko više od njega. Prilike nalik na reinkarnaciju avetinjskog svetla. Oživljeni san. Ili neko od Mrtvih.
     Džin!
     "Drevni kazivači govorili su istinu", rekao je Brin. "Veoma sam zadovoljan."
     Džin je prekrstio ogromne ruke preko grudi, širokih i čvrstih kao hrastovo stablo. Nosio je pancirnu košulju, načinjenu od preklopljenih granitnih pločica, i teške kožne nogavice. Preko ramena je prebacio ogromnu kožnu vreću. Brada mu je bila nalik na pesnicu. Oči su oprezno sijale ispod gustih obrva. Otvoreno nepoverenje u držanju jasno je pokazivalo da je razmenjivao udarce sa Brinom - i da ne deli Brinovo zadovoljstvo.
     "Onda znaš nešto što ja ne znam." Glas mu je tutnjao kao kamenje u podzemnoj lavini. "Ti i tvoji saputnici." Bacio je pogled na družinu. "A tvoje zadovoljstvo" - dotakao je jednom rukom vilicu - "svakako je teška stvar."
     Kovenantu su se oči iznenada ispunile suzama. Zaslepile su ga; nije mogao da treptanjem otera lice Srdosolje Penosleda - Penosleda, čiji su smeh i čisto srce više od bilo koje sile doprineli porazu poglavara Kletnika i isceljenju Domaje, uprkos činjenici da je njegov narod sve do poslednjeg deteta pobio džin-Besomuk, koristeći komad Kamena Zlozemlja, čime je ispunio nesvesno proročanstvo njihovog doma u Primorju, koji su nazvali Koerkri, Lelej.
     Svi su pobijeni, svi Bezemljaši. Poticali su od rase morskih putnika, a u lutanju su izgubili put povratka svom narodu. Zato su stvorili sebi novo obitavalište u Primorju i živeli su u njemu stolećima, sve dok trojica njihovih ponosnih sinova nisu pretvoreni u džinove-Besomuke, sluge Opakog. Tada su pustili da ih pobiju, radije nego da opstanu kao narod pretvoren u ono čega su se gnušali.
     Kovenant je plakao za njima, zbog gubitka toliko ljubavi i odanosti. Plakao je za Penosledom, čija je smrt bila velikodušnija od svake nade u nadmetanje. Plakao je jer džin koji je stajao pred njim nije mogao pripadati Bezemljašima, narodu kojeg je naučio da ceni.
     I zato što je, uprkos svemu, na svetu još bilo džinova.
     Hije znao da plače sve dok ga Holian nije zabrinuto upitala. "Prapoglavaru, šta te boli?"
     "Džine!" uzviknuo je. "Zar me ne poznaješ?" Spotičući se, prošao je kraj Linden ka visokoj prilici. "Ja sam Tomas Kovenant."
     "Tomas Kovenant." Džin je govorio kao da planina mrmlja. Naklonio se pažljivo i učtivo, kao da je dirnut Kovenantovim suzama. "Počastvovan sam što mi pružaš svoje ime. Prihvatam te za prijatelja, iako je čudno sresti prijatelja na ovako strašnom mestu. Ja sam Mrkotrag Brusobol." Ispitivački je gledao Kovenanta. "Ali uznemiren sam tvojim znanjem. Izgleda da si poznavao džinove, džinove koji se nisu vratili da prenesu svoju priču svom narodu."
     "Ne", jeknuo je Kovenant, boreći se sa suzama. Nisu se vratili? Nisu mogli. Zalutali su i bili su pobijeni. "Imam tako mnogo da ti pričam."
     "U neko drugo vreme", zatutnjao je Brusobol, "uživao bih u dugoj priči, ma koliko tužna bila. Potraga je ostala lišena priče. Ali opasnosti se okupljaju oko nas. Sigurno si video skeste? Na nesreću, položili smo vratove u omču. Vreme je pre za boj nego za priče."
     "Skesti?" Sunder je upitao ukočeno zbog bolnih rebara. "Govoriš li o kiselinskim bićima, koja liče na decu od plamtećeg smaragda?"
     "Mrkotraže Brusobolu." Brin je govorio kao da Sunder nije prisutan. "Priča o kojoj govori Prapoglavar znana je i nama. Ja sam Brin od haručaija. Od mog naroda ovde su još Kail, Stel, Harn, Cer i Hergrom. Dajem ti naša imena u ime ponosnih sećanja." Gledao je Brusobola u oči. "Džine", tiho je zaključio, "ti nisi sam."
     Kovenant nije obraćao pažnju ni na Brina ni na Sundera. Nehotice, samo napola svestan šta čini, posegnuo je da dotakne džinovu ruku, da se uveri kako Brusobol nije samo prikaza srebrnog svetla i tuge. Ali prsti su mu bili neosetljivi, zauvek mrtvi. Morao je da uloži napor kako bi prigušio bol.
     Džin ga je saosećajno pogledao. "Priča koju imaš", šapnuo je, "svakako je puna velikog jada. Saslušaću je - kada vreme dozvoli." Naglo se okrenuo. "Brine od haručaija, tvoje ime i imena tvojih sunarodnika me počastvuju. Dostojna i zvanična razmena imena i priča uživanje je za koje takođe nemamo vremena. Istina je, nisam sam.
     Hodite!" doviknuo je preko ramena.
     Na to se iz tame ispod drveća izdvojilo i pošlo napred još troje džinova.
     Do Brusobola je prva stigla žena. Bila je zaslepljujuće lepa, kose nalik na filigranski iskovano gvožđe i sa ozbiljnom usmerenošću na licu. Iako je bila vitkija od njega i nešto niža, nosila je punu ratničku opremu. Imala je pancirnu bluzu i nogavice, sa steznicima na mišicama; o pojasu joj je visio šlem, a na ramenima okrugao gvozdeni štit. U kanijama o boku nosila je mač jedva malo manji od Kovenanta.
     Brusobol ju je pozdravio sa poštovanjem. Preneo joj je imena koja mu je družina dala, a onda se obratio njima. "Ovo je Prva od Potrage. Njoj služim."
     Sledeći džin nije imao bradu. Ispod oba oka, preko prevoja nosa, nosio je stari ožiljak nalik na zasek mača. Ali po licu i odeći veoma je ličio na Brusobola. Zvao se Palamar Sanomor. Kao i Brusobol, bio je nenaoružan i nosio je veliku vreću zaliha.
     Četvrti džin bio je jedva za dužinu ruke viši od Kovenanta. Izgledao je kao bogalj. Trup mu se nasred leđa savijao ka napred, kao da mu je kičma slomljena, ostavljajući ga nesposobnog da se uspravi. Udovi su mu bili nesrazmerno mišićavi, nalik na grane drveta gusto obavijene puzavicama. A i lice mu je bilo groteksno - izovličenih očiju i nosa, nakrivo nasađenih usta. Kratka kosa nad bezbradim licem stajala je nakostrešeno kao da je prepadnut. Ali smešio se, a pogled mu je delovao neobično vedro i prijatno; uprkos svoj ružnoći, lice mu je imalo izraz beskrajno dobrog raspoloženja.
     Brusobol je izgovorio ime izobličenog džina: "Lupižena."
     Lupižena? U Kovenantu se probudilo staro saosećanje sa bednicima i bogaljima. Zar nije zaslužio ni drugo ime?
     "Lupižena, zbilja", odgovorio je niski džin kao da je pročitao Kovenantove misli. Nasmejao se glasom nalik na žubor izvora. "Nudili su mi mnogo drugih imena, ali nijedno mi nije ni upola toliko prijalo." Oči su mu iskrile od prikrivenog uživanja. "Razmislite malo, pa ćete shvatiti."
     "Shvatamo." Prva od Potrage progovorila je glasom nalik na prekaljeno gvožđe. "Sada treba da bežimo ili da se branimo."
     U Kovenantu su ključala pitanja. Želeo je da sazna odakle su došli ovi džinovi, zašto su tu. Ali glas Prve podsetio ga je na opasnost. U daljini je primetio zelene bleskove, liniju koja se pretvarala u omču.
     "Beg je teško moguć", bezosećajno je rekao Brin. "Bića koja čine poteru veoma su brojna."
     "Skesti, da", zatutnjao je Brusobol. "Žele da nas sateraju kao stado."
     "Znači", rekla je Prva, "moramo se pripremiti za odbranu."
     "Čekajte malo." Kovenant se trudio da sredi uskovitlane misli. "Ti skesti. Znate ih. Šta znate o njima?"
     Brusobol je pogledao Prvu, a onda je slegnuo ramenima. "Znanje je beznačajna stvar. Ne znamo ništao ovom mestu ni o životu u njemu. Čuli smo priče o ovakvim stvorenjima. Naum im je da sakupe žrtve za drugo biće kojem se klanjaju. To biće ne nazivaju imenom."
     "Nama je znano" - Brinov glas odavao je odvratnost - "kao zlokot Sarangrava."
     "To je sam Sarangrav." Linden je zvučala bolno, prenapeto. Dani duboke ranjivosti učinili su je grozničavom i bespomoćnom. "Čitavo ovo mesto na neki način je živo."
     "Ali kako ste to saznali?" Kovenant je zahtevao odgovor od Brusobola. "Kako razumete njihov jezik?"
     "Ni to nije znanje", odgovorio je džin. "Imamo dar za jezike, za koji smo se dugo cenkali sa Elohimima. Ali ono što smo čuli ne nudi nam nikakvu pomoć."
     Elohimi. Kovenantu je i to ime bilo poznato. Prvi put ga je čuo od Penosleda. Ali takva sećanja samo su mu pojačavala osećanje opasnosti. Nadao se da će im Brusobolovo znanje pružiti mogućnost spasa; ali nada ga je izneverila. S naporom se usmerio na džina.
     "Ni odbrana vam neće mnogo koristiti." Pokušao je da unese snagu u pogled. "Morate da bežite." Penosled je umro zbog mene. "Ako se probijete kroz redove, neće vas ni pogledati. Hoće samo mene." Rukama je nehotice činio gestove kao da ih požuruje. "Povedite i moje prijatelje."
     "Kovenante!" pobunila se Linden, kao da je upravo objavio nameru da počini samoubistvo.
     Lupižena se nasmejao. "Izgleda mi da Tomas Kovenant ne zna tako mnogo o džinovima kao što veruje da zna."
     Brin se nije pokrenuo; glas mu je bio potpuno bezosećajan. "Prapoglavar zna da je njegov život pod brigom haručaija. Mi ga nećemo ostaviti. Džinovi iz starine takođe ne bi napustili sadruga u opasnosti. Ali vi niste ničim vezani. Bilo bi nam žao da vam neko naudi. Morate da bežite."
     "Da!" Kovenant je bio uporan.
     Brusobol se namrštio. "Zašto Prapoglavar veruje da se skesti okupljaju zbog njega?" upitao je Brina.
     Brin je ukratko objasnio ono što je družina znala o zlokotu Sarangrava.
     Prva je smesta odgovorila. "Rešeno je." Ćutke je odvezala šlem sa pojasa i stavila ga na glavu. "Potraga mora prisustvovati ovome. Naći ćemo mesto pogodno za odbranu."
     Brin je pokazao glavom ka svetlu na severoistoku. Prva je bacila pogled u tom pravcu. "Dobro je." Smesta se okrenula i pošla na tu stranu.
     Haručai su odmah povukli Kovenanta, Linden i Kamendolce za njom. Sa Brusobolom i Sanomorom na bokovima i Lupiženom u zaštitinici družina je pošla za Prvom.
     Kovenant nije mogao da se odupre. Bio je ukočen užasom. Zlokot je znao za njega, želeo ga je; bio je osuđen da se bori ili umre. Ali njegovi saputnici - i džinovi - Penosled je njega radi ušao u agoniju Uboj Plampepela. Ne smeju...!
     Ako naudi ijednom prijatelju, bio je siguran, smesta će poludeti.
     Skesti su nastavljali poteru. Pulsirali su u dubinama ravnice, stvarajući neprobojni zid koji je sprečavao beg. Linija se sa obe strane stezala. Brusobol ju je tačno opisao; pohod je potiskivan ka svetlima.
     Oh, pakla mu!
     Sada je plamtelo tačno pred njima, razgoneći tamu sedefom, bojom njegovog prstena. Pretpostavljao je da voda tako svetli upravo zbog prisustva njegovog prstena. Približavali su se slivu potoka. Džungla se na levoj strani povlačila uz dugačku padinu, ostavljajući strmo tle golo koliko god je pogled dosezao; ali hod je bio otežan isprepletanim prizemnim puzavicama i ispupčenim korenjem. Na desnoj strani su vode stvarale jezero čitavom dužinom padine. Nad površinom mu je lebdelo srebro kao natprirodno isparenje. Ovako usredsređena, svetlost je davala okolnoj tami avetinjski preliv, kao da sjaj predstavlja tužbalicu i naricanje ukletih. Bila je istovremeno divna i strašna.
     Malo dalje duž padine družinu je zaustavio zid skesta. Jasno zelena vatra tekla je kroz zbijene dečije prilike od obale pa uz padinu, praveći luk do iza pohoda.
     Prva se zaustavila i pregledala okolinu. "Moramo preko ove vode."
     "Ne!" smesta je kriknula Linden. "Izginućemo."
     Prva je zamišljeno podigla obrve. "U tom slučaju", rekla je posle trenutka razmišljanja, "izgleda da su nam drugi odredili gde ćemo se braniti."
     Odgovorila joj je izvitoperena tišina. Lupižena je disao tiho, zviždeći kroz izobličena pluća. Sunder je zagrlio Holian uprkos bolu u grudima. Lica haručaija izgledala su kao maske smrti. Linden je vidljivo zapadala u paniku.
     Tiho i neizbežno, vazduh je počeo da se znoji od urlika zlokota.
     Kovenantu se od njega grlo punilo vodom, jer polako je rastao po jačini i visini. Skesti su se nezaustavljivo slivali gustim mlazom. Znoj mu je milio niz kožu kao da se ježi. Otrov je pulsirao u njemu kao groznica.
     Palamar Sanomor položio je dlanove na uši i spustio ih čim je ustanovio da ne može prigušiti urlik. Nemo je iskezio zube.
     Potpuno mirno, kao da im se uopšte ne žuri, haručai su raspakovali nekoliko preostalih svežnjeva drveta. Raspodelili su među sobom po nekoliko grana, nudeći ostatak džinovima. Sanomor je zurio u drvo, ne razumevajući; ali Lupižena je uzeo nekoliko komada i dodao ostatak Brusobolu. U rukama džinova cepanice su izgledale kao obične grančice.
     Linden je micala usnama kao da jeca; ali zavijanje i urlikanje zlokota prigušivalo je svaki drugi zvuk.
     Skesti su napredovali, zeleni kao izopačenje.
     Boreći se sa izrazom gušenja na licu, Brin je progovorio. "Moramo li da ostanemo ovde? Hajde da iskušamo te skeste."
     Prva ga je pogledala, a onda se osvrnula. Bez ikakve najave, mač kao da joj je sam skočio u ruke, odzvanjajući urlikom dok ga je vitlala oko glave. "Kamena mi i mora!" zagrcnula se - prigušeni borbeni uzvik.
     A Kovenant, koji je poznavao džinove, odgovorio je pesmom.

     Kamen i more su duboko u životu,
     dva nepromenljiva simbola sveta.

     Protiskivao je reči uprkos nedostatku vazduha i vrtoglavici, onako kako ih je naučio od Penosleda.

     Trajnost u počinku i trajnost u pokretu;
     Učesnici sile što večno traje.

     Iako mu se činilo da će mu oči ispasti od napora, govorio je tako da ga Prva čuje i razume.
     Za trenutak ga je ispitivački pogledala. "Zaista si poznavao džinove", dahnula je. Zavijanje joj se skupljalo u grlu. "Dajem ti ime Džinoljub. Postajemo sadruzi, u dobru i zlu."
     Džinoljub. Kovenant se gotovo zagrcnuo kad je čuo to ime. Džinovi primorci dali su tu titulu Damelonu, ocu Lorikovom. Damelonu, koji je predskazao njihovo uništenje. Ali nije imao vremena da se pobuni. Skesti su se približavali. Zahvatio ga je napad kašlja. Od smaragda mu se vrtelo u glavi dok se borio za dah. Urlik mu je rastrzao srž kostiju. Um mu se kovitlao. Džinoljub, Damelon, Kevin; imena u vrtlogu. Linden Marid otrov.
     Otrovotrovotrov.
     Držeći spremne grane, Brin i Cer su pošli duž ivice jezera da presretnu skeste.
     Ostali haručai pokrenuli su družinu u tom pravcu. Lupižena je od znoja koji mu je tekao u oči treptao i žmirkao kao ludak. Prva je ščepala mač obema rukama.
     Rastrzan vrtoglavicom, Kovenant ih je pratio samo zato što ga je Hergrom gurao.
     Marid. Zmijski zubi.
     Gubavac, nečist pogana.
     Sada su bili blizu plamteće dece. Suviše blizu.
     Sanomor je iznenada skočio pored Brina kao da je opsednut. Jurnuo je na skeste.
     "Džine!" Brin je kriknuo i pošao za njim.
     Sanomor je ogromnim stopalom nagazio stvorenje. Ono se raspslo, šireći oko sebe kiselinu i plamen.
     Sanomor se zateturao od bola koji mu je zahvatio nogu. Vilice su mu se izvile, ali iz grla nije dopro nikakav zvuk. Kovenant je shvatio da je nem. Užasno sporo, Sanomor je pao na skeste.
     Zlokotov glas ključao je i penio se kao požudni živi pesak.
     Brin je bacio grane i uhvatio Sanomora za ručni zglob. Upirući se da savlada džinovu težinu, odvukao je Sanomora dalje od stvorenja.
     Sledećeg trenutka sustigao ga je Lupižena. Bogalj je neverovatnom lakoćom prebacio ranjenog sadruga preko ramena. Sanomorovo lice plamtelo je od bola; ali uhvatio se za Lupiženina ramena i pustio da ga ovaj odnese dalje od skesta.
     Istog časa Cer je počeo da udara. Razbio je jedno kiselinsko dete bekhend udarcem grane. Polovina drveta rasala se na iverje od dodira. Bacio je ostatak na sledeće biće. Kada se ovaj skest raspao, već je imao spremnu drugu granu i već je ponovo napadao.
     Stel i Brin su mu se pridružili. Brusobol je urliknuo i zario se u liniju, obeju ruku punih drveta i rasturio je pet skesta pre nego što su mu se grane u rukama pretvorile u vatru i pepeo.
     Zajedno su stvorili pukotinu u omči zlokota.
     Urlik je besno porastao, razdirući družini pluća kao kandžama.
     Hergrom je pokupio Kovenanta i jurnuo kroz prolaz. Za njim je pošao Kail, noseći Linden. Brin i Cer su držali prolaz otvoren poslednjim ostacima drveta dok su Brusobol i Prva prolazili pored plamena, koristeći neosetljivost prema vatri kojom se odlikuju svi džinovi. Za njima se teturao Lupižena, sa Sanomorom na leđima.
     A onda je haručaijima ponestalo drveta. Skesti su požurili da zatvore procep, vođeni zlokotovim nesmanjenim urlikom.
     Stel je skočio u pukotinu. Harn je bacio ka Stelu prvo Holian, pa Sundera.
     Brin, Cer i Harn su kao jedan skočili preko stvorenja.
     Skesti su se već okretali da nastave poteru. Zlokot se penio od besa.
     "Ovamo!" povikala je Prva, gotovo se gušeći od napora da dosegne glasom kroz urlik. Džinovi su potrčali duž obale jezera, pri čemu je Lupižena nosio Sanomora spretnošću haručaija.
     Družina se dala u beg. Sunder i Holian trčali su zajedno, dok su im Harn i Stel čuvali bokove. Kovenant se spoticao preko puzavica i korenja između Brina i Hergroma.
     Linden se nije pokrenula. Lice joj je bilo potpuno belo od gušenja i užasa. Kovenant je bacio pogled ka njoj i ugledao isti izraz lica koji je imala kada je prvi put videla Džoanu. Izraz ukočenosti.
     Kail i Cer uzeli su je za ruke i počeli da je vuku napred.
     Opirala se; otvorila je usta kao da će zavrištati.
     Prva je žurno dahnula. "Pazi!"
     Iz Holianinog grla izvilo se cviljenje.
     Brin i Hergrom su se smesta zaustavili i okrenuli ka jezeru.
     Kovenant se zateturao od tog prizora i pao bi da ga haručai nisu pridržali.
     Površina jezera se podizala. Voda se pretvorila u ruku ispunjenu avetinjskim sjajem - u pipak sa desetinama prstiju. Podizala se i rasla, posežući u vazduh kao otelovljenje urlika.
     Izvijajući se kao zmija, napala je družinu, one koji su joj bili najbliži.
     Linden.
     Usne su joj oblikovale beskorisne grimase cviljenja. Trudila se da pobegne. Kail i Cer su je vukli. Nesvesno im se opirala.
     Jasno kao u noćnoj mori, Kovenant ju je gledao kako levim stopalom zapinje za račvasti koren. Haručai su je povukli. U grču bola, članak je pukao. Zbog zlokotovog gneva izgledalo je da nije bilo nikakvog zvuka.
     Ruka je zamahnula fosforescentnim svetlom. Kail je dočekao udarac i pokušao da ge zaustavi. Ruka ga je odgurnula sa puta. Preturio se glavačke prema skestima koji su se približavali.
     Prilazili su polako, rastući kao plima.
     Linden se trudila da vrisne, ali nije uspevala.
     Ruka je ponovo zamahnula, ovaj put srušivši Cera.
     A onda je kraj Kovenanta prošao Brusobol, jureći ka Linden.
     Kovenant se upeo svim silama da pođe za džinom. Ali Brin i Hergrom ga nisu pustili.
     Istog časa obuzeo ga je bes. Plima otrova pulsirala je u njemu. Divlja magija je planula.
     Njegova moć je odgurnula haručaije u stranu kao da ih je oborila eksplozija.
     Ruka zlokota je udarila. Brusobol se bacio ka njoj i odbio je. Uspeo je da je težinom svog tela prikuje za tle u oblaku belih varnica. Ali nije mogao da je savlada. Uvijala se oko njega i podigla ga uvis. Bol stiska kao da mu je razbio lice. Ruka ga je stravično tresnula o tle. Zario se glavom u zemlju, odskočio i ostao nepomičan.
     Ruka je već posezala ka Linden.
     Plamteći kao baklja, Kovenant je stigao na pola puta do nje. Ali um mu je bio pretvoren u haos priviđenja i vrtoglavice. Video je Brina i Hergroma udarene, možda povređene, možda ubijene. Video je zmijske zube kako mu razdiru podlakticu, osetio je otrov kako vrši ubistva koja nije mogao da kontroliše.
     Blistava ruka raširila je prste nad Linden.
     U jednom grozničavom otkucaju srca obuzeo ga je užas. Svi njegovi strahovi pretvorili su se u strah od otrova, od divlje magije koju ne ume da kontroliše, od sebe samog. Ako sada udari na ruku, pogodiće i Linden. Moć je istekla iz njega kao ugašeni plamen.
     Zlokotovi prsti upleli su joj se u kosu. Povukli su je ka jezeru. Slomljeni članak ostao joj je uhvaćen u račvu korena. Ruka je cimnula, raspinjući joj kosti. Onda joj se stopalo otkačilo.
     Linden!
     Kovenant je ponovo jurnuo napred. Urlikanje mu je probijalo pluća. Nije mogao da diše.
     Dok je trčao, izvukao je Lorikov kril, odbacio tkaninu i čvrsto obmotao prste oko drške. Spreman za napad, zario je oštricu u ruku kao šiljak bele vatre.
     Vazduh se pretvorio u eksploziju bola. Ruka je pustila Linden, naglim trzajem se povukla, gotovo mu otrgla kril iz stiska. Srebro je poteklo iz rane kao mesečev plamen, podižući ka noćnom nebu lukove patnje.
     Ranjena i besna, ruka se povila ka njemu i pokupila ga sa zemlje. Za trenutak je visio u drobećem stisku; zlokot ga je divljački stezao i podizao ka nebu. A onda ga je povukao u vodu.
     Povukao ga je naniže kao da jezero nema dna ni kraja. Hladnoća mu je pržila kožu i stezala usta; pritisak mu je rastao u ušima kao da mu džinovski nokti iznutra grebu lobanju; um mu se utopio u tamu. Zlokot ga je rastrzao.
     Ali dragulj krila svetleo je pred njim, blistav i moćan. Lorikov kril, stvoren za oružje protiv zla. Oružje.
     Kovenant je obema rukama zario oštricu u prsten koji mu je stezao grudi.
     Stisak je popustio od grča. Zlokotova krv mu se razmazala po licu.
     Još ga je vukao naniže, sve dublje u bezdan zlokotovog obitavališta. Sav se tresao od potrebe za vazduhom. Voda i hladnoća pretili su da mu raznesu kosti. Pred očima su mu poigravale mrlje nalik na ožiljke smrtnosti i poraza. Poraz, Kob Sunca, poglavar Kletnik koji se smeje u potpunom likovanju.
     Ne!
     Linden u agoniji.
     Ne!
     Izvio se pre no što je zlokot stigao da ponovo pojača stisak i okrenuo se u pravcu ruke. Zauvek naniže. Kril mu je neukrotivo blistao pred očima.
     Svom snagom ranjenog srca - svime što je znao o krilu, divljoj magiji, besu, otrovu - udario je po zlokotovoj ruci.
     Vrela oštrica rasparala je meso i prošla kroz prste kao kroz vodu.
     Istog časa sva je dubina planula. Voda je blistala i kovitlala se; beli požar je plamteo kao vrisak kroz čitavo jezero. Zlokot se pretvorio u ugarak u plamenu. Odjednom mu je ruka nestala, njegovo prisustvo je nestalo.
     Iako je još držao kril, Kovenant ništa nije video. Zlokotov bol ga je oslepeo. Plutao je, usamljen, u dubinama tako mračnim kao da nikada nisu ni bile osvetljene.
     Umirao je za vazduhom.









25. "U IME JEDNOG ČISTOG"
     Bolno i tvrdoglavo, stegao je zube da ne bi gutao vodu i počeo da se probija naviše. Osećao se nemoćno, razoren ispoljenom silom i kao da se nije kretao kroz smrdljive dubine. Udovi su mu bili umrtvljeni od potrebe za vazduhom. Nije mu ostalo ništa sem poslednjeg grča pluća koji će mu otvoriti usta - ništa osim smrti i sećanja na Linden sa slomljenim člankom i krikom na usnama.
     U nemom odbijanju, nastavio je da trza ruke i noge, kao da preklinje površinu.
     A onda ga je iz tame ščepala i okrenula nečija ruka. Tvrdi dlanovi uhvatili su ga za lice. Nečije usne nalegle su na njegove. Ruke su mu silom rastavile vilice; usta su dahnula u njega. Taj oskudni vazduh održao ga je u životu.
     Ruke su ga povukle naviše.
     Probio se kroz površinu i počeo da dahće. Ruke su ga pridržavale dok je jecavo udisao vazduh. Vreme se kovitlalo dok je lebdeo na ivici svesti sa svakim otkucajem srca.
     Iz daljine je začuo uplašeni glas - Holianin? "Brine? Brine?"
     Brin je odgovorio iznad Kovenantove glave. "Prapoglavar je živ."
     Začuo je još jedan glas. "Zahvaljujući haručaijima." Ličio je na glas Prve od Potrage. "To ime je sigurno bilo veoma cenjeno među džinovima koje je poznavao tvoj narod."
     Onda se oglasila i Linden, kao da govori sa dna bunara bola. "Zato je voda izgledala tako smrtonosno." Govorila je u isprekidanim trzajima, kroz zube, boreći se da rečima nadvlada bol. "Zlokot je bio u njoj. Sad je nestao." U tišini koja je nastupila posle njenog glasa kao da je počela da vrišti.
     Nestao. Kovenantov um polako se očistio od bola nedostatka vazduha. Zlokot je nestao, povukao se, iako sigurno nije mrtav; ne, to je nemoguće; nije mogao ubiti stvorenje ogromno kao Sarangrav. Jezero je bilo tamno. Vatre zapaljene prosipanjem kiseline iz skesta pogasile su se zbog nedostatka goriva. Nad ravnicom se sklopila noć. Ipak, nekako je uspeo da zadrži u rukama kril. Njegov sjaj omogućio mu je da vidi.
     Zlokot je nesumnjivo ostao živ. Kada ga je Brin dovukao do obale i pomogao mu da izađe na suvo, ustanovio je da je vazduh još pregust. Negde u daljini čuo je stvorenje kako cvili od bola; tihi jecaji talasali su vazduh kao naricanje demona.
     Sa obe strane slabašno su im svetlucali skesti. Povukli su se; ali nisu ostavili zlokotov plen.
     Samo je povredio spodobu. Sada se više neće zadovoljiti običnom hranom. Sada će hteti osvetu.
     Neko je upaljio baklju. Pod neočekivanim plamenom ugledao je Hergroma i Cera ako stoje kraj Brusobola sa tovarom drveta, koje su očito sakupili iz šume duž prevoja brega. Brusobol je držao veliki kameni mangal, iz kojeg je Cer palio jednu po jednu baklju. Hergrom ih je dodavao ostalim haručaijima i svetlo se polako širilo po čitavoj družini.
     Kovenant je ošamućeno pogledao kril.
     Dragulj je blistao čistim svetlom, kao da je neoštećen. Ali to svetlo vratilo mu je prasak gneva kojim je prvi put probudio oštricu, kada je Elena bila Vrhovni poglavar. Za šta god da je Lorik načinio kril, Kovenant ga je pretvorio u predmet nasilja i vatre. Njegova čistina vređala mu je oči.
     Brin je u nemom razumevanju pružio ruku sa tkaninom koju je Kovenant ranije bacio. Uzeo je kril i zamotao njegovu vrelinu u uredan smotuljak, kao da će time Kovenantu učiniti istinu podnošljivijom. Ali Kovenant je nastavio da pilji u svoje šake.
     Nisu bile povređene; čak ni opečene. Štitila ga je sopstvena moć; čak i telo mu se toliko naviklo na divlju magiju da se nagonski samo štitilo, bez posledica po bilo koji deo njega - sem duše. A ako je to tačno...
     Zaječao je.
     Ako je to tačno, znači da je već uklet.
     A šta je to prokletstvo značilo, ako ne oslobođenje od cene koju smrtnici plaćaju za moć? Zar nije to načinilo poglavara Kletnika onim što sada jeste? Prokletnici su čitavom dušom žudeli za moći; nevini ljudi plaćali su to životima. U tome je ležala istinska Sunderova nedužnost, iako je ubio čak i rođenu ženu i sina - i Kovenantova istinska krivica. Čak i u Kletnikovom Taboru izbegao je da plati punu cenu. U to vreme spaslo ga je samo sopstveno uzdržavanje, odbijanje da pokuša da potpuno uništi poglavara Kletnika. Bez uzdržavanja, postao bi novi Kevin Zemljogub.
     Ali gde mu je sada uzdržavanje? Ruke su mu bile nepovređene. Utrnule od lepre, grube i nespretne, da; ali ipak su držale moć bez ikakvih posledica.
     A Brin mu je pružio smotuljak sa krilom kao da mu je to budućnost i usud.
     Prihvatio je. Šta drugo da učini? On je gubavac; ne može da poriče ono što jeste. Zašto bi inače bio odabran da ponese teret potrebe Domaje? Uzeo je smotuljak i ponovo ga zatakao za pojas, kao da će time makar poštedeti prijatelje da ne dele njegovo prokletstvo. Tek tada je, sa naporom kao da priznaje usud, primorao sebe da pogleda saputnike.
     Uprkos ozledama, Brusobol je izgledao u osnovi čitav. Sanomor je mogao da stoji na kiselinom opečenim nogama; a Lupižena se kretao kao da je već zaboravio svoj hod po vatri. Podsetili su Kovenanta na kamoru, drevni obred džinova, vatru tuge. Setio se Penosleda kako gura okrvavljene ruke u ugljevlje logorske vatre kako bi ih kaznio i očistio. Penosleda je užasnula požuda kojom je ubijao jamnike i upotrebio je vatru protiv straha. Plamen ga je zaboleo, ali nije ga povredio; kada je povukao ruke, bile su zdrave i čiste.
     Čiste, promrmljao je Kovenant. Čeznuo je za očišćenjem vatre. Ali primorao je oči da skrenu pogled sa džinova.
     Kada je pogledao pravo u Brina, gotovo je kriknuo. I Brin i Hergrom bili su oprženi udarom divlje magije; obrve i kosa bili su im sprženi, odeća potamnela i iscepana. Bio je toliko blizu da im ozbiljno naudi...
     Kao i Brusobol, Kail i Cer su bili izubijani, ali čitavi. Držali su baklje nad Linden.
     Ona je ležala na zemlji, sa glavom u Holianinom krilu. Sunder je klečao kraj nje, držeći joj nogu nepomičnu. Zglobovi su mu pobeleli od napora; gledao ju je kao da se bojao da će morati da je žrtvuje zbog krvi.
     Prva je stajala kraj njih, ruku prekrštenih na grudima, kao besni monolit, zureći u udaljene skeste.
     Linden nije prestajala da govori; odlomci njenog glasa nesigurno su se suprotstavljali cviljenju zlokota. Uporno je ponavljala da je voda sada bezbedna, da se zlokot povukao, da bi mogao da bude bilo gde, da je on, zapravo, Sarangrav, ali da je u osnovi vodeno biće, da najveća opasnost potiče od vode. Nastavljala je da govori kako ne bi zajecala.
     Levo stopalo stajalo joj je pod nemogućim uglom. Komadići kosti probili su se kroz kožu, a iz rana je curila krv uprkos stisku Sunderovih šaka.
     Kovenantu se od tog prizora okrenula utroba. Bez svesnog prelaza, sledećeg trenutka klečao je kraj nje. Čašice na kolenima bolele su ga kao da je pao na njih.
     Šake su joj se grčile i opuštale kraj bokova, kao da žude da uhvate nešto što bi joj omogućilo da podnese bol.
     Tog časa Prva je prestala ga proučava skeste. "Džinoljube", rekla je, "Njena povreda je ozbiljna. Mi imamo alem-vino. Za nekoga ko nema telesni sklop džinova ono će doneti brzo olakšanje." Kovenant nije podigao pogled sa Lindeninog izmučenog lica. Znao je za alem-vino; piće dostojno džinova. "Osim toga, ono i isceljuje", nastavila je Prva, "jer je načinjeno da nam pomaže." Kovenant je u njenom gvozdenom glasu osetio nagoveštaj saosećanja. "Ali nikakvo nama poznato lečenje neće popraviti štetu. Kosti će joj srasti ovako kako sada stoje. Biće..."
     Biće obogaljena.
     Ne. U Kovenantu se nakupljao bes, odbijanje bespomoćnosti, gnev zbog njenih bolova. Iscrpljenost duha postala je nevažna. "Linden." Nagnuo se napred da bi joj uhvatio pogled. Oči su joj bile neusmerene. "Moramo da učinimo nešto sa tvojim člankom." Zarila je prste u zemlju. "Ti si lekar. Reci mi šta da radim." Lice joj se pretvorilo u masku, voštanu i izmučenu. "Linden."
     Usne su joj bile bele kao kost. Mišići su se opirali Sunderovoj težini. Sigurno nije mogla da podnese više od toga.
     Ali ipak je promuklo šapnula. "Pričvrsti nogu." U grlu su joj se podigli jecaji; suzbila ih je. "Iznad kolena."
     Sunder se smesta pokrenuo da je posluša, ali Prva ga je zaustavila jednim pokretom. "Tu je potrebna snaga džinova." Obmotala je Lindeninu nogu svojim ogromnim šakama, držeći je kao u kamenim mengelama.
     "Ne daj da se krećem."
     Družina se pokoravala njenim naređenjima. Toliki bol se nije mogao odbiti. Cer ju je uhvatio za ramena. Harn joj je pritisnuo jednu ruku, a Sunder drugu. Brin je polegao preko nepovređene noge.
     "Daj mi nešto da zagrizem."
     Holian je otcepila komad ogrtača, nekoliko puta ga presavila i pružila ka Lindeninim ustima.
     "Uhvati za stopalo." Oči su joj se ispunile suvim užasom. "Povuci ga tačno na suprotnu stranu od preloma. Jako. Vuci sve dok se svi delići kosti ne vrate pod kožu. Onda ga postavi kako treba u odnosu na nogu. Drži ga tako da se kosti ne pomere. Kada osetim da je sve kako treba" - grozničavo je dahtala, ali lekarska obuka joj je pomagala da se kontroliše - "klimnuću glavom. Onda pusti stopalo. Polako. Stavi ulagu na njega. Sve do iznad kolena. Omotaj čitavu nogu."
     Smesta je zažmurila, otvorila usta i prihvatila Holianinu krpu.
     U Kovenantu se uskovitlala mučnina od straha; ali nije obraćao pažnju. "Dobro", zarežao je. "Ja ću." Njena hrabrost ga je prestravila. Pošao je ka stopalu.
     Kail ga je gurnuo u stranu.
     Kovenantu se otela psovka; ali Kail je odgovorio bez ikakvog osećanja u glasu. "To ću ja uraditi za nju."
     Kovenant je drhtao iznutra. Držao je u rukama dovoljnu moć da naudi zlokotu, a nije se ozledio. "Rekao sam da ću ja."
     "Ne." Kailovo protivljenje bilo je konačno. "Ti nemaš snagu haručaija. A ja snosim krivicu za ovu povredu."
     "Zar ne razumeš?" Kovenant nije uspevao da nađe dovoljno snage da bi se pobunio. "Sve što dotaknem pretvara se u krv. Sve što radim postaje ubistvo." Reči kao da su mu padale na tle, ukaljane udaljenim zapevanjem zlokota. "Ona je ovde zato što je pokušala da mi spase život. Treba ja da joj pomognem."
     Kail je neočekivano podigao oči i susreo Kovenantov ranjeni pogled. "Prapoglavaru", rekao je kao da je procenio Kovenanta do srži, "nemaš toliku snagu."
     Ne razumeš! - Kovenant je pokušao da vikne. Ali nikakav zvuk nije se probio kroz grlo stegnuto od samoprezira. Kail je bio u pravu; troprstom šakom neće moći da dobro stegne stopalo; neće moći da joj pomogne, jer nema snage. A ipak su mu ruke bile neozleđene. Nije mogao da se odupre kad ga je Lupižena uhvatio i povukao dalje od grupe okupljene oko Linden.
     Bez reči, izobličeni džin poveo ga je do vatre koju je podsticao Brusobol. Tamo je sedeo i Sanomor, odmarajući kiselinom opečena stopala. Uperio je u Kovenanta neme oči pune razumevanja. Brusobol ga je oštro pogledao, a onda mu dodao kamenu čašu koju je izvukao iz nekog svežnja. Kovenant je po mirisu poznao da je u čaši alem-vino, moćno kao zaborav. Ako otpije, možda se neće osvestiti sve do sutra. Ili prekosutra.
     U nesvesti nema opterećenja, nema krivice.
     Nije otpio. Zurio je u plamen, ne videći ga, ne osećajući da mu se lice grči od bola. Jedino je osluškivao zvuke u noći: zlokota kako tiho nariče nad sobom; Lupiženu kako napeto, isprekidano diše; Linden kako prigušeno vrišti dok joj Kail vuče stopalo. Polomljene kosti su se trle jedna od drugu i stvarale zvuk nalik na lomljenje mokrog drveta.
     Onda se začuo napeti glas Prve. "Gotovo je."
     Vatra je bacala žute i narandžaste pruge kroz Kovenantove suze. Nije želeo da ikada više progleda, želeo je da zauvek bude gluv i neosetljiv. Ali pogledao je Lupiženu i pružio mu kamenu čašu. "Evo. Ovo će joj trebati."
     Lupižena je poneo čašu ka Linden. Kovenant ga je pratio kao suvi list na vetru.
     Pre nego što je stigao do nje, presreli su ga Brin i Kail. Preprečili su mu put, ali govorili su sa puno poštovanja. "Prapoglavaru." Brinov tuđinski naglasak pokazivao je koliko mu izvinjavanje teško pada. "Bilo je neophodno da te odbijem. Time nisam nameravao da počinim odbijanje poslušnosti."
     Kovenant se borio sa stezanjem grla. "U Andelejnu sam sreo Banora. Rekao je: 'Izbavi moj narod. Njihova sudba je užasna. Dobro će ti služiti'."
     Ali nikakvim rečima nije mogao da objasni ono što je hteo. Progurao se pored haručaija i kleknuo kraj Linden.
     Upravo je iskapila čašu koju joj je pružila Prva. Koža na licu bila joj je beskrvna kao mramor; pogled joj je zaklanjala patina bola. Ali disanje joj je postajalo sve mirnije, a zgrčeni mišići su se polako opuštali. Utrnulim prstima obrisao je suze sa lica, pokušavajući da je jasno vidi, nastojeći da poveruje da će joj biti dobro.
     Prva ga je pogledala. Tiho je progovorila. "Veruj alem-vinu. Biće isceljena."
     Jedva je smogao glas."Trebaju joj zavoji. I ulage. I ranu treba očistiti."
     "Biće učinjeno." Drhtaj napora u Holianinom glasu pokazivao je da i ona oseća potrebu da pomogne. "Sunder i ja..."
     Nemo je klimnuo glavom i ostao kraj Linden dok su Kamendolci zagrevali vodu i pripremali ulage i zavoje. Bila je toliko slaba da je izgledala nedodirljivo. Kleknuo je, oslonio se rukama na zemlju i gledao kako je alem-vino nosi u san.
     Gledao je i pažnju sa kojom su joj Holian, Sunder i Stel previli članak i postavili ulage. Ali istovremeno ga je zahvatilo i čudno grananje misli - kao da se stvarao sve širi ponor između beskorisnosti i moći. Sada je bio siguran - mada se bojao da prizna čak i samom sebi - da se iscelio divljom magijom kada je prizvan na Kevinov Vidikovac sa ranom od noža koja je još krvarila. Setio se gađenja nad ponavljanjem poglavara Kletnika: Pripadaš meni, setio se vreline i belog plamena...
     Pa zašto onda nije mogao isto to da učini i za Linden, da joj spoji kosti kao što je spojio svoje mišiće? Iz istog razloga iz kojeg nije mogao da izvuče vodu iz Zemlje ili da se suprotstavi Kobi Sunca. Zato što su mu čula bila suviše neosetljiva, neusklađena sa duhom sadržanim u fizičkim potrebama oko njega. To je očito namerno učinjeno i predstavljalo je ključni deo plana Opakog. Poglavar Kletnik očito je tražio svaku priliku da poveća Kovenantovu moć i bespomoćnost istovremeno, da ga razapne u suprotnostima i sumnji. Ali zašto? Kakvoj svrsi to služi?
     Nije znao odgovor. Uložio je suviše nade u Linden, u njenu sposobnost lečenja. A Poglavar Kletnik ju je odabrao iz potpuno istih razloga. To je bilo previše. Kovenant nije mogao da razmišlja dalje. Osećao se preslabo i bedno u duši. Za trenutak je osluškivao cviljenje zlokota. Onda je, utrnuo, otišao od Linden i vratio se do vatre, tražeći toplotu za smrznute kosti.
     Pridružili su mu se Sunder i Holian. Bili su zagrljeni kao da je i njima hladno od njegove muke. Malo kasnije, Harn i Hergrom su doneli hranu i vodu. Kovenant i Kamendolci bacili su se na jelo kao brodolomnici.
     Kovenantu je otupelost rasla uprkos hrani. Glava mu je bila teška od izmoždenosti; srce mu je bilo pritisnuto istom težinom. Jedva je primetio da je Prva od Potrage došla da razgovara sa Brusobolom. Stajao je nagnut ka plamenu kao da razmišlja o sopstvenom uništenju. Kada mu se Brusobol obratio, džinove reči bile su obavijene velom iscrpljenosti.
     "Prva je govorila", rekao je Brusobol. "Moramo da pođemo. Zlokot još živi, a skesti se nisu povukli. Moramo poći dok su još rasuti, pa se možemo boriti protiv njih. Ako bi zlokot sada ponovio napad, sva tvoja moć - i sav bol Odabrane - ne bi nam ništa doneli."
     Poći. Kovenant je mumlao. Sada. Važnost reči ostala mu je skrivena. Mozak mu se pretvorio u nadgrobni kamen.
     "Govoriš istinu", uzvratio je Brin umesto njega. "Biće nam zadovoljstvo da putujemo sa džinovima, jer drevni kazivači pričaju da su u stara vremena haručai i džinovi putovali zajedno. Ali možda nam putevi nisu isti. Kuda ste krenuli?"
     Prva i Brusobol pogledali su Sanomora. Ovaj je sklopio oči kao da ne obraća pažnju na njih; ali pružio je dugačku ruku ka zapadu.
     Brin je progovorio kao da je nepodložan razočarenju. "Onda se moramo rastati. Mi idemo na istok i veoma žurimo."
     Rastati? Kroz Kovenantovu ukočenost probio se bol. Želeo je društvo džinova. Imao je mnogo toga da im ispriča. A bili su mu važni i zbog drugih stvari, stvari koje nije mogao da uobliči u reči. Odmahnuo je glavom. "Ne."
     Brusobol je podigao orve. Prva se namrštila, gledajući Kovenanta.
     "Tek smo se sreli", promrmljao je Kovenant. Ali nije to hteo da kaže. Mučio se da bude jasniji. "Zašto na zapad?" Te reči su mu malo umanjile zatupljenost. "Zašto ste ovde?"
     "Džinoljube", odgovorila je Prva sa nagoveštajem oštrine, "to je duga priča, a vreme nosi opasnost. Ovaj zlokot je suviše velika pretnja da bismo ga zanemarili."
     Kovenant je stegao pesnice i pokušao da bude uporan. "Reci mi."
     "Tomase Kovenante..." Brusobol se oglasio tonom blagog ubeđivanja.
     "Jednom sam pobedio tu stvar", zastenjao je Kovenant. "Pobediću je ponovo ako budem morao." Zar ne razumete? Čitav vaš narod je pobijen. "Recite mi zašto ste ovde."
     Prva je pogledala svoje pratioce. Brusobol je slegnuo ramenima. Sanomor je i dalje držao sklopljene oči, zagledan u sopstveni bol. Lupižena je sakrio lice iza čaše alem-vina,
     Kruto je progovorila: "Pričaj ukratko, Mrkotraže Brusobolu."
     Brusobol se naklonio, prihvatajući njeno pravo da naređuje. Onda se okrenuo Kovenantu. Zauzeo je zvanično držanje, kao da mu čak i mišići i tetive veruju da se prema pričama treba ponašati sa poštovanjem. Kovenanta je ponovo pogodila tolika sličnost sa Penosledom.
     "Čuj onda, Tomase Kovenante", počeo je sa dubokim prelivima glasa. "Mi smo vođe Potrage - Potrage za džinovima, nazvane tako zbog nauma koji nas je doveo ovako daleko od našeg Doma. U našem narodu se, s vremena na vreme, u nekom pokolenju rodi neko obdaren darom koji nazivamo zemljovid - dar viđenja koji razumeju samo Elohimi. Taj dar je neverovatno čudan i ne može se predvideti ni vezati, može mu se samo pokoriti. Mnoge su priče koje želim da ispričam, kako bi naslutio značaj onoga što govorim. Ali moram se zadovoljiti ovom jednom rečju: zemljovid je postao zapovest svim džinovima i niko ga neće svesno izbeći ili poreći. Zato smo i mi ovde.
     U našem pokolenju rodio se džin, brat moje kosti i krvi, i u njemu je bio zemljovid. To je Palamar Sanomor, nazvan tako zbog vizija koje ga ispunjavaju, a bezglasan je, onemeo od veličine i užasa onoga što je video zemljovidom. Očima tog dara ugledao je ranu na Zemlji, bolnu i užasnu - ranu nalik na ogromno leglo crva koji se hrane tkivom srca Zemlje. I video je da će ta rana, ako ostane neočišćena i nezalečena, porasti i zahvatiti sav život i svo vreme, uništavajući temelje i osnov Zemlje, raščinjujući Kamen i More jedno od drugog, rađajući haos.
     Zato je održan Sabor džinova i Potraga je dobila ovaj zadatak. Naređeno nam je da nađemo tu ranu i pobedimo je, da odbranimo Zemlju. To je razlog što smo se otisnuli iz našeg Doma na najponosnijem dromondu svih naših brodova - na Dragulju Zvezdoputa. To je razlog što smo pratili Sanomorov pogled preko širokih okeana sveta - mi i četrdeset naših ljudi koji se staraju o Dragulju. I to je razlog što smo ovde. Rana leži u ovoj zemlji, na zapadu. Hoćemo da je vidimo, da utvrdimo kakve je prirode i da prizovemo Potragu da joj se odupre ili da je očisti."
     Brusobol je zaćutao, čekajući Kovenantov odgovor. Ostali džinovi gledali su Nevernika kao da on ima rešenje tajne: Prva mračno, Sanomor prodorno kao prorok, Lupižena sa izrazom osmeha ili gubutka. Lica Kamendolaca sinula su od nade kada su shvatili zašto je Kovenant tako uporno tražio da čuje od džinova objašnjenje. Ali Kovenant je ćutao. I on je osetio nadu; Brusobolova priča raščistila mu je delić uma, a u tom prostoru ležali su odgovori. Ali bio je prezauzet starim bolom. Penosledov narod izginuo je zato što nisu uspeli da nađu put do Doma.
     "Prapoglavaru", rekao je Brin. "Vreme nas pritiska. Moramo da pođemo."
     Pođemo. Kovenant je klimnuo glavom. Da. Dajte mi snage. Progutao je knedlu i promuklo upitao. "Gde vam je brod?"
     "Dromond, Dragulj Zvezdoputa", odgovorio je Brusobol kao da želi da Kovenant koristi puni naziv broda, "stoji usidren u delti velike močvare koja leži na istoku. Udaljen je oko sto pedeset milja."
     Kovenant je zatvorio oči. "Vodite me tamo. Treba mi vaš brod."
     Prva je zapanjeno dahnula. Lupižena je zurio u Kovenanta kao da se čudi njegovoj drskosti. Trenutak kasnije, Brusobol je odgovorio, oklevajući. "Prva te je nazvala Džinoljubom. Želimo da ti pomognemo. Ali ne možemo..."
     "Tomase Kovenante", rekla je Prva glasom nalik na oštricu mača, "koji je tvoj naum?"
     "Oh, zaista!" Lupižena je počeo da se smeje. "Neka taj zlokot sačeka da budemo spremni. Nećemo žuriti." Njegove reči su možda bile cinične; ali izgovorio ih je glasom punim čiste radosti. "Zar nismo džinovi? Zar nam nisu priče važnije od života?"
     "Mir, Lupiženo", rekla je Prva tiho, gotovo nežno.
     Lupižena je smesta zaćutao; ali njegov osmeh nastavljao je da prkosi bolu zlokota.
     Negde duboko u srcu neosetljivosti Kovenant se uhvatio za nekoliko stvari koje je razumeo, držeći oči zatvorene da ga ništa ne bi uznemirilo. Odvojen od samog sebe tamom i usredsređenošću, jedva je čuo šta govori.
     "Znam tu ranu. Znam šta je ona. Mislim da znam i šta treba raditi sa njom. Zato smo došli odamo. Trebate mi - vaš brod, vaše znanje - vaša pomoć."
     Ono što tražiš ne nalazi se u Domaji.
     Žezlo Zakona. Jedino Drvo.
     Ali Mhoram je još govorio. Ne daj da te obmane potreba Domaje. Ono što tražiš nije to što misliš da jeste.
     Brusobol je oprezno progovorio. "Palamar Sanomor moli da govoriš jasnije."
     Jasnije? Kovenant je za trenutak izgubio jasnoću misli. Zar moram reći da je to moja krivica? Da sam ja taj koji je otvorio vrata? Ali smirio se u srcu svih stvari koje nije razumeo i počeo je da govori.
     Tako je u noći, očiju sklopljnih pred vatrom i nedodirljivim zvezdama, opisivao Kob Sunca i svrhu zbog koje ju je poglavar Kletnik stvorio. Opisao je njeno poreklo i uništenje Žezla Zakona, ispričao svoj udeo u tom uništenju, kako bi džinovi razumeli zašto je on odgovoran za obnavljanje Žezla Zakona. I ispričao je šta je saznao u Andelejnu. Sve to mu je zajedno teklo kroz um; nije znao da li reči koje izgovara imaju ikakvog smisla.
     Kada je završio, zaćutao je i čekao.
     Posle nekog Vremena Prva je zamišljeno progovorila. "Tražiš da upotrebiš Dragulj Zvezdoputa kako bi širom sveta tražio to Jedino Drvo. Tražiš našu pomoć i naše poznavanje Zemlje, da bi ti pomogli u traganju."
     Tada je Kovenant otvorio oči i pustio da smrtni umor govori umesto njega. Da. Pogledajte me. Kako bi inače išta od ovog bilo isceljeno?
     "Kamena mu i mora!" promrmljala je ona, "to je teška stvar. Ako govoriš istinu, staza Potrage leži uz tebe."
     "Prapoglavar", rekao je Brin bez ikakvog osećanja, "govori istinu."
     Odbacila je njegovu potvrdu oštrim pokretom ramena. "Ne sumnjam da govori istinu u koju stvarno veruje. Ali da li je njegovo verovanje istinito? Traži da položimo čitavu Potragu u njegove ruke - bez čvrste predstave šta nam je činiti. Moćan je, svakako zna i za prijateljstvo sa džinovima. Ali njegova moć i sigurnost ne potiču iz istog izvora."
     "Da li znaš" - Kovenant je osećao da ponovo zapada u tupost, da postaje očajan - "gde je Jedino Drvo?"
     "Ne", kruto je odgovorila. Oklevala je samo za trenutak. "Ali znamo gde se može naći to saznanje."
     "Onda me vodite tamo." Glas mu je bio prigušen preklinjanjem. "Kob Sunca postaje sve gora. Svakog dana ubijaju ljude da bi je nahranili. Domaja umire." Zarekao sam se da više neću ubijati - zarekao sam se u ime Penosledove kamore. Ali ne mogu da se zaustavim. "Molim vas."
     Prva je bila neodlučna. Borila se sa nametnutom nedoumicom. Brusobol je klečao kraj vatre, podstičući je kao da mu treba nešto čime bi zaposlio ruke. Sanomorovo lice bilo je ispunjeno bolom kao da ga muči to što je nem. Kraj njega su stajali Sunder i Holian i napeto čekali.
     Tiho zviždućući kroz zube, Lupižena je počeo da pakuje prtljag džinova. Na licu mu se očitavalo duboko ubeđenje da će Prva doneti pravu odluku.
     Bez ikakvog upozorenja, iz dubina jezera blesnula je bela munja. Zadrhtala je i iščezla. I ponovo blesnula.
     Istog časa čitavo jezero zasvetlilo se srebrom. Avetinjski sjaj se proširio kroz noć. Voda je oživela.
     U daljini je jecanje zlokota preraslo u gnev. Vazduh se smesta zaledio od straha.
     Sunder je promuklo opsovao. Harn i Hergrom su se bacili ka prtljagu pohoda. Lupižena je dobacio Brusobolu zavežljaj. Brusobol ga je uhvatio i navukao remenje na ramena. Prva je već gazila vatru da je ugasi. Zajedno sa Brusobolom odabrala je grane koje će koristiti za baklje. Lupižena je dobacio drugi zavežljaj Sanomoru, a onda i sam uzeo baklju.
     Cer i Kail podigli su Linden, ali bilo im je nezgodno da je nose zbog ulaga. Kovenant je užasnuto uvideo da neće moći da je hitro nose, a da joj pri tom ne povrede članak.
     Nije znao šta da učini. Pluća su ga bolela. Zlokotov narastajući urlik raskidao mu je ožiljke od ranijih napada. Znoj mu je izvirao iz kostiju lobanje. Skesti su se pokrenuli, okružujući družinu sve gušćom vatrom. Nije mogao da učini baš ništa.
     Tog časa Sanomor je prišao Kailu i Ceru. Uzeo je Linden od njih; ogromnim rukama držao ju je čvrsto kao u nosiljci.
     Taj prizor razbio je Kovenantovu ukočenost. Nagonski je imao poverenje u džina. Družina je počela da se penje padinom ka severu. Ostavio ih je i okrenuo se ka vodi.
     Samo probaj! Stegao je pesnice, preteći groznoj pohlepi i urliku. Hajde! Probaj da nam ponovo naudiš!
     Brin ga je otrgao od obale i povukao ga uz brdo.
     Teturajući se od napora i gušenja, trudio se da ostane na nogama. Tamno drveće preletalo mu je ispred očiju kao avetinjski igrači pod sedefnim svetlom. Stalno se spoticao, ali Brin ga je pridržavao.
     Zlokotovo zavijanje ovlažilo se od bola i osujećenosti, probijajući mu uši. Krajem oka video je skeste. Polazili su u poteru, kao da ih zlokotov bes šiba po leđima.
     A onda ga je Brin preveo preko prevoja.
     Avetinjsko svetlo smesta je iščezlo. Baklje su se prodevale kroz džunglu pred njim. Teturao se za njima kao da progoni svice po močvari. Samo ga je Brinova pomoć čuvala da ne naleće na drveće, gusto grmlje, puzavice teške kao užad.
     Urlik se izdigao do vriska, a onda se spustio do tišeg, prepredenog tona. Ali nastavio je da progoni Kovenanta kao vrh mača. Žudeo je za vazduhom; džungla se pretvorila u vrtoglavicu. Nije znao kuda ide.
     Ispred baklji pojavio se tinjavo zeleni sjaj. Skesti su se približavali sleva, promoravajući družinu da skrene udesno.
     Novi skesti.
     Putanja baklji skretala je sve više desno.
     Lišen vazduha, snage, hrabrosti, Kovenant je jedva nosio sopstvenu težinu. Udovi su mu čeznuli da padnu, grudi su žudele za zaboravom. Ali Hergrom ga je stegao za drugu ruku. Spotičući se između haručaija, pratio je ostale saputnike.
     Tokom dugog vremena gacao je duž ledenog potoka koji je tekao kao staza između sve bližih hordi skesta. Ali onda je potok nestao u živom blatu. Družina je izgubila na vremenu tragajući za čvrstim tlom oko baruštine.
     Našli su komad čiste zemlje, toliko mrtve da čak ni travuljina nije mogla da raste na njoj. Počeli su da trče. Brin i Hergrom vukli su Kovenanta brže nego što je on mogao da hoda.
     Iznenada se čitava grupa naglo zaustavila, kao da su naleteli na nevidljivi zid.
     Prva je prosiktala kletvu kao da zamahuje mačem. Sunder i Holian su dahtali. Lupižena je obgrlio obogaljene grudi. Brusobol se okretao u krug, osmatrajući noć. Sanomor je stajao kao drvo, sa usnulom Linden u naručju, i zurio u tamu kao da je oslepeo.
     Daha rastrzanog kao da krvari iznutra, Kovenant je pošao napred da vidi zašto su stali.
     Saterani! Krvavog mu pakla.
     Mrtvo tle protezalo se kao poluostrvo pravo u područje blata; mulj je preprečavao put sa tri strane, dalje od dobačaja kamena. Zaudarao je na trulež, pomalo se talasajući, kao da mu u dubinama trunu leševi. Delovalo je dovoljno žitko da bez traga proguta i džinove.
     Skesti su se već okupljali na početku poluostrva, zatvarajući družinu u klopku zlokota. Stotine skesta, desetine stotina. Od njih se čitava noć zazelenela, pulsirajući kao u molitvi. Čak i naoružani planinom drveta džinovi i haručai neće moći da se probiju kroz toliku masu; a družina nije imala drveta sem nekoliko baklji.
     Kovenant je počeo grozničavo da dahće, psujući.
     Pogledao je saputnike. Smaragdno svetlo izdvajalo ih je iz tame, jasno kao da su ukleti. Linden je ležala u Sanomorovim rukama, dahćući kao da je muče noćne more. Holianino lice bilo je beskrvno pod crnom kosom, bledo kao proročko. Sunderu se čitavo lice zgrčilo oko stegnutih zuba. Kovenanta je srce zabolelo od njihove ranjivosti. Haručai i džinovi mogli bi bar da naplate svoj život pre nego što padnu. A šta su Linden, Sunder i Holian mogli učiniti sem da poginu?
     "Prapoglavaru." Brinova spržena kosa i smirenost izgledali su jezivo pod zelenim svetlom. "Beli prsten. Može li on da otera skeste?"
     Hiljade skesta? Kovenant je zaustio da se pobuni. Nemam snage. Ali nije mogao da protera reči kroz grlo.
     Jedna baklja dogorela je Brusobolu do šake. Iskrivio je lice i bacio zadimljeno drvo u blato.
     Istog časa čitava površina jezera se zapalila.
     Plamen je poigravao nad blatom kao duše u mukama. Vrelina je udarila na družinu kao najava pakla i sabila ih na sredinu poluostrva.
     Prva je bacila baklje, izvukla mač i pokušala da nešto uzvikne. Zlokot joj je prigušio glas, ali džinovi su razumeli. Postavili su se oko ostalih saputnika, koristeći tela kao zaklon od vreline. Prva, Brusobol i Lupižena pri tom su se okrenuli ka spolja; Sanomor je vatri okrenuo leđa, štiteći Linden.
     Sledećeg trenutka tle se zatreslo od eksplozije. Lupižena se zateturao. Holian, Sunder i Kovenant su popadali.
     Čim se Kovenant digao na noge, ugledao je ogromni mlaz plamena kako suklja iz blata.
     Izdizao se kao ognjena oluja i kovitlao se ka nebesima. Ogromnom snagom raskidao je noć. Nadnesen nad poluostrvom, naginjao se da se sruči na družinu. Urlik zlokota pretvorio se u vrtlog plamena.
     Ne!
     Kovenant je izmakao Brinovom stisku, provukao se kraj Brusobola i jurnuo u vrelinu da presretne plamen.
     Izvukao je kril i podigao ga kako bi dragulj jasno sinuo. Najčistije srebro prostrelilo je narandžastu blatnu vatru, poričući je snagom munje.
     Nemim, zgrčenim plućima, Kovenant je besneo rečima koje nije razumeo. Rečima moći.
     Melenkurion abatha! Duroc minas mil khabaal!
     Istog časa ognjeni mlaz se prekinuo. U slomljenim cepkama i strahu, sručio se nazad kao da je Kovenant odsekao još jednu ruku zlokota. Plamen je zacvrčao na blatu kao osujećeni gnev. Sledećeg trenutka vazduh je bio slobodan. Vetar bez urlika podstakao je vatru. Kovenantovi saputnici kašljali su i dahtali kao da su spaseni iz ruku davitelja.
     Kleknuo je na mrtvo tle. U glavi su mu odzvanjali odjeci svetla, preplićući pobedu sa porazom; svejedno šta, nije bilo razlike; likovanje i obesvećenje bili su jedno isto. Urušavao se...
     Ali stigle su ruke da ga pridrže. Bile su mirne i nežne. Obavile su tkaninu oko krila, uzele ga iz njegovih prstiju izmoždenih od moći. Tama mu se izlivala iz očnih duplji kao da su pretvorene u prazne jame koje zijaju u noć. Mrak je progovorio Brinovim glasom. "Zlokot je iskusio bol. Boji se da će ga ponovo osetiti."
     "Istina", mračno je promrmljala Prva. "Zato je prepustio našu smrt rukama svojih sledbenika."
     Brin je pomogao Kovenantu da ustane. Žmirkajući od bezbojnih odsjaja krila, trudio se da progleda. Ali iskre su bile presvetle. Još ih je gledao kako se pretvaraju u smaragdno svetlo kada je čuo Holianin uzdah. Džinovi i haručai su se ukočili. Brin je refleksno zario prste u Kovenantovu mišicu.
     Bele tačke postepeno su postale narandžaste i zelene - blatna vatra i skesti. Kiselinska stvorenja pulsirala su na početku poluostrva, svetlucajući u verskom zanosu. Polako su se slivala napred, ne kao da se plaše, nego pre kao da hoće da produže zadovoljstvo iščekivanja.
     Kovenantovi saputnici zurili su u pravcu skesta. Ali ne u skeste.
     Neozleđen među zelenim obličjima, kao da je neosetljiv na svaku zamislivu kiselinu, stajao je Vain.
     Držao se opušteno i nemarno; ruke su mu, blago povijene, visile kraj bokova. Ali povremeno bi načinio korak-dva, približavajući se prednjoj ivici skesta. Razbijali su mu se o noge bez ikakvog učinka.
     Pogled mu je bio nesumnjivo uperen u Linden.
     U blesku sećanja, Kovenant je uledao Vaina kako grabi Linden u ruke i skače u more oblučka. Demonokot se vratio iz živog peska i nestanka da je spase.
     "Ko...?" zaustila je Prva.
     "To je Vain", odgovorio je Brin, "koga je Prapoglavaru Tomasu Kovenantu dao džin Srdosolja Penosled kod Mrtvih u Andelejnu."
     Pročistila je grlo, tragajući za pitanjem na koje bi dobila jasniji odgovor. Ali pre no što je stigla da progovori, Kovenant je začuo tih bućkavi zvuk, nalik na pucanje mehurića blata.
     Vain se smesta zaustavio. Pogled mu je proleteo kraj družine i ukočio se u uobičajenoj neusmerenosti.
     Kovenant se okrenuo taman na vreme da vidi onisku priliku kako se izdvaja iz usplamtelog blata i gadljivo stupa na čvrsto tlo.
     Biće je bilo jedva više od skesta, uobličeno kao i oni - nalik na deformisano dete bez očiju ili ikakvih crta lica. Ali bilo je načinjeno od blata. Plamen je lizao uz njega kao da se penje iz vatre, a onda zamirao, otkrivajući tamnosmeđe stvorenje nalik na nevešto izvajanu skulpturu od gline. Crvenkasta udubljenja usađena negde u telo prigušeno su svetlucala.
     Ukočen od sećanja, Kovenant je gledao kako se iz blata nalik na mokar sunđer promalja drugo stvorenje. Ličilo je na krokodila kojeg je izvajao slepac.
     Obojica su se zaustavila na obali i suočila se sa družinom. Odnekud iz dubine tela ispuštali su usaglašene mljackave zvuke koji su jezivo ličili na jezik. Blato koje govori.
     Prva i Lupižena zurili su u njih, ona napeto, a on sa svetlom u očima kao da se raduje. Ali Brusobol je zakoračio napred i zvanično se naklonio. Usnama je oblikovao zvuke nalik na one koje su ispuštala glinena bića.
     Lupižena je šapatom obavestio ostale. "Nazivaju sebe sur-jeherini. Pitaju želimo li pomoć protiv skesta. Brusobol odgovara da nam je pomoć itekako potrebna." Glinena stvorenja su ponovo progovorila. Preko Lupiženinog lica preleteo je izraz zbunjenosti. "Sur-jeherini odgovaraju da će nas izbaviti - 'u ime Jednog Čistog'," dodao je i slegnuo ramenima. "Ne razumem."
     Jeherini. Kovenant se u sebi zateturao od sećanja koja su ga pogađala kao udarci. Oh, blagi Bože.
     Meki. Živeli su u pećinama i blatnim barama na ivici Kletnikovog Tabora. Predstavljali su promašaje Opakog, odbačene greške njegovih gajilišta. Ostavio ih je u životu jer su ga zabavljale muke u kojima su provodili bolne živote.
     Ali pogrešno ih je procenio. Uprkos urođenom strahu, spasli su Kovenanta i Penosleda od poslušnika poglavara Kletnika, objasnili im tajne Kletnikovog Tabora, omogućili im da stignu do prestone dvorane i suoče se sa Opakim. U ime Jednog Čistog...
     Sur-jeherini su očito bili potomci tih mekih. Oslobodili su se ugnjetavanja, kao što su njihove drevne legende i predskazivale. Ali nije ih oslobodio Kovenant, iako je posedovao moć. Sećanje mu je gorelo u umu; mogao je da čuje sebe kako govori, jer nije imao drugog izbora. Pogledajte me. Nisam čist. Izopačen sam. Reč jeherin značila je "izopačen." Njegov odgovor bacio je glinena bića u očajanje. A ipak su mu pomogli.
     Ali Penosled - Jedan Čisti. Spaljen do čistoće kamorom Uboj Plampepela, zbacio je Opakog i razbio usud jeherina.
     A sada su njihovi naslednici živeli u blatu i mulju Sarangravske ravnice. Kovenant se zagledao u sur-jeherine kao da predstavljaju čin milosrđa, plod Penosledovog ogromnog čistog srca, koje su još cenili posle stoleća koja su nagrizla sva ljudska sećanja na Domaju.
     Kiselinska stvorenja nastavila su da napreduju, ne obraćajući pažnju na Vaina i na sur-jeherine. Prvi skesti bili su jedva pet koraka udaljeni, zračeći strašnim smaragdom. Hergrom, Cer i Harn stajali su spremni da se žrtvuju po što veću cenu, iako su sigurno bili svesni da čak ni haručai ne mogu ništa protiv tolike zelene kiseline. Njihova bezizrazna lica delovala su pod tom svetlošću demonski.
     Dva sur-jeherina koja su razgovarala sa Brusobolom nisu se pomerila. Ipak su ispunila ponudu za pomoć. Mulj duž obale poluostrva iznenada je počeo da se komeša. Blato se dizalo kao talas, jureći ka obali, a zatim se razdvojilo u pojedinačne oblike: sur-jeherine nalik na žgoljave majmune, loše zapamćene gmizavce, ružne pse. Izlazili su na desetine, mokri, noseći na leđima vatru koja je brzo zamirala. Iznenađujućom brzinom prolazili su pored haručaija. A dolazilo ih je sve više. Dizali su se iz blata avetinjski osvetljenog zlokotovom vatrom i polazili da brane družinu.
     A onda su se sile srele, kiselina i glina slile su se u sudaru. Nije bilo borbe, nikakvog odmeravanja snage ili veštine. Skesti i sur-jeherini suprotstavljali su jedni drugima samu svoju prirodu. Skesti su stvoreni tako da prosipaju zeleni plamen preko svega što im se nađe na putu. Ali glinene prilike upijale su kiselinu i vatru. Svaki sur-jeherin obavio je po jednog skesta i uvukao u sebe kiselinsko biće. Za trenutak bi smaragd prodirao kroz blato. Onda bi se zeleno svetlo ugasilo, a sur-jeherin je polazio ka novom skestu.
     Kovenant je odsutno posmatrao borbu. Onako izgubljenom u suprotstavljenim osećanjima, bitka mu nije značila ništa više od samih sur-jeherina. Dok je pogledom pratio šta se dešava, ušima je hvatao svaku reč razgovora između Brusobola i prvih blatnih bića. Brusobol je nastavio da ih ispituje, kao da se boji da je ishod bitke nesiguran i da će opstanak Potrage zavisiti od onoga što on uspe da sazna.
     "Brusobol pita", Lupižena je nastavio da prevodi i tokom neme bitke, "može li toliki broj skesta biti poražen. Sur-jeherini odgovaraju da su daleko malobrojniji. Ali u ime Jednog Čistog prihvataju da nam raščiste prolaz iz zamke i pomognu nam da pobegnemo iz Sarangrava."
     Sve više glinenih prilika pentralo se iz blata i pridruživalo se boju. Bili su itekako potrebni. Sur-jeherini nisu mogli da upijaju skeste bez posledica. Kako je svako stvorenje primalo sve više kiseline, zeleni plamen u njemu postajao je jači i glina je počinjala da gubi oblik. Prvi redovi već su stali da se tope kao zagrejani vosak. Poslednjim ostacima čvrstine odcurili su dalje od bitke i potrčali niz poluostrvo nazad u blato.
     "Brusobol pita da li su sur-jeherini koji odlaze smrtno povređeni. Odgovaraju mu da njihove muke nisu smrtonosne. Kada se kiselina rastvori, njihovi sunarodnici će se oporaviti."
     Svaki glineni oblik upio bi nekoliko skesta pre no što bi morao da se povuče. Napad je postepeno apsorbovan i tle se raščišćavalo. A iz blata se dizalo sve više sur-jeherina, zamenjujući one koji su pobegli.
     Nešto u Kovenantu znalo je da su mu ruke zgrčene preko stomaka, da se ljulja levo-desno kao nesrećno dete. Sve mu je bilo suviše jasno. Prošlost i sadašnjost sudarale su se u njemu; Penosledova agonija u Uboj Plampepelu; očajanje mekih; pobijeni nedužni muškarci i žene; bespomoćna Linden u Sanomorovim rukama; odlomci ludila.
     Ipak je mogao da čuje Lupiženin šapat jasno kao ogoljenim nervima. "Brusobol pita kako sur-jeherini uspevaju da opstanu tako blizu zlokota. Odgovaraju da su oni stvorenja močvare, stopljeni sa živim peskom, baruštinom i ilovačom, i da ih zlokot ne vidi."
     Polako napredujući, sur-jeherini su stigli do Vaina i provukli mu se oko nogu. Demonokot ih nije ni pogledao. Ostao je nepomičan, kao da mu vreme ništa ne znači. Glinena bića već su stigla do polovine poluostrva.
     "Brusobol pita poznaju li sur-jeherini tog čoveka po imenu Vain. Pita ih da li ih je Vain pozvao da nam pomognu. Odgovaraju da ga ne poznaju. Upao je u njihova glinena staništa zapadno odavde i prošao kroz njihove hodnike kao da ih dobro poznaje. Zato su ga pratili, pokušavajući da razreše njegovu tajnu." Lupižena je ponovo delovao zbunjeno. "Tako ih je, očito slučajno, doveo do saznanja da u Sarangravskoj ravnici ima sunarodnika Jednog Čistog - i da su u opasnosti. Smesta su zanemarili pitanja o Vainu i spremili se da vrate drevni dug."
     Osvetljen s leđa smaragdnom, a spreda narandžastom vatrom, Vain je tajanstveno zurio nekuda kroz družinu, ne pokazujući ništa.
     Iza njega su skesti počeli da slabe. Izgleda da je u njihove nejasne umove prodrlo osećanje opasnosti; umesto da se neprestano slivaju ka uništenju, počeli su da se povlače. Sur-jeherini su sve brže napredovali.
     Brusobol je nastavio da usnama proizvodi vlažne zvuke. "Brusobol moli sur-jeherine da mu pričaju o tom Jednom Čistom, koga on ne poznaje."
     "Ne", naredila je Prva preko ramena. "O tome se raspitujte neki drugi put. Put nam se raščišćava. Sur-jeherini su ponudili da nas izvedu odavde. Moramo odlučiti na koju ćemo stranu." Mračno je pogledala Kovenanta, kao da ju je gurnuo u nedoumicu koja joj se ne sviđa. "Moje je mišljenje da cilj Potrage leži na zapadu. Šta ti kažeš?"
     Sanomor je stajao kraj nje, lako držeći Linden. Na licu mu se očitavala napetost mnogo ličnija od običnog pitanja o istoku ili zapadu.
     Kovenant se obgrlio oko grudi, ali nije mogao da prekine njihanje. "Ne." Um mu se pretvorio u masu krhotina nalik na razbijenu kamenu posudu, a svaka je bila oštra i jasna kao krivica. "Nisi u pravu." Kamendolci su piljili u njega; ali nije mogao da im raspozna izraz lica. Jedva je bio svestan i sebe. "Moraš znati priču o Jednom Čistom."
     Prva ga je oštro pogledala. "Tomase Kovenante", zarežala je, "nemoj me izazivati. Opstanak i cilj Potrage u mojim su rukama. Moram brzo da odlučim."
     "Onda odluči." Kovenantove šake su se iznenada pretvorile u pesnice i počele da udaraju po neranjivom vazduhu. "Odaberi i ostani u neznanju." Grlo ga je bolelo od slabosti. "Govorim ti o jednom džinu."
     Prva se trgla kao da ju je neočekivano udario pravo u srce. Za trenutak je oklevala, gledajući kraj družine da bi procenila napredovanje sur-jeherina. Početak poluostrva ubrzo će biti očišćen. "Vrlo dobro, Džinoljube", napeto je rekla Kovenantu. "Pričaj mi o tom Jednom Čistom."
     Džinoljub! Kovenanta je prostrelio bol. Želeo je da sakrije lice u tuzi; ali snaga sećanja nije dozvoljavala da ih ućutka.
     "Srdosolja Penosled. Džin. Poslednji od džinova koji su živeli u Domaji. Izgubili su put ka Domu." Penosledovo lice blesnulo je pred njim. Ličio je na Brusobola. Svi njegovi Mrtvi su mu se vraćali. "Svaka nada je nestala. Kletnik je držao Domaju u šaci i spremao se da je zdrobi. Ništa nije ostalo. Osim mene. I Penosleda.
     On mi je pomogao. Poveo me je u Kletnikov Tabor, kako bih makar mogao da se borim, makar da pokušam da se osvetim, da umrem ako budem morao. Izgoreo je..." Uzdrhtao je, trudeći se da priča redom. "Pre nego što smo stigli tamo, Kletnik nas je uhvatio u zamku. Bili bismo pobijeni. Ali jeherini - preci - oni su nas spasli. U ime Jednog Čistog.
     To je bilo njihovo predanje - nada koja ih je održala u razumu. Verovali su da će jednog dana neko čist - neko kome se Kletnikovi prsti nisu stegli nad dušom - doći i osloboditi ih. Ako budu dostojni. Dostojni! Bili su tako izmučeni. Na čitavom svetu nije bilo dovoljno suza da opišu njihovu vrednost. A ja nisam mogao..." Zagrcnuo se od svog večitog gneva zbog žrtvi, davnih i lišenih. "Imao sam moć, ali nisam bio čist. Bio sam toliko pun bolesti i nasilja..." grabio je rukama vazduh i nije nalazio ništa. "A oni su nam ipak pomogli. Mislili su da više nemaju razloga da žive, a pomogli su..."
     Vizija njihove hrabrosti za trenutak ga je naterala da zaćuti. Ali njegovi prijatelji su čekali; Prva je čakala. Sur-jeherini su počeli da se udaljavaju sa poluostrva, upijajući skeste. Primorao se da nastavi.
     "Ali nisu mogli da nam kažu kako da pređemo preko Uboj Plampepela. To je reka lave. Nismo imali načina da je pređemo. Penosled..." Džin je povikao: Ja sam poslednji džin. Izgubiću život kako ja odaberem. Kovenantovo sećanje na taj uzvik nikada se neće isceliti. "Penosled me je preneo. Hodao je kroz lavu sve dok nije potonuo. Onda me je bacio na drugu obalu." Bol se orio u njemu kao pretnja divljom magijom, nepokorenom silom. "Mislio sam da je mrtav."
     Oči su ga pekle od sećanja na magmu. "Ali nije bio mrtav. Vratio se. Nisam mogao sam ni da uđem u Ketnikov Tabor, a kamoli da nađem prestonu dvoranu i spasem Domaju. Vratio se da mi pomogne. Prečišćen. Sve rane su mu sagorele, sva mržnja i žeđ za ubijanjem i samoprezir nestali su iz njega. Dao mi je ono što mi je trebalo kada mi više ništa nije ostalo, dao mi je radost, smeh i hrabrost. Tako sam uspeo da obavim ono što sam morao, a da ne počinim novo Obesvećenje. A to ga je ubilo."
     Oh, Penoslede!
     "On je bio taj Jedan Čist. Onaj koji je oslobodio jeherine. I Domaju. Smehom. Džin."
     Pogledao je družinu. Usamljen od sećanja, bio je spreman da se bori sa njima za sve poštovanje koje je Penosled zasluživao. Ali nije imao kuda da upravi neprigušeni gnev. Na Brusobolovim obrazima suze su odražavale narandžasto i zeleno svetlo. Lupiženino lice zgrčilo se od tuge. Prva je progutala knedlu, boreći se da ostane smirena. Kada je progovorila, reči su joj bile krute od truda da se savlada.
     "Moram da čujem više o džinovima koje si poznavao. Tomase Kovenante, poći ćemo odavde zajedno sa tobom."
     Sanomorovo lice zgrčilo se od ličnog jada. Ožiljak ispod očiju pulsirao mu je kao da se buni; ali nije imao glas.
     Brin je ćutke uzeo Kovenanta pod ruku i povukao ga ka početku poluostrva. Ostali su pošli za njima. Daleko napred, sur-jeherini su stvorili prolaz kroz skeste. Brin se brzo kretao, vukući Kovenanta u polutrku kroz slobodnu noć.
     Kada su prošli skeste, haručai je skrenuo ka istoku.
     Dok je družina hitala, urlik gneva potresao je tamu, divlje odzvanjajući preko Sarangrava. Ali ispred Kovenanta i Brina pojavili su se sur-jeherini, blistajući narandžastim i crvenim svetlom.
     Vođena glinenim prilikama, družina se dala u trk.









26. KOERKRI
     Pet dana kasnije stigli su do ivica Sarangravske ravnice i izbili iz džungle i močvare u kasno popodne pod nebom bez oblačka. Sur-jeherini su bili neočekivano brzi i odlično su poznavali ravnicu; nametnuli su tempo koji Kovenant nije mogao da izdrži. A Sunder i Holian bili su u jedva nešto boljem stanju. Prepušteni sopstvenim snagama, kretali bi se mnogo sporije. Možda bi i umrli.
     Zato su ih džinovi nosili tokom većeg dela svakog dana. Sanomor je još nosio Linden pruženu u naručju, kako bi joj zaštitio nogu; Sunder je sedeo iza leđa Prvoj, koristeći njen štit kao sedište; Holian se smestila na Lupiženinim pogrbljenim ramenima; a Kovenant je putovao jašući Brusobolov lakat. Niko se nije bunio zbog takve organizacije. Kovenant je bio suviše umoran da bi osetio stid što mu treba pomoć. A opasnosti su sprečavale svako drugačije ispoljavanje ponosa.
     Tokom tih pet dana vazduh se povremeno pretvarao u daleke krike, što je ispunjavalo družinu ledenim strahom za koji nije bilo drugog leka sem bekstva. Četiri puta našli su se u opasnosti. Dvaput su se iz tamnih potoka i katranskih bara pojavile horde skesta; dvaput je napao sam zlokot. No, uz pomoć sur-jeherina i obilnih zaliha zelenog drveta, haručai i džinovi uspevali su da razgone skeste. A Kovenant se suprotstavljao zlokotu svetlošću krila, zamahujući belom vatrom otkrivenog dragulja sve dok zlokot ne bi zadrhtao i pobegao, ludački zavijajući.
     Kada su bili u prilici, tokom odmora ili manje žurnog putovanja, Brusobol je postavljao sur-jeherinima nova pitanja, crpeći iz njih znanje. Njihova priča bila je kratka, ali je dovoljno jasno ocrtavala prošlost.
     Tokom vremena koje se sigurno merilo stolećima posle pada Kletnikovog Tabora, jeherini su se bojažljivo držali svojih domova, ne usuđujući se da poveruju u izbavljenje, da poveruju da su se pokazali dostojnim. Ali konačno su dobili dokaz dovoljno jak i za svoja plašljiva srca. Oslobođeni moći Opakog i izopačujuće snage Kamena Zlozemlja, jeherini su povratili sposobnost da rađaju decu. To je zbilja bilo izbavljenje. Decu su nazvali sur-jeherinima, da time označe novostečenu slobodu. U razdoblju koje je usledilo, meki su počeli dugu seobu koja ih je odvela sa mesta ranijih užasa.
     Iz pećina u blatišta, iz baruština u močvare, iz podzemnih izvora ka rekama, godinama su išli napred, tražeći područje koje bi nastanili. U Sarangravu su našli ono što su želeli. Za njih je to bilo mesto potpune bezbednosti; glinena tela i pokretljivost, sposobnost da žive na dnu živog peska i potoka, savršeno su odgovarala ovoj ravnici. U bezednosti su zalečili drevne užase i pretvorili se u bića sposobna da se suoče sa bolom i opasnošću, ako ustreba.
     Stoga je njihova zahvalnost Jednom Čistom tokom pokolenja sve više rasla umesto da se smanjuje. Kada su videli džinove u opasnosti, odluka da pruže pomoć donesena je bez oklevanja kod svih sur-jeherina u čitavom Sarangravu.
     A uz tu pomoć družina je konačno stigla do uskog pojasa otvorenog vresišta koje je ležalo između vremenom naraslog Sarangrava i graničnih bregova Primorja. Pohod je žurno bežao od očajničkog napada skesta. Ali drveće se iznenada razdvojilo, otkrivajući azurno nebo nalik na pomilovanje. Miris paprati zamenio je vlažne zadahe i strahove ravnice. Travnati bregovi dizali su se pred njima kao grudobrani zaštićenog mesta.
     Džinovi su pretrčali kratku razdaljinu preko vresišta kao Ranihini koji su okusili slobodu, a onda se osvrnuli za sobom.
     Skesti su iščezli. Vazduh je bio nepomičan, nepogođen pohlepom ni gnevom, lišen ikakvog zvuka sem povetarca i ptičjeg peva. Čak je i čvrstina tla pod nogama delovala kao izbavljenje od strepnje.
     I sur-jeherini su se ponovo stopili sa ravnicom kao da žele da izbegnu zahvaljivanje. Kovenant se smesta oslobodio Brusobolove ruke i vratio se na ivicu džungle, pokušavajući da nađe reči koje su mu trebale. Ali srce mu se pretvorilo u pustoš u kojoj raste malo reči. Nije mogao ništa drugo sem da tupo zuri kroz drveće, sa suncem na licu, bolno misleći. Srdosolja bi se ponosio.
     Prva mu se pridružila, zagledavši se u Sarangrav sa nehotičnom mekoćom u pogledu. Prišao im je i Brin; čitava družina je pristupila, stojeći kao na pozdrav nesumnjivoj dostojnosti sur-jeherina. Kasnije su haručai raspakovali prtljag i spremili hranu. Na međi Sarangrava i Primorja, družina je jela i pokušavala da proceni situaciju.
     Linden je sedela, oprezna i smetena, leđima naslonjena na Sanomorova kolena; trebao joj je oslonac zbog ulaga koje je nosila na levoj nozi. Probudila se dan i po posle povrede i podnela je dosta bola da bi uverila sadruge da joj članak pravilno srasta. Alem-vino bilo je moćan lek. Ali od tada Kovenant nije imao prilike da razgovara sa njom. Iako je Sanomor imao duboko nesrećan izraz lica, pazio je na Linden kao na dete.
     Kovenant je očajnički želeo da govori sa njom, ali u ovom trenutku, sedeći u paprati sa suncem predvečerja koje mu je osvetljavalo ramena, bio je zauzet drugim pitanjima. Džinovi su ih doneli dovde; ali još ih nije ubedio da mu pruže potrebnu pomoć. A obećao im je i priču o Bezemljašima. Nije mogao ni da zamisli kolika će hrabrost biti potrebna da to ispriča.
     Ipak je morao nešto da kaže. Sunder i Holian su se udaljili u tamu, tražeći samoću. Kovenant ih je razumeo. Posle svega što su izgubili, sada su imali pred sobom svet za koji nisu bili pripremljeni - svet bez Kobi Sunca koja ih je činila korisnim ostalim saputnicima. Ali džinovi su sedeli oko vatre, očekujući da počne da ih ubeđuje da pomognu. Morao je nešto da kaže. Ali to nije bilo u njemu.
     Konačno je Prva prekinula ćutanje. "Džinoljube." Nežno je izgovorila titulu koju mu je dala. "Poznavao si džinove - narod tvog prijatelja, Srdosolje Penosleda. Duboko želimo da čujemo priču o njima. Vidimo po tebi da priča nije laka. Ali džinovi kažu da je radost u ušima koje slušaju, a ne u ustima koja govore. Znaćemo kako da te saslušamo sa radošću, iako te pričanje bude bolelo."
     "Radost." Kovenant je progutao knedlu da mu se glas ne bi slomio. Njene reči kao da su mu oduzele i ono malo snage što mu je ostalo. Znao je šta će džinovi uraditi kada čuju njegovu priču. "Ne. Još ne. Nisam spreman."
     Brin se oglasio iza Kovenantovih leđa. "Tu priču znaju i drevni kazivači haručaija." Prišao je bliže vatri i pogledao iznenadan strah na Kovenanotovm licu. "Ja ću je ispričati, iako nisam naučen veštini pripovedanja." Uprkos bezosećajnosti, njegov pogled pokazivao je da nudi dar, da nudi Kovenantu da preuzme makar jedan teret od njega.
     Ali Kovenant je suviše dobro znao priču. Sudbina Krvne garde i njihovog zaveta bila je neizbrisivo prepletena sa usudom džinova Primoraca. Otvoren kao svi haručaiji, Brin će sigurno otkriti i one delove priče koje Kovenant nikada ne bi ispričao. Brin će ispričati da je Korikovo poslanstvo Bezemljašima stiglo do Koerkrija sa poglavarom Hirimom baš dok je džin-Besomuk ubijao džinove. Trojica krvnih gardista su preživela, uspela su da ubiju džina-Besomuka, osvojila su komad Kamena Zlozemlja. Ali Kamen ih je izopačio, pretvorio ih u sluge poglavara Kletnika. A to izopačenje toliko je zgrozilo Krvnu gardu da su prekršili svoj zavet i napustili poglavare tokom najveće opasnosti po Domaju. Brin će sigurno opisati te događaje, a neće reći da oni predstavljaju ogroman bol za njegov narod, da je to razlog što se u Domaju vraćala grupa za grupom haručaija i padala u ruke krvolocima Klave. To Kovenant ne bi podneo. Krvni gardisti su uvek sudili o sebi po merilima koja nijedan smrtnik ne bi mogao da podnese.
     "Ne", gotovo je jeknuo. Okrenuo se ka Brinu i dao jedini odgovor koji je imao. Ne moraš to da radiš. To je prošlost. Nije njihova krivica. "'Izopačenje nosi mnogo lica'" naveo je Benorove reči: "'Krivica je lice primamljivije od ostalih, ali je i dalje maska Opakog'." Da li znaš da je Kletnik namamio tu trojicu krvnih gardista? Da ih je pretvorio u troprste? "Ja ću ispričati." Meni na dušu. "Kada budem spreman." Udar predosećanja rekao mu je da će haručai umreti zbog njega.
     Brin ga je za trenutak gledao. Onda je ovlaš slegnuo ramenima i povukao se na mesto, da mu čuva leđa. Kovenantu više ništa nije zaklanjalo pažljive oči džinova.
     "Džinoljube", polako je rekla Prva, "takve priče moraju se iskazati da bi se mogle podneti. Neipričana priča pritiska srce. Ali ne tražim ti da olakšaš srce. Tražim sebe radi. Tvoja priča tiče se mojih sunarodnika. A ja sam Prva od Potrage. Govorio si o Kobi Sunca koja ugrožava Zemlju. Tu leži moja dužnost. Na zapadu. Sanomorov zemljovid je jasan. Moramo naći to zlo i suprotstaviti mu se. A ti tražiš našu pomoć. Tražiš da ti damo naš ponosni dromond, Dragulj Zvezdoputa. Tvrdiš da je tvoj put istinski put Potrage. A odbijaš da nam govoriš o našem narodu.
     Tomase Kovenante, tražim da pričaš zato što moram da načinim izbor. Samo u pričama mogu naći put ka istini. Bez znanja koje nosiš na srcu, nemam načina da procenim tvoj put i tvoje želje. Moraš govoriti."
     Moram? Lišen osećanja, poželeo je da krikne. Ne znaš šta činiš! Ali džinovi su ga gledali upitnim, ispitivačkim pogledom. Brusobol je bio sličan Penosledu kao da se pretvorio u drevnog pretka. Sanomorov pogled kao da je ključao od zemljovida. Lupiženin osmeh bio je preplavljen saosećanjem. Kovenant je u sebi jeknuo.
     "Ovi bregovi..." pokazao je ka istoku, mašući troprstom šakom kao da bere jedine reči koje može da nađe, "predstavljaju granicu Primorja. Tu su živeli džinovi koje sam poznavao. Imali su grad na Moru. Koerkri: Lelej. Želim da idem tamo."
     Prva nije odgovorila, nije ni treptala.
     Stegao je pesnice u naporu da se očuva. "Tamo su bili pobijeni."
     Brusobolov pogled je planuo. Lupižena je naglo uvukao vazduh kroz zube. "U domovima?"
     "Da."
     Prva od Potrage prostrelila je očima Kovenanta. Izdržao je njen pogled, video u njemu strepnju, sumnju, presudu kako joj se talasa u senkama iza očiju. Uprkos sopstvenom strahu, bio je neobično siguran da će mu njen gnev pružiti ono što je želeo.
     Progovorila je glasom tihog gvožđa. "Brusobol će poći do Dragulja Zvezdoputa. Povešće brod ka severu. Srešćemo se u tom Koerkriju. Tada ću biti spremna da ti odgovorim - ako me tvoja priča ubedi. I ostali članovi Potrage žele da vide grad džinova u ovoj izguljenoj zemlji.
     Tomase Kovenante, ja ću čekati. Pratićemo te do obale Primorja. Ali" - njen glas ga je upozorio kao da u rukama drži mač - "hoću da čujem tu priču o ubistvu."
     Kovenant je klimnuo glavom. Obgrlio je kolena i zagnjurio lice u mišice; morao je da ostane sam sa svojim beskorisnim jadom. Čućeš. Imaj milosti.
     Brusobol je bez reči počeo da pakuje stvari koje su mu trebale. Uskoro je otišao, oštro koračajući prema Moru kao da kosti džinova mogu zauvek bez odmora.
     Zvuk Brusobolovog odlaska kao da se rastegao preko Kovenantove iscrpljenosti sve dok nije pokrio sve. Spremio se da spava kao da se nadao da se nikad neće probuditi.
     Ali izronio je iz snova pod punim svetlom meseca. U poslednjoj svetlosti logorske vatre video je usnule džinove i Kamendolce. Jedva je razabrao oprezne, mračne prilike haručaija. Vain je stajao na ivici svetla, zagledan ni u šta kao prorok u transu.
     Narandžasto-crveni odsjaj u Lindeninim očima pokazao mu je da je i ona budna. Kovenant se iskobeljao ispod pokrivača. Želja za bekstvom u san bila je jaka, ali potreba da govori sa njom je nadvladala. Tiho joj je prišao.
     Pozdravila ga je klimanjem glave, ali nije govorila. Kad je seo pored nje, nastavila je da zuri u ugljevlje.
     Nije znao kako da joj se približi; nisu mu padala na pamet imena kojima bi je otvorio. "Kako ti je noga?" oprezno je upitao.
     Njen šapat dopro je iz tame kao glas sa drugog sveta. "Sada znam kako se Lena morala osećati."
     Lena? Zanemeo je od iznenađenja i stida. Kada joj je govorio o svom zločinu, nije htela da sluša. Šta joj je sad to značilo?
     "Silovao si je. Ali verovala je u tebe i pustila te je da ideš. Meni je sad tako."
     Zaćutala je. Dugo je čekao, a onda promrmljao. "Reci mi."
     "Gotovo sve što vidim je silovanje." Govorila je toliko tiho da se naprezao da je čuje. "Kob Sunca. Sarangrav. Kada me je onaj Besomuk dodirnuo, osećala sam se kao da je Kob Sunca u meni. Ne znam kako opstaješ sa tim otrovom u sebi. Ponekad ne mogu da podnesem ni da te pogledam. Taj dodir je porekao sve u meni. Pola života sam se trudila da postanem lekar. Ali kada sam videla Džoanu, bila sam užasnuta - nisam mogla da podnesem. To me je uteralo u laž. Zato sam te pratila.
     Taj Besomuk - bilo je kao sa Džoanom, ali hiljadu puta gore. Pre toga sam bar mogla da preživim ono što sam videla - Kob Sunca, to što je učinila od Domaje - zato što sam mislila da je to bolest. Ali kada me je on dodirnuo, sve je postalo zlo. Čitav moj život. Mora da se Lena tako osećala."
     Kovenant je prepleo prste, stegao ih i čekao. Malo kasnije je nastavila. "Ali članak mi se isceljuje. Mogu da osetim. Kada se slomio, mogla sam da ga vidim iznutra, da vidim šta treba učiniti, kako da se kosti vrate na mesto. Znala sam kada su bile dobro postavljene. A sada osećam kako se zaceljuju. Srastaju baš kako treba. Tkiva, krvni sudovi i nervi..." zastala je kao da ne može da zadrži sva osećanja u šapatu. "A to alem-vino ubrzava proces. Za nekoliko dana moći ću da hodam."
     Okrenula se i pogledala ga u lice. "Mora da se i Lena tako osećala. Inače ne bi mogla da preživi.
     Kovenante." Njen glas ga je preklinjao da razume. "Moram da lečim. To mi je potrebno. Zato sam postala lekar i zato ne mogu da podnesem sve ovo zlo. Ne mogu da ga izlečim. Ne mogu da lečim duše. Ne mogu da izlečim sebe."
     Želeo je da razume, čeznuo je da je shvati. Ugljevlje vatre odražavalo joj se iz očiju kao odjeci pokoravanja. Ali premalo je znao o njoj, kako je postala takva osoba. Ipak, površinski sloj potrebe dovoljno se jasno video. S naporom je progutao svoju nesigurnost i strah. "Jedino drvo", dahnuo je. "Naći ćemo ga. Džinovi znaju koga treba pitati gde da ga nađemo. Načinićemo Žezlo Zakona. Moći ćeš da se vratiš kući. Nekako."
     Odvratila je pogled, kao da nije želela takav odgovor. Ali kada je progovorila, postavila je pitanje. "Misliš li da će nam pomoći? Sanomor to ne želi. Vidim to. Njegov zemljovid je kao ono što ja osećam. Ali stalno je u njemu. Udaljenost ne znači ništa. Kob Sunca ga neprestano izjeda. Želi da se suoči sa njom. Da se bori. Da završi to što mu se događa. A Prva mu veruje. Misliš li da ćeš moći da je ubediš?"
     "Da." Šta drugo da joj ponudi? Davao je obećanja koja ne zna kako da ispuni zato što nije imao šta drugo da pruži. "Neće joj se dopasti. Ali naći ću način."
     Klimnula je glavom, više za sebe. Neko vreme je bila nepomična, zadubljena u misli nad ugljevljem kao da joj treba hrabrost, a samo u usamljenosti može da je potraži. Onda je progovorila. "Ne mogu da se vratim pod Kob Sunca." Šapat joj je bio jedva čujan. "Ne mogu."
     Kada ju je čuo, Kovenant je poželeo da odgovori. Ni ne moraš. Ali to je bilo obećanje kojeg se bojao. U Andelejnu mu je Mhoram rekao. Ono što tražiš nije to što misliš da jeste. Na kraju ćeš morati da se vratiš u Domaju. Nije ono što misliš...? Nije Jedino Drvo? Nije Žezlo Zakona?
     Ta pomisao ga je otrgla od Linden; nije mogao da se suoči sa njom. Pošao je kao progonjen do svojih pokrivača i legao, grleći iščekivanje sve dok ga premor nije ponovo odvukao u san.

     Sledećeg jutra, dok je sunce još bilo skriveno, plamsavo i primamljivo iza bregova, družina se spustila u Primorje.
     Brzo su sišli niz padinu, uprkos Kovenantovoj ošamućenosti, i stali zagledani u svitanje i široko područje koje je nekada bilo dom Srdosolje Penosleda. Sveži povetarac mrznuo im je lica; a pod neokaljanim svetlom videli su da je jesen stigla u vilinske predele Primorja. Ispod njih su se gnezdile šume u prevojima bregova; hrastovi, javori i platani prošarani jesenjim bojama; veličanstveno okićeni zlatani. A iza šuma ležale su ustalasane livade, bogato zelene kao poslednji sjaj leta.
     Gledajući Primorje prvi put - videći zdravlje i lepotu prvi put od kako je napustio Andelejn - Kovenant je ostao čudno suv i nedirnut. Nešto duboko u njemu postajalo je neosetljivo. Prsten mu je teško visio na troprstoj šaci, kao da je, zajedno sa dva prsta, izgubio i odgovor na sumnje u sebe. Daleko u Vaselkamenu, nedužni muškarci i žene ubijani su da bi nahranili Kob Sunca. Dok taj zločin traje, nikakvo zdravlje na svetu neće mu ništa značiti.
     Ipak je bio pomalo iznenađen što Sunder i Holian nisu izgledali zadovoljni onim što vide. Zurili su u jesen kao da vide Andelejn - pesmu sirena, zavodljivu i lažnu, sa prikrivenim ludilom. Bili su naučeni da osećaju pretnju u prirodnoj ljupkosti Zemlje. Nisu znali šta predstavljaju na ovakvom mestu. Pomoću Kobi Sunca poglavar Kletnik postigao je više od izopačenja prirode. Lišio je ljude kao što su Kamendolci obične ljudske sposobnosti da budu dirnuti lepotom. Kovenant je ponovo morao da misli o njima kao o gubavcima.
     Ali ostali su bili razneženi prizorom. Napeto lice Prve omekšalo je od divljenja; Lupižena se tiho, poluglasno smejao, kao da ne može da savlada radost; Sanomorov jad se donekle istopio, dopuštajući mu da se smeši. Haručai su se pomalo ukočili, kao da u mislima stoje "mirno" iz poštovanja prema odanosti i tuzi koje su nekada nastanjivale Primorje. A Linden je zurila u svitanje kao da joj jesen pruža ublaživanje ličnih nevolja. Samo Vain nije reagovao. Demonokotu kao da nije stalo ni do čega pod bilo kakvim suncem.
     Konačno je Prva prekinula tišinu. "Hajdemo. Srce mi je puno želje da vidim grad koji su džinovi nazvali Lelej."
     Lupižena se kratko nasmejao, nalik na zov jastreba, istovrenemo usamljeno i zadovoljno. Nesigurnim korakom otisnuo se u jutro. Cer i Hergrom pošli su za njim. Prva takođe. Sanomor se kretao kao da pomera kolosa, ukočen i okamenjen u svom ličnom bolu. Sunder se sumnjičavo mrštio; Holian je grizla donju usnu. Zajedno su pošli za Džinovima, a Stel i Harn su ih štitili s boka. Kovenant je pošao za njima kao da je izgubio gipkost duha.
     Dok su silazili ka drveću, Lupižena je počeo da peva. Glas mu je bio grub, kao da je suviše vremena provodio pevajući žalopojke; ali ova pesma ispunjavala je srce kao fanfare. Melodija je bila puna vetra i talasa, soli i napora, likovanja nad bolom. Pevao je jasno kao novorođeno jutro.

     Neka se talas lomi o stenje
     kamenje puno mora i algi,
     nek litice optoče oluje
     neka hladno ublaži dubine,
     neka vetar uplaši talase i bode
     i bode
     ništa ne dira Kamen i More.
     Stene i kamen Doma nek traju.
     Mi smo džinovi,
     rođeni za život,
     spremni da pođu gde god snovi idu.

     Neka svet bude čudesno širok,
     okean bezdan kao vremena,
     neka putevi stignu il padnu,
     morski pohodi u ledu i bolu,
     i lutanje nek bude za uvek.
     Nek besni
     i besni
     ništa ne dira Kamen i More.
     Srce i luke Doma nek traju.
     Mi smo džinovi,
     rođeni da plove,
     spremni da pođu gde god snovi idu.

     Pesma se nastavljala, kroz drveće i plamen opadajućeg lišća, puna snage, čežnje i spremnosti da se čuje svaka priča koju pripoveda svet. Nosila je pohod napred, osvetljavala Sanomorov pogled; ublažavala je nelagodnost Kamendolcima kao osiguranje protiv nepoznatog, davala brzinu bezosećajnim koracima haručaija. Odjekujući u Kovenantovom umu kao pulsiranje veličanstvenog drveća, neko vreme mu je sokolila nesigurno srce, tako da je mogao da bez kolebanja hoda kroz zemlju koja je Penosledu predstavljala dom.
     Bio je predugo pod Kobi Sunca, predugo van Domaje koje se sećao. Oči su mu upijale drveće i livade, predele i vidike, kao da takve stvari zaustavljaju duboku žeđ i vraćaju mu razloge za traganje. Iza bregova, Primorje se pretvorilo u jedro bujanje loze, nalik na vinogorje stolećima zapušteno; u njemu su se gnezdile ptice, a životinje su našle sebi dom. Da mu nije nedostajao Lindenin vid, možda bi proveo dane i dane sedeći i obnavljajući osećanje zdravlja.
     Ali bio je osuđen da se zadrži na površini onoga što je video. Kako su se milje prostirale ispred njega, šezdeset ili čak i više do obale, vratila mu se hitnja. Iza njihovih leđa umirali su ljudi, plaćajući svaki dan njihovog putovanja. A ipak nije mogao da hoda brže. U njemu je previrala kriza. Moć; otrov; gnev. Nemoguće je živeti sa divljom magijom. Nemoguće je živeti bez nje. Nemoguće je održati sva obećanja koja je dao. Nije imao odgovor. Smrtan je kao i svaki gubavac. Sva napetost bila je uzaludna. Želeći da odloži vreme sudara, kada se podigne oluja od mešavine otrova i sumnje, tražio je oko sebe način da zaposli um.
     Linden je bila zatvorena u naporu da se oporavi od povreda koje su joj naneli Kob Sunca i Sarangravska ravnica. Sunder i Holian su izgledali nelagodno, kao da više ne znaju šta da čine. Zato se Kovenant obratio džinu, Lupiženi, brbljivom koliko je Prva bila ćutljiva.
     Njegove izobličene crte groteskno su se pokretale dok je govorio; ali tom utisku suprotstavljali su se prodoran pogled i neumorni humor. Već na nagoveštaj pitanja, počeo je da govori o drevnom domu džinova, o širokim morima sveta, o čudima i tajnama lutanja. Kada ga je obuzelo uzbuđenje, dah je počeo da mu zviždi u izobličenim plućima; ali njemu je čak i taj mučni zvuk predstavljao način govora, napor da otkrije nešto bitno o sebi. Priča mu je bila duga i puna digresija, tipičnih za džinove, srazmernih večnoj veličanstvenosti stenja i mora; ali postepeno je prešao na priču o Potrazi i o džinovima koji je vode.
     Ulogu Palamara Sanomora nije trebalo objašnjavati; vodio je Potragu svojim zemljovidom. A njegova onemelost, ogromni užas koji ga je lišio glasa - kao da mu je napor da ispriča šta vidi zapečatio grlo - samo je činila njegove zahteve od Potrage snažnijim.
     Ali to što je Sanomorov brat nije bio dovoljan razlog za prisustvo Mrkotraga Brusobola. Sabor džinova odabrao ga je najviše zbog veštine navigatora i kapetana; bio je zapovednik dromonda, Dragulja Zvezdoputa, i ponosan na svoj brod.
     Što se tiče Prve, ona je bila Mačomoćnik, jedan od retkih u ovom pokolenju džinova, iako su milenijumima održavali i probirali takve borce kako bi pomogli susedima i prijateljima u nevolji. Odabrana je zato što se znalo da je istrajna kao kamen i vešta kao more - i zato što je pobedila sve ostale Mačomoćnike kako bi izborila mesto na čelu Potrage.
     "Ali zašto?" upitao je Kovenant. "Zašto je želela to mesto?"
     "Zašto?" Lupižena se iskezio. "Iskreno govoreći, a zašto ne bi? Ona je Mačomoćnik, obučena za boj. Zna, kao i svi mi, da će ta rana rasti dok ne obuhvati čitavu Zemlju - ako joj se neko ne suprotstavi. A veruje da se njeno zlo već oseća, čak i nad predelima Doma, rađajući zla mora i oskudne useve. I bogalje." Oči su mu veselo svetlucale, sprečavajući Kovenanta da oseti sažaljenje nad njegovim usudom.
     "U redu." Kovenant je suzbio uvređenost koju je obično osećao kad god bi sreo nekoga ko je delovao veselo uprkos neizbežnim bolnim činjenicama. "Pričaj mi o sebi. Zašto si ti odabran?"
     "Ah, nije to nikakava tajna. Svaki brod, ma kako ponosan, mora imati majstora, a ja sam upućen, vešt u radu i sa užadima i sa kamenom. Osim toga, mali rast mi omogućava da radim i na mestima gde ostali džinovi nemaju dovoljno prostora. A ima i još jedan razlog, bolji od ostalih." Spustio je glas i obratio se samo Kovenantu. "Ja sam muž Prve od Potrage."
     Kovenant je nehotice zinuo. Za trenutak je verovao da se Lupižena ironično ludira, ali džinov humor bio je na sopstveni račun. "Za mene", šapnuo je kako ga Prva ne bi čula, "njeno ime je Paučina Vodosvetla. Ne bih podneo da isplovi u ovakvu potragu bez mene."
     Kovenant je ćutao, nesposoban da smisli ikakav odgovor. Ja sam muž... - proželi su ga odjeci Džoane; ali kada je pokušao da prizove njeno lice, nije našao ništa sem sećanja na Linden.

     Tokom večeri trećeg dana boravka u Primorju Linden je pozajmila bodež od Holian kako bi skinula ulage sa noge. Saputnici su je posmatali kako oprezno savija koleno, pa članak. Na licu su joj se pojavljivali nagoveštaji bola, ali nije obraćala pažnju na njih, usmerena na unutrašnje stanje kostiju i tkiva. Trenutak kasnije, lice joj se opustilo. "Samo je krut. Sutra ću pokušati da hodam."
     Kroz družinu se proneo uzdah. "To je dobro", ljubazno je rekla Prva. Sunder je klimao glavom. Holian se sagnula i zagrlila je. Linden je prihvatila njihovo zadovoljstvo; ali pogled joj je skrenuo ka Kovenantu, a oči su joj bile pune suza na koje nije znao šta da odgovori. Nije je mogao naučiti da razlikuje dobro i zlo u svom osećanju za zdravlje.
     Sledećeg jutra oslonila se na nogu i kosti su izdržale. Nije bila spremna za mnogo hodanja, pa je Sanomor nastavio da je nosi. Ali sledećeg dana počela je da radi na obnavljanju snage nogu, a dan potom mogla je da, sa pauzama, hoda gotovo pola puta.
     Do tada je Kovenant već znao da se približavaju Moru. Tlo se već danima polako spuštalo, gubeći visinu duž neravnih bregova i širokih, divljih, senovitih livada, niz polja nalik na terase pripremljene za džinove. Ivice strogih, drevnih šuma blago su se naginjale, kao da osluškuju More; a sada je oštri vazduh bio ispunjen vlagom i težinom, pa je svaki povetarac ličio na uzdah okeana. Još nije mogao da namiriše so; ali nije mu ostajalo još mnogo vremena.
     Te noći snovi su mu bili puni lomljave talasa. Tutnjava mu je pretvorila san u noćnu moru kasapljenja, užas još nepodnošljiviji time što je nejasan, jer nije znao koga to kasape i zašto, nije mogao da primeti nijednu drugu pojedinost sem krvi, krvi na sve strane, nedužne i samoprekorne krvi koja dopušta ubistvo. Probudio se na ivici vriska i ustanovio da je natopljen kišom oluje. Bilo mu je hladno i nije mogao da zaustavi drhtavicu.
     Posle nekog vremena plavičaste munje i gromovi oluje su uminuli, nošeni ka istoku jakim vetrom; ali kiša je i dalje padala. Izišlo je sunce, zaklonjeno talasima kiše koja je natapala pohod sve dok Kovenant nije poverovao da su mu se i kosti rastopile, a čak i džinovi su se kretali kao da nose preveliku težinu. Vičući kroz pljusak, Lupižena je predložio da nađu ili načine zaklon i sačekaju kraj oluje. Ali Kovenant nije mogao da čeka. Svaki dan njegovog putovanja imao je cenu - živote ljudi čija jedina nada leži u verovanju u Klavu; a Klava je lažna. Naterao je prijatelje u pokret tolikim gnevom da su ga nervi u desnoj ruci zaboleli - kao da u prstima oseća vreli teret prstena. Sadruzi su nastavili dalje kao usamljeni ostaci, razdvojeni pljuskom jedni od drugih.
     A kada je oluja konačno prestala, otvarajući prugu vedrog neba na istoku, na obzorju se ukazala usamljena kula svetionika Koerkrija. Uzdignuta kao kamena ruka sa koje je odsečena pesnica, prkosila je nevremenu i izobičajenosti kao da predstavlja poslednji nadgrobni spomenik Bezemljašima.
     Džinovima koji su voleli smeh, decu i odanost, koji su pobijeni u sopstvenim domovima jer su rešili da se ne brane.
     Kako je kiša odmicala ka zapadu. Kovenant je začuo talase kako udaraju o obale Leleja. Pruga sivog okeana ležala je iza ivice litice; a nad njom je posle oluje već poletelo nekoliko smelih čigri, krešteći kao uklete duše.
     Nastavio je dalje sve dok nije ugledao napušteni grad.
     Bio mu je okrenut leđima; Koerkri je gledao u More. Bezemljaši su izdubili strmu liticu iznad talasa kako bi njihov grad gledao ka istoku i nadi. Na zadnjem kraju Leleja nalazila su se samo tri ulaza, tri tunela otvorena u steni kao ždrelo, zauvek zijajući u granitnoj tuzi zbog udarca koji ih je lišio žitelja i značenja.
     "Tomase Kovenante." Kraj njega je stajala Prva, a Lupižena i Sanomor tik iza nje. "Džinoljube." Glas joj je bio kao oštrica u kanijama, bez pretnje, ali spremna za sukob. "Govorio si o džinovima i jeherinima; a u svoj žurbi nismo te pitali ono što nismo razumeli. A strpljivo smo čekali drugu priču koju si nam obećao. Ali sada moramo da tražimo. Ovo mesto su očito stvorili džinovi - jasno je da je to delo našeg naroda. Nama ova veština predstavlja krv i kosti Doma. Tu ne možemo da pogrešimo."
     Glas joj je postao napet. "Ali ovo mesto koje nazivaš Lelej već je vekovima prazno. A jeherini o kojima si pričao takođe su priča od pre mnogo stoleća. A ti si ipak čovek - mnogo kratkovečniji od svih ostalih naroda na Zemlji. Kako je moguće da si poznavao džinove?"
     Kovenant je iskrivio lice; nije imao prostora u srcu za ovo pitanje. "Tamo odakle ja dolazim", promrmljao je, "vreme drugačije protiče. Nikada ranije nisam bio ovde. Ali poznavao sam Srdosolju Penosleda. Možda bolje nego i samoga sebe. Pre tri i po hiljade godina." Tog časa ga je nagli bol u gudima naterao da zastenje. Pre tri i po...! To je bilo previše - toliko dubok ponor da možda nije imao dno. Kako se može nadati da će se iskupiti posle toliko godina?
     Stegao je zube da bi sprečio dahtanje i pošao niz padinu ka središnjem tunelu, glavnom ulazu u Koerkri.
     Oblaci su se povukli ka zapadu, otkrivajući sunce. Sijalo je gotovo pravo u kameni prolaz, pokazujući mu put ka licu litice. Pošao je unutra kao da namerava da se baci sa ivice čim stigne do nje. Ali Brin i Hergrom su mu stali sa obe strane, znajući šta on zna. Sadruzi su ga ćutke sledili, primireni kao da ih vodi u groblje osvećeno drevnom krvlju. Zvanično su ulazili u Lelej.
     Tunel se na kraju otvarao na bedem usečan u najistočniji deo litice. Koerkri se širio na sever i jug, kao da ova tačka predstavlja pramac grada. Sa tog položaja Kovenant je video da se Lelej širi na obe strane. Bio je građen okomito - niz ponor se nizao nivo za nivoom bedema; slojevi su se pružali ili povlačili da bi se prilagodili obrisima stene. Sve zajedno, lice grada je, gotovo hiljadu stopa od ivice do podnožja litice, imalo čvornovat izgled, nalik na šake stegnute pred vremenom i erozijom Mora.
     Taj izgled bio je pojačan slojevima soli koji su se nakupili tokom vekova. Zaštitni zidovi na donjim bedemima imali su sivobele kvrge masivne kao kamenac; a čak i najviši nivoi bili su obeleženi mrljama trošnosti, nataloženim navikom tuge.
     Iza bedema, nivo za nivoom, nalazili su se ulazi u privatne nastambe i javne dvorane, radionice i kuhinje, mesta za pesme, priče i sabore džinova. A u podnožju litice, iz zaravnjene osnove izdizalo se nekoliko masivnih kamenih dokova. Većina ih je bila izglodana do ruševina; ali blizu središta Koerkrija ostala su očuvana dva doka i nasip između njih. Talasi zaostali iza oluje jogunasto i besno su udarali o nasip, rešeni da razbiju dokove, izdrobe kamen, napadnu Koerkri, makar opsada trajala tokom čitavog života Zemlje.
     Razgledajući grad, Prva je progovorila kao da ne želi da pokaže koliko je dirnuta. "Ovde je stanište, zaista - nastamba džinova. Ovakva dela naš narod ne preduzima olako i ne izvodi bez premišljanja. Možda su ovdašnji džinovi znali da su izgubili Dom. Ali nisu izgubili sebe. Bili su na ponos čitavom svom narodu." Glas joj je pomalo podrhtavao, nalik na blistanje usijanog gvožđa.
     A Lupižena je podigao glavu kao da ne može više da izdrži i zapevao kao da kroz vekove dovikuje uzvik prepoznavanja:

     Mi smo džinovi,
     rođeni da plove,
     spremni da pođu gde god snovi idu.

     Kovenant nije mogao podneti da ga sluša. Nisu izgubili sebe. Ne. Nisu, sve do kraja, kada ih je to ubilo. I on se sećao pesama. Sada smo Bezemljaši, lišeni korena, roda i poroda. Grčeći obe šake da bi savladao gnev, da bi se obuzdao još samo malo, pošao je dalje duž bedema.
     Uz put je primorao sebe da zaviri u neke sobe i dvorane, u gestu poštovanja prema mrtvima.
     Sav kamen u odajama - stolice, posude, stolovi - bio je nedirnut, iako se svaki komadić drveta i tkanine odavno raspao. Ali površine su bile izbrazdane solju: krugovi i krivine preko podova; pruge duž zidova; šare po uzglavljima; slučajne, spore šare, ljupke kao inje i uništavajuće kao krivica. Prašina i paučina ne bi mogli da tako rečito opišu prazninu Leleja.
     Povučen ličnom hitnjom, Kovenant se vratio u središte grada. Dok su ga saputnici pratili, pošao je izuvijanim stepeništem koje se spuštalo nazad na liticu, a onda ponovo ka Moru. Stepenice su načinjene za džinove; morao je da trapavo poskakuje niz njih, a od svakok doskoka potresalo mu se srce. Ali dnevno svetlo počelo je da bledi, a on je žurio. Sišao je niz tri nivoa pre nego što je počeo da ponovo zagleda u sobe.
     Prvi ulaz vodio je u prostranu dvoranu, dovoljno veliku za desetine džinova. Ali sledeća, nešto dalje duž lica grada, bila je zatvorena. Stajala je tako već vekovima; sve pukotine i spojevi oko dovratka bili su zaptiveni solju. Nagoni su mu bili brži od uma. Iz razloga koje nije mogao da objasni, obratio se Brinu. "Otvori ovo. Hoću da vidim šta je unutra."
     Brin je poslušno prišao; ali so ga je sprečavala da čvrsto uhvati.
     Sanomor mu se smesta pridružio i počeo da grebe so kao da ne može da podnese zatvorena vrata i tajne. Uskoro su obojica našla u kamenu uporište za prste. Naglim trzajem povukli su vrata ka spolja.
     Kroz otvor se izlio vazduh, zaptiven toliko dugo da više nije sadržao nikakav nagoveštaj plesni ni izopačenja.
     Unutra je bio nečiji stan. Za trenutak je ostao mračan. Ali kada su se Kovenanotve oči prilagodile, razabrao je tamnu priliku kako sedi, uspravna i kruta, na stolici kraj ognjišta.
     Mumificiran mrtvim vazduhom, vremenom i solju. Džin.
     Rukama je stezao doručja stolice, ovekovečen za uvek u konačnoj agoniji. Opiljci drevnog kamena još su mu bili među prstima.
     Čelo nad praznim očnim dupljama je nestalo. Nestao je čitav gornji deo glave. Lobanja je zjapila prazna, kao da mu je mozak eksplodirao i razneo mu pola kostiju glave.
     Vatru mu paklenu!
     "Baš kao što su rekli drevni pripovedači." Brinov glas je zvučao kao mrtvi vazduh. "Ovako ih je pobio džin-Besomuk. U njihovim domovima, a nisu se opirali."
     Pakla mu i krvi!
     Sanomor je prišao bliže, drhteći. "Sanomore", tiho je rekla Prva sa ulaza, upozoravajući. Nije se zaustavio. Dotakao je ruku mrtvog džina, pokušao da rastvori ukočene prste. Ali drevno tkivo pod prstima mu se pretvorilo u prašinu i nemo se rasulo po podu.
     Lice mu se izobličilo u grču. Za trenutak su mu oči ludački sinule. Udario se pesnicama po glavi, kao da pokušava da se bori sa zemljovidom. Onda se naglo okrenuo i jurnuo ka Kovenantu kao da namerava da mu silom iščupa priču.
     "Džine!"
     Naređenje Prve doprlo je do Sanomora. Skrenuo je u stranu i stisnuo se uza zid, boreći se da ovlada sobom.
     Kovenantu su se po glavi kovitlali uzvici koje nije mogao da savlada; kletve bez ikakvog značenja. S naporom je izišao iz sobe i žurno nastavio silazak ka podnožju Koerkrija. Stigao je do uglačanog kamena na dokovima baš kada su se čigre spremale da prenoće u gnezdima, a poslednji ružičasti odsjaji zalaska sunca iščezavali sa Mora. Talasi su se mračno valjali, penjući se na nasip, a onda se razbijali u penu i odsjaje na steni. Koerkri se nadvijao nad njim; sunce iza njega kao da ga je naginjalo i rušilo ka Moru.
     Jedva je mogao da razabere lica saputnika. Linden, džinovi, Sunder i Holian, haručai, čak i Vain - svi su se pretvorili u mrak i presudu, bezličnu porotu okupljenu da prisustvuje krizi njegove borbe sa prošlošću, sa sećanjima i moći i da objavi njegov usud. Znao je šta će se desiti, kao da je predosetio u utrobi, iako mu je um bio suviše izgubljen u gnevu da bi shvatio išta sem sopstvene potrebe. Davao je obećanja... kao da je čuo Prvu i pre nego što je progovorila. "Sada, Tomase Kovenante. Vreme je došlo. Na tvoj zahtev smo videli Lelej. Sada moramo da čujemo priču o našim izgubljenim sunarodnicima. Nećemo imati radosti ni odluke dok ne čujemo priču."
     Voda je ritmički tutnjala na nasipu, šireći odjeke slanog bola. Uzvratio je, ne slušajući sebe. "Zapalite vatru. Veliku." Znao je šta će džinovi učiniti kada čuju ono što žele. Znao je i šta će on učiniti.
     Haručai su ga poslušali. Bakljama koje su pokupili iz Primorja i Sanomorovom posudom vatre zapalili su plamen blizu podnožja dokova, a onda doneli naplavljeno drvo da podstaknu vatru. Uskoro je oganj dostigao visinu džinova, a senke su poigravale preko bedema kao sećanja.
     Sada je Kovenant mogao da vidi. Sunder i Holian strogo su obuzdavali iščekivanja. Linden ga je gledala kao da se boji da je pao preko ivice razuma. Lica džinova bila su oblivena vatrom i iščekivanjem, glađu za bilo kakvim melemom. Nepomična lica haručaija odražavala su plamen i izgledala neoskrnavljeno i spremno, čisto kao visoke planine u kojima su obitavali. A Vain - Vain je stajao crn u okolnoj noći, ne otkrivajući ništa.
     Ali ništa od toga Kovenantu nije bilo važno. Beskorisnost sopstevnih kletvi nije mu bila važna. Samo je vatra imala značenje; samo Koerkri i usamljeno ponavljanje talasa. Mogao je da u plamenu vidi Penosleda. Reči koje je suzbijao tokom dugih dana straha i nesigurnosti zapljusnule su ga kao litanija i počeo je da govori.
     Ispričao je sve što je znao o Bezemljašima, boreći se da isceli njihov pokolj time što će preneti njihovu priču.
     Radost je u ušima koje slušaju.
     Penoslede! Jesi li prepustio svoj narod smrti zato što si znao da ćeš mi biti potreban?
     Noć se sklapala oko njega dok je govorio, razbijena jedino zvezdama, inače bi bila crna kao Lelej. Svetlost vatre nije mogla da ublaži tamu grada ni tamu njegovog srca. Ništa sem naleta mora - dizanja i padanja, tužbalice i žalosti - nije ga dodirivalo dok je nudio Mrtvima svoju priču.
     Potpuno, zvanično, ništa na izostavljajući, opisivao je kako su džinovi stigli u Primorje posle kraja lutanja. Pričao je kako je Damelon dočekao Bezemljaše dobrodošlicom i predskazao da će se njihovi jadi završiti kada im se rode sinovi, trojke od iste majke. Govorio je o odanosti i prijateljstvu koji su procvetali između džinova i Veća, dajući i jednima i drugima utehu i podršku; o ogromnoj zahvalnosti džinova i veštini kojom su stvorili poglavarima ogromni Veselkamen; o brizi koja je navela Kevina da se postara za bezbednost džinova pre nego što je učinio ludački pokušaj protiv poglavara Kletnika i prizvao Obred Obesvećenja; o vernosti koja je vratila džinove u Domaju posle Obesvećenja, kada su doneli Prvi krug Kevinovog znanastva kako bi novi poglavari mogli da iznova upoznaju Zemnu Moć. Sve je to ispričao podrobno koliko je i njemu bilo ispričano.
     Ali onda se u priči pojavio Srdosolja Penosled, ploveći uz tok Opčarnice ka Veselkamenu, kako bi javio poglavarima za rođenje trojice sinova. To je bilo vreme nade za Bezemljaše, vreme gradnje novih brodova i objavljivanja radosti. Pošto je pružio pomoć pohodu za Žezlom Zakona, Penosled se vratio u Primorje; džinovi su počeli pripreme za put ka Domu.
     Isprva je sve išlo kako treba. Ali četrdeset godina kasnije nad Primorjem se sklopila tišina. Poglavari su se suočili sa vojskom Opakog i moći Kamena zlozemlja. Bili su u teškoj nevolji, a nisu znali šta se desilo sa džinovima. Zato je u Koerkri poslat Korikov odred sa poglavarima Hirimom i Šetrom, da pruže i zamole svaku moguću pomoć.
     Šačica preživelih krvnih gardista vratila se u Veselkamen sa istom pričom koju je Penosled kasnije ispričao Kovenantu.
     A on ju je sada prenosio kao da predstavlja neutoljivu naricaljku Mora. Oči su mu bile pune ognja, slepe za saputnike. Nije čuo ništa sem talasa na nasipu i sopstvenog glasa. Duboko u sebi iščekivao je krizu, znajući da će doći, ne znajući u kakvom obliku.
     Jer zao usud je zadesio tri brata; sudbina strašnija džinovima od same smrti ili gubitka Doma. Svu trojicu je poglavar Kletnik zarobio, moć Kamena Zlozemlja ih je okovala i opseli su ih Besomuci. Postali su najmoćnije sluge Opakog. A jedan od njih se vratio u Lelej.
     U Kovenantu su odjekivale Penosledove reči. Koristio ih je, ne znajući šta će njima prizvati. "Vernost", govorio je džin. "Vernost je naš jedini odgovor na istrebljenje. Ne bismo mogli da podnesemo opadanje da nismo imali toliko ponosa.
     Stoga je moj narod ostao ispunjen užasom kada su videli da nam je ponos otet - otrgnut kao trula jedra na vetru. Videli su predznak nade u Dom - trojicu braće - izmenjene iz vernosti u najmoćnije zlo jednim jedinim dodirom zla Opakog. Ko bi u Domaji mogao da pomisli da se suprotstavi džinu-Besomuku? Tako su Bezemljaši postali način uništenja onoga što ih je činilo istinitim. A u užasu zbog propasti svoje vernosti, besmislice koju su negovali tokom dugih stoleća ponosa, bili su opčinjeni. Njihovo gađenje nije ostavljalo mesta u njima za pomisao na otpor ili izbor. Radije nego da podnesu cenu poraza - radije nego da rizikuju da ih još više bude pretvoreno u Dušomorove sluge - odabrali su da budu pobijeni."
     Penosledov glas odzvanjao je u Kovenantovom umu, dajući mu reči. "Odložili su alat."
     Ali u noći se odigrala promena. Vazduh je postao napet. Zgusnuta atmosfera prigušila je zvuk talasa. Čudne sile podizale su se negde u gradu.
     "Pogasili su vatre."
     Bedemi su se prošarali senkama, a senke su počele da se uobličuju. Svetlost, avetinjska i varljiva kao fosforescencija mora, bacala je nagoveštaje pokreta uz prolaze i niz prolaze Koerkrija.
     "I pospremili su domove."
     Odsjaji nalik na nešto što je Kovenant već video počeli su da poigravaju po sobama i očvršćuju, šireći bledi sjaj nalik na tople bisere. Visoki duhovi sedefa i strepnje počeli su da lebde niz prolaze.
     "Kao da se spremaju za odlazak."
     Mrtvi Leleja došli su da ispune noć.
     U jednom nemom trenutku nije razumeo. Njegovi saputnici stajali su sa druge strane vatre, posmatraući prikaze; a njihove senke su ga optuživale sa lica Koerkrija. Je li uopšte istina da je Penosled napustio svoj narod radi Kovenanta? Da je jedini razlog što je poglavar Kletnik uništio Bezemljaše taj da navede njega, Tomasa Kovenanta, u očajanje?
     A onda ga je konačno zapljusnula kriza i shvatio je. Mrtvi su se uobličili kao da su živa tela, dolebdeli kao obrazine strepnje na mesta koja su im nekada bila dom. A tu, visoko na najjužnijem bedemu Leleja, pojavio se džin-Besomuk da ih užasne.
     Sijao je otrovno zelenim svetlom, a u desnoj ruci stezao je prikazu isparavajućeg smaragda, mrtvi odjek Kamena Zlozemlja. Sa promišljenom glađu koja je maskirala brzinu, približavao se najbližem džinu. Bila je to žena i nije ni pokušala da beži ili da se bori. Besomukova pesnica sa Kamenom prodrla joj je u lobanju, u um; i oboje se rasprslo u blesku moći.
     Ćutke i naslađujući se, džin-Besomuk je pošao ka sledećoj žrtvi.
     Mrtvi Leleja ponovo su prikazivali svoju pogibiju. Tok njihovih pokreta, napredovanje džina-Besomuka od žrtve do žrtve, bili su dostojanstveni kao ples; a telo svake ponovljene žrtve svetlelo je preko talasa bez zvuka i kraja, jezivo obasjavajući avetinjski ples Bezemljaša. Prokleti zbog načina na koji su porekli značenje svojih života, nisu mogli ništa drugo da čine u gradu koji im je bio grobnica sem da ponove svoj usud, prikazujući ga ponovo i ponovo tokom vekova kad god bi u Koerkriju bilo očiju da vide njihov jad.
     Džin-Besomuk kretao se iz sobe u sobu, ponavljajući svoj drevni zločin. Uskoro su smaragdne pruge prekrile najviši bedem, a svaki novi blesak vređao je Kovenantove oči, mučeći mu vid i um kao ekseri raspeća.
     A dok se ples nastavljao, postajući sve svirepiji, živi džinovi su se slomili, kao što je Kovenant znao da će biti. Njegove patnje su to predvidele. Radost je u ušima koje slušaju. Da, ali neke priče se ne mogu podneti običnom hrabrošću slušaoca, spremnošću otvorenog srca. Smrti kao što su ove, gomilane bez milosti jedna preko druge, vek za vekom, traže drugačiji odgovor. Onako očajni, živi džinovi su prihvatili odgovor koji im je pružao Kovenant.
     Lupižena je pošao prvi. Uz oštar krik bola, jurnuo je u vatru i zario ruke do ramena u blistavi oganj. Plamen mu je lizao lice, zabacivao mu glavu u nemom urliku, uprkos povijenosti obogaljenih grudi.
     Linden je kriknula. Ali haručai su razumeli i nisu se pokrenuli.
     Prva se pridružila Lupiženi. Klečeći na kamenu, stegla je šakama usplamtelu cepanicu i nastavila da je drži.
     Sanomor se nije zaustavio na ivici plamena. Bacivši se kao da mu je zemljovid oduzeo svu moć obuzdavanja, skočio je čitavim telom u vatru i ostao u njoj, sa plamenom koji se uvijao oko njega kao objava agonije.
     Kamora: obred vatre bola. Samo ovako strašnim fizičkim bolom džinovi mogu da nađu oslobođenje i olakšanje od bola u duši.
     Kovenant je to čekao, nadajući se i strepeći. Kamora. Vatra. Penosled je bez razmišljanja ušao u lavu Uboj Plampepela i izronio iz nje kao Jedan Čisti.
     Užasavalo ga je da misli na posledice. Ali nije imao drugog rešenja zbog otrova koji mu je tekao kroz žile, zbog moći koju nije mogao da kontroliše, nije imao drugi odgovor na dugu krivicu iz prošlosti. Mrtvi su ponavljali svoj usud u Leleju nad njim, prokleti da ovako umiru za uvek osim ako im on ne donese neko izbavljenje. Penosled je rado žrtvovao svoj život da bi Kovenant i Domaja preživeli. Kovenant je počeo da se kreće ka vatri.
     Brin i Hergrom su ga presreli. Ali kada su videli nadu i uništenje u njegovim očima, sklonili su mu se sa puta.
     "Kovenante!"
     Linden je potrčala za njim. Ali Kail ju je uhvatio i zadržao.
     Vrelina je lizala Kovenatovo lice kao glas sudbine; ali nije se zaustavio. Opčinjen i zahvaćen transom, pratio je naricanje Mora i išao napred.
     U vatru.
     Smesta se pretvorio u divlju magiju i žaljenje, plamteći tolikim vrelim plamenom da ga nikakav drugi oganj nije dodirivao. Blistajući kao dragulj iz krila, ušao je među cepanice i ugljevlje i stao kraj Sanomora. Džin ga nije video, predaleko je zašao u agoniju da bi ga video. Sećajući se Penosledovog bola, Kovenant se bacio na Sanomora. Divlja magija izbacila je džina iz vatre i preturila ga na hladni kamen.
     Kovenant se polako osvrnuo po saputnicima. Bili su izobličeni od plamena i zurili su u njega kao u duha. Lindenin zgroženi pogled ga je zaboleo. Pošto nije mogao drugačije da joj odgovori, okrenuo se svom naumu.
     Zauzdao je divlju magiju, uobličio je po svojoj volji, pretvorio je u sopstveni obred, izraz saosećanja i gneva zbog svih muka, svih gubitaka.
     Goreći, otvorio se okolnom plamenu.
     Ova je jurnuo da ga sažeže; ali bio je spreman. Savladao je vatru srebrom i podredio je svojoj volji. Plamen i moć su zajedno zračili napolje, tako da je oganj stravično šibao u noć.
     Pružio je ruke ka gradu, istegao se kao da želi da zagrli čitav Lelej.
     U divljoj magiji, u beloj sili bez zvuka, povikao je:
     Hodite! Ovo je kamora! Hodite da se iscelite!
     I došli su. Njegova moć i volja prekinule su igru, razbile geas koji je vezao Mrtve u strašnom prokletstvu. Kada su ga čuli, okrenuli su se kao da su tokom svih dugih vekova u patnji čekali njegov poziv. U metežu i žurbi, počeli su da lebde niz prolaze Koerkrija.
     Slili su se kao reka na vrh dokova.
     Ka vatri.
     Džin-Besomuk pokušao je da ih goni. Ali razbijanje večitog kruga kao da je razbilo i njegovu vlast nad njima, čaroliju njegovog zlobnog uživanja. Njegova prikaza njihala se u pokretu i razmazivala se, sve dok se nije pretvorio u svetlucavu zelenu mrlju sećanja nad Lelejom - sve dok se nije stopio sa tamom i nestao.
     A Mrtvi su nastavili ka vatri.
     Haručai su se povukli, vodeći sa sobom Linden i Kamendolce. Lupižena i Prva su prišli, bolnih kostiju, da se pobrinu za Sanomora.
     Vain se nije pokrenuo. Stajao je na putu Mrtvima i gledao Kovenantovo žrtvovanje sa veseljem u očima.
     Ali Mrtvi su prošli oko njega, slivajući se napred. Potreba i nada prosijavale su mu kroz sedefna lica.
     Posežući ka njima kao da su svi jedno, kao da su svi oni Penosled u mnogo oblika, Kovenant ih je primio u zagrljaj i oplakao belom vatrom.
     Divlja magija im je nanela bol, spržila ih kao što bi fizički plamen spržio njihova tela. Ukočili su se, raširenih vilica, izbuljenih očiju - duhovi koji vrište u mukama duše. Ali i vrisak je bio smeh.
     A smeh je prevladao.
     Kovenant nije mogao da ih zadrži. Dolazili su mu u ruke, ali nisu imali tela koja bi zagrlio. Ništa mu se nije nalazilo u naručju; nikakav dodir ni blagoslov nisu ga vraćali sebi. Mogao je da bude i sam u vatri.
     Ali smeh je ostao sa njim. Radosno uživanje, veselje i izbavljenje koje bi Penosled znao da ceni. Zvonilo mu je u ušima kao more i držalo ga i kada je sve ostalo nestalo - sve dok mu moć nije odlebdela ka nebesima, a noć se sklopila nad njim kao sve vode sveta.









27. DŽINOLJUB
     Sledećeg jutra stigao je dromond, Dragulj Zvezdoputa, u sjaju belih jedara, kao da je tek načinjen od odraza sunca sa plavog Mora. Promolio se na vidiku kao kameni zamak koji otmeno lebdi na vetru, prelep, istovremeno brz i masivan, baš kako priliči lepoti i snazi džinova.
     Kovenant je posmatrao njegov dolazak sa litice nad Koerkrijem. Sedeo je dovoljno daleko od ivice kako bi prigušio strah od visina, ali i dovoljno blizu da ima dobar pogled. Sa njim su bili Linden, Sunder i Holian, iako je samo Kamendolce zamolio da ga prate. Bili su tu i Brin, Kail, Stel i Harn. A Vain je pratio Kovenanta ili Linden kroz čitav Lelej, iako njegovo crnilo nije pružalo nikakvo objašnjenje zašto to čini. Samo su Hergrom i Cer ostali dole sa džinovima.
     Sunder je ranije rekao Kovenantu kako su ga spasli kada ga je moć napustila. Linden ga je gledala kroz plamen, čitajući njegovu divlju magiju, procenjujući granice njegove istrajnosti. Trenutak pre nego što je beli plamen minuo i zgasnuo, uzviknula je upozorenje. Sanomor se bacio u vatru i izišao sa druge strane sa neozleđenim Kovenantom u rukama. Čak ni odeća mu nije bila oštećena.
     U zoru se probudio kao iz prvog mirnog sna u životu. Svitanje je ležalo preko kamenog grada, osvetljavajući lica Linden i Prve koje su sedele zagledane u njega. Prva je nosila svoju gvozdenu lepotu kao da iza nje leži duboka nežnost. Ali Lindenin pogled bio je nejasan, neodlučan.
     Upitala ga je strogim glasom. "Zašto mi nisi rekao šta smeraš?"
     "Nisam se usudio", iskreno je odgovorio. "Bio sam suviše uplašen. Nisam smeo da priznam ni samom sebi."
     Promeškoljila se i malo udaljila od njega. "Mislila sam da si poludeo."
     Uzdahnuo je, dopuštajući sebi da makar time iskaže svoju usamljenost. "Možda i jesam. Nekada je teško uočiti razliku."
     Namrštila se i zaćutala, odvrativši pogled ka Moru Novorođenog Sunca. Trenutak kasnije progovorila je Prva.
     "Tomase Kovenante", rekla je, "ne znam da li staza Potrage zaista leži uz tebe. Nisam svojim očima videla Kob Sunca, niti sam lično srela zlobu toga kojeg zoveš Opaki, niti sam u svom srcu osetila prirodu onoga što mora biti učinjeno. Ali Lupižena traži da ti verujem. Palamar Sanomor imao je viziju isceljenja, kada je došao do uverenja da na čitavom svetu nije ostalo nikakvo isceljenje. A što se mene tiče..." progutala je knedlu. "Rado bih pratila čoveka koji ume da pruži mir ukletima.
     Džinoljube", nastavila je, obuzdavajući osećanja zvaničnim držanjem, "Potraga će te preneti u zemlju Elohima. Verujemo da se tamo može steći znanje o Jedinom drvetu. Ako leži u našim moćima, pratićemo te do Drveta u nadi da ćemo naći rešenje za opasnost po Zemlju. To ćemo učiniti u ime našeg naroda koji si izbavio od strašnog usuda."
     Dlanom je obrisala suze i udaljila se, ostavljajući ga obuzetog olakšanjem, kao da je ovo ostvarenje njegovih snova.
     Ali ustao je, jer još je bilo stvari koje treba učiniti, potreba koje treba ispuniti, odgovornosti na koje treba misliti. Obratio se Kamendolcima i poveo ih na gornju ivicu Koerkrija, zajedno sa Linden, haručaijima, i Vainom i seo okrenut jutru, moru i nepoznatoj Zemlji.
     Sada bi više voleo da je ostao sam sa posledicama kamore koju je prošao. Ali video je da se približava vreme odlaska iz Domaje. Jedrilo je na istom slanom vetru koji mu je mrsio kosu i bradu i znao je da nema izbora. Svakoga dana prolivani su novi životi da nahrane Kob Sunca. Potreba Domaje bila je teret koji nije mogao da nosi sam.
     Neko vreme je sedeo, razmenjujući tišinu sa saputnicima. Ali konačno je smogao snage da progovori. "Sundere. Holian." Napeto su sedeli, kao da se pretvorio u predmet obožavanja. Osećao se kao kasapin dok je govorio. "Ne želim da idete sa mnom."
     Eh-zubljine oči su se reširile kao da ju je ošamario bez upozorenja i bez razloga. Sunder je jeknuo od iznenađenja i bola. "Prapoglavaru?"
     Kovenant se trgao, trudeći se da se izvini. "Žao mi je. Ovo je teško reći. Nisam mislio tako kako je zvučalo." Obuzdao se. "Postoji nešto drugo što želim da učinite."
     Holian se namrštila, iskazujući i Sunderovu nesigurnost.
     "Zbog Kobi Sunca", počeo je. "Napustiću Domaju - kako bih pokušao da nađem Jedino drvo. Tako bih mogao da načinim novo Žezlo Zakona. Ne znam šta drugo da radim. Ali Klava..." Progutao je knedlu da bi savladao gnev koji mu se dizao u grlu. "Ne znam koliko ću biti odsutan, a oni svakoga dana ubijaju nove ljude. Neko mora da ih zaustavi. Hoću da vas dvoje to učinite."
     Zagledao se u More i nastavio da govori kao da se boji reakcije svojih prijatelja. "Želim da se vratite u Gornju Zemlju. U sela - u svaki Kamendol i Drvograd koji nađete. Recite im istinu o Klavi. Ubedite ih. Naterajte ih da prestanu da se predaju Jahačima. Tako Kob Sunca neće stići da ih sve uništi pre mog povratka."
     "Tomase Kovenante." Sunder je stezao pesnice kao da time savladava gnev. "Zar si zaboravio Kamendol Mithil? Zar si zaboravio Kamenmoć Drvograd? Narod Domaje proliva strance kako bi utažio svoju potrebu za krvlju. Nećemo nikoga ubediti. Ubiće nas u prvom Kamendolu u koji se usudimo da uđemo."
     "Ne." Kovenant je mirno odmahnuo glavom. Znao je šta smera i bio je siguran u to. "Imaćete nešto što će ih naterati da vas slušaju. A možete ga upotrebiti i za odbranu ako ustreba." Obema rukama izvukao je umotani kril iza pojasa i pružio ga ka Sunderu.
     "Kovenante?" Oblar je zapanjeno pogledao Linden, pa Holian, pa opet Kovenanta. Linden je sedela oborenih očiju, zagledana u prste kojima je dodirivala kamen. Ali Holianino lice je sinulo od razumevanja. "Kril je tvoj", promrmljao je Sunder, tražeći objašnjenje. "Ja sam oblar i ništa više. Od kakve koristi bi mi bio takav znamen?"
     Kovenant mu je pažljivo izneo svoju nadu. "Mislim da možeš da se uskladiš sa njim. Kao što si učinio sa Nemlinim rukhom. Mislim da možeš korisititi kril onako kako koristiš Sunčev Kamen. A ako ih spojiš, neće ti trebati prolivanje krvi da bi stekao moć. Možeš krilom da budiš okrest. Moći ćeš da prizivaš vodu, podižeš biljke, sve što treba. Bez krvi. Svako selo će te saslušati. Neće pokušati da te ubiju. Pokušaće da te zadrže.
     A to nije sve. Ovo je moć. Dokaz da Kob Sunca nije istinita. Dokaz da postoji izbor. Ne moraju da se pokoravaju Klavi, ne moraju da dopuštaju da ih ubijaju."
     Trzajem ruke zbacio je deo tkanine kako bi kril sinuo pravo u lica njegovim saputnicima. "Sundere", molio je. "Holian. Uzmite ga. Ubedite ih. Svi smo mi odgovorni - svi mi koji znamo da je na-Mhoram, zapravo, Besomuk. Ne dopustite da Klava nastavi da ih ubija." Svetlost krila ispunila mu je oči; nije video kako su njegovi prijatelji reagovali. "Dajte mi priliku da ih spasem."
     Za trenutak se plašio da će Kamendolci odbiti teret koji im je ponudio. Ali onda je osetio da mu uzimaju kril. Sunder je ponovo prebacio tkaninu preko dragulja. Pažljivo je obmotao oštricu i sklonio bodež pod kožnu jaknu. Oči su mu blistale odjecima bele vatre.
     "Tomase Kovenante", rekao je, "Prapoglavaru i Neverniče, nosioče belog zlata, zahvaljujem ti. Istina je da se moje srce nije veselilo ovom pohodu preko nepoznatih mora i zemalja. Nemam znanja o takvim stvarima i malo mi je snage za njih. Imaš sa sobom džinove, haručaije i moć belog prstena. Ja ti ne bih bio od koristi.
     Shvatio sam da je Kob Sunca veliko zlo. Ali to je zlo koje razumem i mogu da se borim protiv njega." Holianino lice pokazivalo je da se slaže sa njim. Njeno olakšanje imalo je prizvuk zahvalnosti. "Želim da se borim za svoj narod - i da se borim protiv Klave, koja nam toliko omalovažava živote."
     Kovenant je žmirkao, jer su mu se odblesci srebra širili ispred očiju. Bio je toliko ponosan na Sundera i Holian da nije nalazio reči.
     Kamendolci su ustali. "Prapoglavaru", rekao je oblar, "učinićemo kao što tražiš. Ako smrtnici kao što smo mi mogu da Klavi i Kobi Sunca nanesu ikakav udarac, mi ćemo ga naneti. Povratio si mi veru Nazika, oca moga. Budi siguran u nas dogod živimo."
     "I budi brz", dodala je Holian, "jer nas je samo dvoje, a Kob Sunca je ogromna kao sama Domaja."
     Kovenant nije primetio kada su Stel i Harn neupadljivo otišli sa litice; ali sada su se vratili, noseći na leđima prtljag. Brin je progovorio pre nego što su Kovenant i Kamendolci stigli da išta kažu. "Kob Sunca zaista je ogromna, ali nećete se sami suočiti sa njom. Haručai neće odustati od svoje službe. A tvrdim da moj narod neće mirno trpeti Klavu. Tražite pomoć kuda god prođete, naročito kada vas put nanese u blizinu Veselkamena."
     Sunder je progutao knedlu, nesposoban da progovori. Holianin pogled bio je pun sjaja i suza.
     Pogled na njih dvoje kako stoje hrabri pred opasnošću nanela je bol Kovenantovoj krhkoj smirenosti. "Pođite", promuklo je rekao. "Mi ćemo se vratiti. Računajte na to."
     U naletu osećanja, Holian mu je prišla i podigla se na prste kako bi ga zagrlila i poljubila. Onda je otišla do Linden. Linden joj je kruto uzvratila zagrljaj.
     Trenutak kasnije Kamedolci su pošli. Napustili su liticu praćeni Stelom i Harnom.
     Kovenant ih je gledao kako odlaze. Dvojica haručaija kretala su se kao da ništa ne može da ih izmeni. Ali Sunder i Holian hodali su kao da su dobili dar koji određuje smisao njihovog života. Bili su obični ljudi, bedno mali u poređenju sa zadatkom koji su preuzeli; ali njihova hrabrost i dalje je bila neobično upadljiva. Dok su prelazili preko grebena na kome je stajao svetionik u ruševinama, zagrlili su se.
     Trenutak kasnije, tišinu je prekinula Linden. "Učinio si pravu stvar." Glas joj se krio iza strogosti kao iza maske. "Bilo im je neprijatno još od kako smo napustili Domajin Sunovrat - Kob Sunca je jedini svet koji mogu da razumeju. A izgubili su sve ostalo. Potrebno im je da rade nešto lično i važno. Ali ti..." Zurila je u njega kao da joj se u očima pretvorio u predmet straha i želje. "Tebe ne poznajem. Ne znam da li si najsnažniji čovek koga sam ikada srela, ili najbolesniji. Sa svim tim otrovom u sebi, ti ipak... ne znam šta ja radim ovde." Nastavila je bez pauze, kao da i dalje postavlja isto pitanje. "Zašto si im dao kril? Mislila sam da ti je potreban. Kao oružje protiv Vaina."
     Da, dahnuo je Kovenant. I izlaz iz divlje magije. To sam mislio. Ali time što su prihvatili kril, Sunder i Holian ponovo su ga pretvorili u oruđe nade. "Ne želim više oružje", promrmljao je u odgovor. "Ionako sam suviše opasan."
     Gledala ga je u oči. Iznenada razbistren izraz njenog lica pokazivao je da je, od svega što joj je ikada rekao, bar ovo mogla da razume.
     A onda se, o lice Koerkrija, razlegao uzvik. "Džinoljube!" Bio je to glas Lupižene. "Hodi! Približava se Dragulj Zvezdoputa!"
     I kad je uzvik utihnuo, u Kovenantovoj glavi odjekivao je i dalje. Džinoljub. Bio je to što jeste, čovek napola obogaljen usamljenošću, odgovornošću i žaljenjem. Ali konačno je zaslužio ime koje mu je dala Prva.
     Dromond se pojavio, ploveći sporo i precizno ka dokovima. Paluba je vrvela od džinova koji su spuštali jedra.
     Pažljivo, kao neko ko ne želi da umre, Kovenant se podigao na noge. Napustio je liticu zajedno sa Linden, Brinom i Kailom.
     Pošli su dole, u susret brodu.









REČNIK
     Aimil: kćer Anestina, žena Sunderova
     Akasri na-Mhoram-kro: pripadnik Klave
     Alem-vino: napitak džinova
     Aliantha: blagovnjače
     Amit: žena iz Kamendol Kristala
     Andelejn, bregovi: oblast Domaje van uticaja Kobi Sunca
     Andelejnscion: oblast u Središnjim Zaravnima
     Anest: žena iz Kamendola Mithil; sestra Kalinina
     Anoj: honj
     Atiaran, družbenica Trelova: nekadašnji stanovnik Kamendola Mithil; majka Lenina

     Banor: nekadašnji krvni gardista
     Belo zlato: metal pun moći, koji inače ne postoji u Domaji
     Berek Troprst: drevni junak, osnivač reda poglavara
     Besomuci: tri drevne sluge poglavara Kletnika
     Bezemljaši: džinovi
     Blagovnjače: aliantha, hranljivi plod
     Branil: čovek iz Kamenmoć Drvograda
     Branilac Života: titula data Tomasu Kovenantu
     Brin: predvodnik haručaija; zadužen da štiti Kovenanta

     Cer: jedan od haručaija

     Čeljusti Emakrima: područje u Središnjim Zaravnima
     Čitač: pripadnik Klave koji se stara o vrhorukhu i koristi ga

     Damelon Džinoljub: sin Berekov; drevni poglavar
     Demonija: plodište pragrdana i Putnima
     Demonokot: rezultat odabiranja pragrdana
     Dhraga: Putnim
     Dhrung: Putnim
     Dhubha: Putnim
     Din: honj
     Divlja magija: moć belog zlata; smatra se ključnim elementom Svoda Vremena
     Dom: postojbina džinova
     Domaja: uopšte uzev, oblast označena na Mapi
     Domajin Sunovrat: ogromna litica koja razdvaja Gornju i Donju Zemlju
     Donja Zemlja: zemlje istočno od Domajinog Sunovrata
     Dragulj Zvezdoputa: džinobrod na kome plovi Potraga
     Drhami: Putnim
     Dromond: džinobrod
     Drul Stenotočac: nekadašnji jamnik
     Drvograd: selo; ranije naselje na drvetu
     Drvograđani: stanovnici Drvograda
     Durhisitar: Putnim
     Dušomor: ime koje su nekadašnji džinovi nadenuli poglavaru Kletniku

     Džinobrod: kameni brod kakve koriste džinovi
     Džinoljub: titula data najpre Damelonu, a kasnije Tomasu Kovenantu
     Džinovi: pomorski narod Zemlje
     Džinove šume: šuma u Domaji

     Eh-zublja: onaj ko može da uz pomoć drveta predviđa Kob Sunca
     Elena: nekadašnji Vrhovni poglavar; kćer Lene i Kovenanta
     Elohimi: narod sa kojim su se sretali džinovi lutalice

     Garotin Čestar: nekadašnja šuma u Domaji
     Ghohritsar: Putnim
     Ghramin: Putnim
     Gibon: na-Mhoram; predvodnik Klave
     Glina vidarka: blato koje isceljuje
     Gornja Zemlja: zemlje zapadno od Domajinog Sunovrata
     Gospodar: Klavino ime za Tvorca
     Gravin Trendor: Planina Groma
     Grdani: rasa koja je stvorila Demoniju
     Grešas Kosina: područje u Središnjim Zaravnima
     Grim: uništavajuća oluja koju šalje Klava kao kletvu
     Grimerdor: nekadašnja šuma u Domaji
     Gromadna Strava: područje u Središnjim Zaravnima

     Hail Troj: čovek koji je nekada došao iz Kovenantovog sveta, a kasnije je postao šumnik
     Hamako: jedini preživeli iz uništenja Kamendol Tokoma
     Harn: jedan od haručaija; zadužen da štiti Holian
     Haručai: narod koji živi u Zapadnik Planinama
     Herem: turiya Besomuk
     Hergrom: jedan od haručaija
     Hirim: nekadašnji poglavar Veća
     Holian: kćer Amitina; eh-zublja Kamendol Kristala
     Honji: zveri koje je stvorila Klava pomoću moći Kobi Sunca

     Iskušavanje tišinom: tehnika ispitivanja koju koristi narod Domaje
     Istinozbor: obred prorokovanja u Klavi
     Istinozborac: prorok
     Izopačenje: ime koje su haručai dali poglavaru Kletniku

     Jahač: pripadnik Klave
     Jamnici: zla stvorenja koja su prebivala pod Planinom Groma
     Jazbinište: podzemne pećine; dom jamnika pod Planinom Groma
     Jedan Čisti: izbavitelj u legendama jeherina
     Jedino Drvo: mistično drvo od kojeg je načinjeno Žezlo Zakona
     Jehanum: moksha Besomuk
     Jeherini: meki; živi nusproizvod Kletnikovih naopakih oblikovanja
     Jeroth od Sedam Paklova: poglavar izopačenosti; naziv kojeg je Klava dala poglavaru Kletniku
     Jous: čovek iz Kamendola Mithil; sin Prasanov; otac Nazikov; naslednik poslanstva Neomeđenih

     Kaer-Kaveral: šumnik Andelejna; nekada bio Hail Troj
     Kaeroil Divogornik: nekadašnji šumnik Garotinog Čestara
     Kail: jedan od haručaija; zadužen da štiti Linden
     Kalina družbenica Nazikova: majka Sunderova; kćer Alomina
     Kamen Zlozemlja: zeleni kamen, izvor zle moći
     Kamendol: selo; ranije naselje zasnovano na znanstvu kamena
     Kamendolci: stanovnici Kamendola
     Kamendol Kristal: Holianin dom
     Kamendol Mithil: selo u Južnim Zaravnima
     Kamendol Tokom: Hamakov dom
     Kamendol Vetrobal: selo u Južnim Zaravnima
     Kamenmoć: naziv komada Kamena Zlozemlja
     Kamenmoć Drvograd: selo u Južnim Zaravnima
     Kamora: obred tuge džinova uz pomoć vatre
     Kevin Zemljogub: sin Lorikov; drevni poglavar; izvršilac Obreda Obesvećenja
     Kevinov Vidikovac: planinski vrh nadnesen nad Kamendol Mithil
     Kiril Trendor: Srce Groma; odaja moći unutar Planine Groma
     Klang: honj
     Klangor: honj
     Klava: vladari Domaje
     Kleš: honj
     Kletnikov Tabor: nekadašnje obitavalište Opakog
     Kob Sunca: moć koju je poglavar Kletnik stvorio kroz izopačenje prirode
     Koerkri: nekadašnje stanište džinova u Primorju
     Kolos Oborine: drevna kamena figura koja je nekada čuvala Gornju Zemlju
     Konak na-Mhoramov: Veselkamen
     Korik: nekadašnji krvni gardista
     Kril: nož moći kojeg je stvorio Lorik Zloupokojitelj
     Kroft: oblar Kamendol Kristala
     Krug: jedinica Kevinovog znanstva
     Krvna garda: ranije čuvari Veća poglavara
     Kuraš Festilin: područje u Središnjim Zaravnima

     Lelej: Koerkri
     Lena: kćer Atiaranina; majka Elenina
     Lianar: drvo moći kojeg koristi eh-zublja
     Lomnik Bregovi: oblast Domaje blizu Kletnikovog Tabora
     Lorik Zloupokojitelj: sin Damelonov; drevni poglavar
     Lupižena: džin; član Potrage; muž Prve od Potrage

     Mačomoćnik: džin obučen za ratnika
     Marid: čovek iz Kamendola Mithil
     Međnik: nekadašnji čin u krvnoj gardi
     Meki: jeherini
     Melenkurion Nebozor: vrh u Zapadnik Planinama
     Meštar znanstva: predvodnik pragrdana
     Meteglin: napitak; medovina
     Mhoram: nekadašnji Vrhovni poglavar Veća
     Mirkplod: voće nalik na papaju čiji sok sadrži narkotik
     Moksha: Besomuk Jehanum
     More Novorođenog Sunca: okean na istoku Domaje
     Morin: nekadašnji međnik krvne garde
     Morinmos: nekadašnja šuma u Domaji
     Mrkotrag Brusobol: džin; kapetan Dragulja Zvezdoputa

     Na-Mhoram: predvodnik Klave
     Na-Mhoram-in: najviši čin u Klavi
     Na-Mhoram-kro: najniži čin u Klavi
     Na-Mhoram-vint: srednji čin u Klavi
     Nazik: otac Sunderov; sin Jousov; naslednik poslanstva Neomeđenih
     Nekhrimah: reč moći nad demonokotom
     Nelbrin: sin Sunderov; "dete srca"
     Nemla na-Mhoram-in: Jahač Klave
     Neomeđeni: osnivač loze ljudi koji čekaju da pozdrave Tomasa Kovenanta kada se vrati u Domaju
     Nevernik: titula data Tomasu Kovenantu
     Nosilac belog zlata: titula data Tomasu Kovenantu
     Novoposvećenica: područje severno od reke Opčarnice

     Oblar: onaj ko pomoću kamena koristi Kob Sunca
     Oblučak: oganj-kamenovi
     Oblučar: nekadašnji posednik znanstva kamena
     Obred Obesvećenja: čin očajanja kojim je Kevin Zemljogub uništio najveći deo Domaje
     Obuzetnik: područje severno od reke Opčarnice
     Odabrana: titula data Linden Averi
     Ognjeni lavovi: ognjene struje Planine Groma
     Ofin: nekadašnji na-Mhoram
     Opačija: zlo; ime dato tvorevinama poglavara Kletnika
     Opaki: poglavar Kletnik
     Orkrest: Sunčev Kamen; kamen moći kojeg koriste oblari

     Palamar Sanomor: džin; član Potrage; obdaren zemljovidom
     Paučina Vodosvetla: žena džin; vođa Potrage
     Pelus: jezero u Andelejnscionu
     Planina Groma: vrh u središtu Domajinog Sunovrata
     Podbrđe: zaravan nad Veselkamenom
     Podlačeva Klisura: rečni klanac u Planini Groma
     Poglavari: nekadašnji vladari Domaje
     Poglavar Kletnik: Opaki
     Poglavar nastranosti: Jeroth
     Poglavarev Konak: nekadašnji naziv Veselkamena
     Poglavar-rodilac: Berek Troprst
     Pohod za Žezlom Zakona: nekadašnji pohod koji je povratio Žezlo Zakona od Drula Stenotočca
     Polja Mnogoglina: područje u Središnjim Zaravnima
     Potraga: pohod džinova u potrazi za ranom na Zemlji
     Pragrdani: demonokot; zla i moćna stvorenja
     Prapoglavar: titula data Tomasu Kovenantu
     Prestona dvorana: nekadašnje sedište Opakog u Kletnikovom Taboru
     Primorje: područje Domaje; nekada nastanjeno džinovima
     Prolaz džinova: staza koju su načinili džinovi
     Prothal: nekadašnji Vrhovni poglavar
     Prstenoša: titula data Tomasu Kovenantu
     Prva od Potrage: predvodnik džinova
     Prvi Izdajnik: ime koje je Klava dala Bereku Troprstu
     Putnikov Tesnac: reka u Donjoj Zemlji
     Putnim: demonokoti, ali protivnici pragrdana

     Ranihini: ogromni konji; ranije su živeli u Ravnici Ra
     Ranjani: narod koji je služio Ranihine
     Reda: znanja o istoiji i preživljavanju koja Klava širi u Domaji
     Rekokružje: područje severno od reke Opčarnice
     Rukh: gvozdeni talisman koji daje moć Jahačima
     Runik: nekadašnji krvni gardista
     Rysh: zajednica Putnima; "mesto"

     Sabor džinova: zbor džinova
     Sakristija Klave: skladište drevnog znanstva
     Samadhi: Besomuk Šeol
     Santonin na-Mhoram-in: Jahač Klave
     Sarangravska Ravnica: područje u Donjoj Zemlji
     Sedam krugova: riznica znanja koje je Kevin podelio u celine i sakrio za buduće poglavare
     Sedam Paklova: Jerothov delokrug: pustinja, kiša, boleštine, plodnost, rat, divljaštvo, tama
     Siva Pustinja: područje južno od Domaje
     Sivi Krvnik: poglavar Kletnik Opaki
     Sivit na-Mhoram-vint: Jahač Klave
     Sivosila: područje severno od reke Opčarnice
     Skesti: kiselinska bića koja služe zlokotu Sarangrava
     Srdomil: titula data Bereku Troprstu
     Srdosolja Penosled: nekadašnji džin
     Sredodub Goleti: područje u Središnjim Zaravnima
     Steg-Vodopadi: vodopad kraj Veselkamena
     Stel: jedan od haručaija; zadužen da štiti Sundera
     Sunčev Kamen: orkrest
     Sunder: sin Nazikov; oblar Kamendola Mithil
     Sunozbor: onaj ko može da utiče na napredovanje Kobi Sunca
     Sur-jeherini: potomci jeherina; stanovnici Sarangravske Ravnice
     Svarta: Jahač Klave
     Sveti Opklon: nekadašnja dvorana za večernju službu u Veselkamenu
     Svod Vremena: simbol postojanja i strukture vremena

     Šeol: samadhi Besomuk
     Šetra: nekadašnji poglavar Veća
     Šumnik: zaštitnik šuma u Domaji

     Trel: otac Lenin; nekadašnji oblučar Kamendola Mithil
     Tri Ugla Istine: osnovna formulacija verovanja koja Klava širi u Domaji
     Triok: nekadašnji stanovnik Kamendola Mithil koji je voleo Lenu
     Troprst: titula data Bereku i Tomasu Kovenantu
     Trotgard: područje Domaje
     Turiya: Besomuk Herem
     Tvorac: po predanju, onaj ko je stvorio Zemlju; neprijatelj poglavara Kletnika

     Uboj Plampepel: reka lave koja brani ulaz u Kletnikov Tabor
     Umogovor: sposobnost haručaija da opšte bez glasa
     Usud: putnimsko verovanje u sudbinu, određenje i dužnost
     Ususimiel: hranljivi plod kojeg gaji narod Domaje
     Utvare Andelejna: stvorenja od žive svetlosti koja obitavaju u Andelejnu

     Vain: proizvod pragrdanskog rada na odgajanju
     Vatrokob: vatra pomoću koje Klava stvara Kob Sunca
     Veće Poglavara: nekadašnji vladari Domaje
     Večernja molitva: nekadašnji obred koncentracije poglavara
     Veselkamen: planinska prestonica Klave
     Vetrozbir: područje u Središnjim Zaravnima
     Vitrim: hranljiva tečnost koju stvaraju Putnimi
     Vour: biljni sok koji čuva od insekata
     Vraith: Putnim
     Vrhorukh: gvozdeni trougao u Veselkamenu koji hrani i kontroliše sve ostale rukhove
     Vrhovni poglavar: nekadašnji predvodnik Veća poglavara

     Zakon: prirodni red stvari
     Zakon Smrti: razdvojenost živih i mrtvih
     Zavet: zakletva krvne garde da služi poglavarima
     Zavet Mira: nekadašnji zavet naroda Domaje da ne čine nepotrebno nasilje
     Zemljorod: titula data Bereku Troprstu
     Zemljotračni pojas: područje severno od reke Opčarnice
     Zemljovid: moć nekih džinova da osete daleke opasnosti i potrebe
     Zemna moć: izvor sve moći u Domaji
     Zlatan: drvo nalik na javor sa zlatnim listovima
     Zlatosinj: jezero u podbrđu nad Veselkamenom
     Zlokot Sarangrava: čudovište iz močvare
     Zlokrajnik: titula data Tomasu Kovenantu

     Žezlo Zakona: oruđe moći koje je Berek stvorio od Jedinog Drveta
     Žrtvolin Tejn: područje u Središnjim Zaravnima




