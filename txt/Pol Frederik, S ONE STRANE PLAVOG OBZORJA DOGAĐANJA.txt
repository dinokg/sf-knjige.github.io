


1.
     Nije mu bilo lako živeti, budući da je mlad, budući da je tako potpuno sam. "Idi u zlatni, Vone, ukradi ono što želiš, uči. Nemoj da se bojiš", govorili su mu mrtvaci. Ali kako je mogao da se ne boji? Nedotupavni, ali neugodni, starci koristili su zlatne hodnike. Mogli su se u njima svuda naći, naročito na mestima gde su se završavali, tamo gde su zlatna povesma znakova beskrajno vijugala do samog središta. To jest, tačno onde gde su ga mrtvaci nagovarali da ide. Možda je morao tamo da ide, ali nije mogao, a da se ne boji.
     Von nije znao šta će se dogoditi ako ga starci ikada budu uhvatili. Mrtvaci su verovatno znali, ali on uopšte nije mogao da uhvati smisao u njihovim nevezanim trućanjima o ovoj temi. Nekada davno, kad je Von bio sasvim mali... kad su mu roditelji još bili živi, dakle toliko davno... njegovog oca su uhvatili. Bio je dugo odsutan, a onda se vratio u njihov dom osvetljen zelenom svetlošću. Drhtao je, i dvogodišnji Von je video da mu je otac preplašen, pa je vrištao i urlao jer se onda i on prestrašio.
     Ipak je morao da ide u zlatne, bilo da oni strogi starci sa žabljim čeljustima jesu ili nisu tamo, jer upravo tamo su se nalazile knjige. Mrtvaci su bili prilično dobri. Ali i mrzovoljni, i razdražljivi, i često nečim opsednuti. Knjige su bile najbolji izvor znanja, a da bi do njih došao, Von je morao da ide tamo gde su se nalazile.
     Knjige su bile u hodnicima koji su se presijavali u zlatnoj boji. Bilo je i drugih hodnika, zelenih i crvenih i plavih, ali u njima nije bilo knjiga. Von je mrzeo plave hodnike jer su bili hladni i bez života, i u njima su bili mrtvaci. Zeleni više nisu upotrebljavani. On je najveći deo provodio na mestima gde se treperava paučinasta crvena svetlost širila po zidovima, a u levkastim koševima još mogla naći hrana; znao je da ga tu neće niko uznemiravati, ali i da će biti sam. Zlatni su još bili u upotrebi, ali koliko korisni, toliko i opasni. I sada je evo tu, i psuje mrzovoljno... ali sasvim tiho... jer se našao u škripcu. Prokleti bili ti vražji mrtvaci! Zašto je slušao njihovo blebetanje?
     Šćućurio se, drhteći u bobičastom grmu koji ga nije dovoljno zaklanjao, dok su dva glupava starca stajala brižno berući bobice s druge strane i stavljajući ih pravo u svoja žabasta usta. Bilo je, zaista, neobično što su tako dokoni. Jedan od razloga zbog kojih je Von prezirao starce bio je što su uvek bili u poslu, uvek su nešto popravljali i nosili i galamili, kao da ih neko goni. Međutim, ova dvojica ovde bili su dokoni baš kao i Von.
     Obojica su imali tanke brade, ali jedan je takođe imao i grudi. Von u njemu prepoznade ženku koju je video već više puta; upravo je ona bila najrevnosnija u nalepljivanju šarenih komadića nečega... hartije? plastike?... na svoj sari, a ponekad i na svoju tamnu, pegavu kožu. Verovao je da ga oni neće ugledati, pa ipak je osetio pravo olakšanje kada su se, posle izvesnog vremena, oboje okrenuli i otišli. Nisu govorili. Von gotovo nikada nije čuo nekog od ozbiljnih staraca, sa žabastim ustima, da govori. Kad su govorili nije ništa razumeo. Von je dobro govorio šest jezika... španski koji je naučio od oca, engleski koji je naučio od majke, nemački, ruski, kantonsko narečje kineskog, i finski koji je naučio od pojedinih mrtvaca. Ali jezik ovih stvorenja sa žabastim ustima nije razumeo.
     Čim su malo zamakli iz zlatnog hodnika... brzo, juriš, grabi! Sa tri knjige Von se bezbedno vratio u jedan crveni hodnik. Možda su ga starci videli, a možda i nisu. Nisu brzo reagovali. Eto zašto je on uspevao da ih tako dugo izbegne. Proveo bi po nekoliko dana po hodnicima, a onda bi otišao. Dok se oni osveste da je on tu negde, on bi nestao; bio je već na brodu, napolju.
     Knjige je odnosio na brod u košari povrh paketa s hranom. Akumulatori su bili skoro puni. Mogao je da krene kad god zaželi, ali bi bolje bilo da se sasvim napune, a smatrao je da i nema potrebe da žuri. Gotovo čitav sat punio je plastične džakove vodom za dosadno putovanje. Kakva šteta što na brodu nije bilo čitača pa da bude manje dosadno! A onda, zamoren radom, odlučio je da se pozdravi sa mrtvacima. Oni će se možda odazvati, a možda i neće, možda čak neće ni hajati. Ali on nije imao nikoga drugog s kim bi mogao da razgovara.
     Von je bio petnaestogodišnji dečak, visok, žilav, prilično crnpurast po prirodi a još crnpurastiji zbog osvetljenja kojem je bio izložen na brodu, gde je provodio veliki deo vremena. Bio je snažan i pun samopouzdanja. Morao je da bude takav. U levkastim koševima uvek je bilo hrane, a i drugih stvari, koje je uzimao kad bi se osmelio. Jednom ili dva puta godišnje, kad se sete, mrtvaci bi ga uhvatili pomoću svojih malih mobila i odvodili ga u jednu malenu odaju u plavim hodnicima, gde bi proveo jedan dosadan dan na prilično iscrpnom telesnom pregledu. Ponekad bi mu plombirali zub, obično bi primio neke injekcije vitamina i mineralnih materija sa dugotrajnim dejstvom, a jednom prilikom su mu dali da nosi naočari. Ali on nije hteo da ih nosi. Takođe bi ga podsetili, kad bi to predugo zanemarivao, da čita i uči, kako od njih tako i iz knjiga u magacinima. Njemu nije bilo potrebno da ga na to mnogo podsećaju. Voleo je da uči. Izuzev u tome, u svemu drugom bio je potpuno prepušten sam sebi. Ako mu je bila potrebna odeća, odlazio je u zlatne hodnike i krao je od staraca. Ako mu je bilo dosadno, izmišljao je šta da radi. Po nekoliko dana u hodnicima, po nekoliko nedelja na brodu, još koji dan na onom drugom mestu, a onda sve iz početka. Vreme je prolazilo. Nije imao nikoga da mu pravi društvo, još od svoje četvrte godine kada su mu roditelji nestali, pa je gotovo zaboravio kako izgleda imati nekog prijatelja. To mu nije smetalo. Činilo mu se da mu je život prilično potpun, pošto nije imao nikakav drugi život s kojim bi ga uporedio.
     Ponekad bi pomislio kako bi bilo lepo da se skrasi na ovom mestu ili na onom, ali sve je to bio samo san. Nikada nije preraslo u nameru. Već više od jedanaest godina preletao je ovako od jednog mesta na drugo. Na ovom drugom mestu postojale su stvari kojih u civilizaciji nije bilo. Postojala je sanjaonica u kojoj je mogao da se opruži na leđa i zatvori oči, pa da mu se čini da nije sam. Ali tu nije mogao da živi, uprkos obilju hrane i odsustvu opasnosti, jer je iz jedinog postojećeg akumulatora voda curila samo kap po kap. U civilizaciji je bilo mnogo toga što u ovoj orbitalnoj stanici nije postojalo: mrtvaci i knjige, jezoviti istraživački "pohodi" i smeli pljačkaški prepadi u kojima je odnosio odeću i neke drangulije, nešto se dešavalo. Ali ni tu nije mogao da se nastani, jer bi ga oni sa žabastim vilicama sigurno pre ili kasnije uhvatili. Stoga je putovao tamo i natrag.
     Vrata koja su vodila u odaju sa mrtvacima nisu se otvorila kad je Von zgazio na papučicu. Gotovo je lupio u njih nosem. Iznenađen, on se zaustavio a onda gurnuo vrata oprezno, pa zatim jače. Morao je da gurne svom snagom da bi se otvorila. Nikada dotle nije mario da ih otvara ručno, mada su tu i tamo znala da oklevaju i puštaju zabrinjavajuće zvuke. Von je već imao iskustva sa pokvarenim mašinama; iz tog razloga zeleni hodnici nisu više bili mnogo korisni. Ali, u pitanju su bili samo hrana i toplota, a toga je bilo u izobilju u crvenim, čak i u zlatnim. Bilo je nezgodno što se kvari nešto na ovom mestu gde su mrtvaci, jer ako se oni pokvare on druge nema.
     Ipak, sve je izgledalo normalno; prostorija sa pultovima jasno osvetljena fluorescentnom svetlošću, temperatura prijatna, čulo se samo lagano zujanje i povremeno škljocanje mrtvaca iza njihovih oplata dok su premišljali svoje usamljene, ludačke misli i ko zna šta još radili kad on s njima nije razgovarao. Seo je na svoju stolicu, premeštajući zadnjicu kao i uvek tamo-amo kako bi se namestio na loše oblikovanom sedištu, i namakao slušalice na uši.
     "Ja sad odlazim na orbitalnu stanicu", rekao je.
     Odgovora nije bilo. On ponovi istu rečenicu na svim jezicima koje je znao, ali izgledalo je da niko ne želi da razgovara. Kakvo razočarenje. Ponekad bi se dvoje ili troje rado javilo da mu prave društvo, možda čak i više njih. Onda bi se svi lepo nadugačko ispričali, pa se činilo da uopšte nije sasvim sam. Skoro kao da je deo neke "porodice"; ovu reč je znao iz knjiga i iz onoga što su mu mrtvaci pričali, ali je se jedva sećao kao nečeg stvarnog. Što je bilo dobro. Gotovo isto tako dobro kao kad bi bio u sanjaonici gde bi za trenutak mogao da ima iluziju da je deo stotine porodica, milion porodica. Ogromnog mnoštva ljudi! Samo, to već nije mogao dugo da izdrži. Stoga, kad je morao da napusti orbitalnu stanicu da bi išao po vodu i da bi bio u nešto opipljivijem društvu mrtvaca, nikada nije osećao žaljenje. Ali je uvek voleo da se vrati uzanom kauču i glatkom metalnom poklopcu na njemu, i snovima.
     To ga je čekalo; ipak je odlučio da mrtvacima pruži još jednu priliku. Čak i kad im nije bilo do razgovora, ponekad je znao da ih zainteresuje tako što bi im se obratio direktno. Premišljao je jedan trenutak, a onda je otkucao broj pedeset sedam.
     Začuo je u slušalici tužan glas iz daljine koji je mrmljao za sebe: "...pokušala da mu pričam o izgubljenoj masi. Masi! Jedina masa u njegovoj glavi bilo je dvadeset kilograma one glupe žene! One kamenjarke, Doris. Samo kad je pogleda, o sve ti taj zaboravi, i misiju, i mene..."
     Mršteći se, Von podiže dva prsta da ovo prekine. Broj pedeset sedam je bila takva dosadnica! Voleo je da je sluša kad je govorila suvislo zato što joj je glas pomalo zvučao kao glas njegove majke onako kako ga je zadržao u sećanju. Ali ona kao da je uvek s astrofizike i vasionskih letova i drugih zanimljivih stvari direktno prelazila na svoje lične probleme. On pljunu na ono mesto na oplati iza koga se po njegovom sopstvenom nahođenju nalazila pedeset sedmica... ovu "veštini" naučio je bio od staraca... nadajući se da će ona da kaže nešto zanimljivo.
     Međutim, činilo se da ona nema nameru da to učini. Pedeset sedmica... kad je govorila razumljivo volela je da joj se obraćaju sa 'Henrijeta'... je nastavila da brblja o znatnim crvenim pomacima spektralnih linija i o Arnoldovom neverstvu sa Doris. Ko god da su bili. "Mogli smo da budemo heroji", jecala je ona, "i dali bi nam deset miliona dolara, možda i više, ko zna koliko bi nam platili za ovaj let? Ali oni su se stalno iskradali u lender i... Ko si ti?"
     "Ja sam Von", reče momčić bodreći je uz smešak, mada nije smatrao da ona može da ga vidi. Činilo se da nastupa jedan od njenih lucidnih trenutaka. Obično nije znala da on s njom razgovara. "Molim te nastavi da govoriš."
     Nastala je duga pauza, a onda "NGC 1199", reče ona. "Sagitarijus A Zapadno."
     Von je učtivo čekao. Još jedna duga pauza a onda je kazala "On se nije osvrtao na prave podsticaje. Navaljivao je samo na Doris. Upola mlađa od njega! Uz to pileći mozak. Prvo i pre svega nije uopšte ni trebalo da se nađe u ovoj misiji..."
     Von zaklati glavom kao starci žabastih vilica. "Ti si vrlo dosadna", reče on strogo, i isključi je. Premišljao je, a onda je pozvao profesora, otkucavši broj četrnaest:
     "...mada je Eliot još bio student na Harvardu, u njega je slikovitost izražavanja bila kao u potpuno zrela čoveka. I to genija. 'Trebalo je da budem par čupavih kandži'. Samopotcenjivanje čoveka iz mase dovedeno do krajnje granice simboličnosti. Kako on sebe vidi? Ne samo kao ljuskara. Ne čak ni kao ljuskara, već samo kao apstrakciju ljuskara: kao kandže. I to još čupave. U sledećem stihu vidimo..."
     Von ponovo pljunu na oplatu dok je isključivao dugme; čitava površina zida bila je umrljana tragovima njegovog nezadovoljstva. Sviđalo mu se kad je doktor recitovao poeziju, ali ne toliko kad je o njoj govorio. Kod najluđih mrtvaca, kao što su bili četrnaest i pedeset sedam, niste uopšte znali šta će se dogoditi. Oni su retko reagovali, i gotovo nikada na neki suvisli način, pa ili slušate ono o čemu u toj prilici govore ili ih isključujete.
     Bilo je skoro vreme da krene, ali je probao još jedanput; jedinog sa trocifrenim brojem, svoga posebnog prijatelja, Malog Džima. "Zdravo, Vone." Glas je bio tužan i blag. Uzbuđivao ga je, kao iznenadna drhtavica od straha u blizini staraca. "To si ti Vone, zar ne?"
     "Glupo pitanje. Ko bi drugi bio?"
     "Čovek se uvek nada, Vone." Nastupila je pauza, a onda se Mali Džim iznenada zacerekao: "Jesam li ti ispričao onaj o svešteniku, rabinu i dervišu kojima je ponestalo hrane na planeti napravljenoj od svinjskog mesa?"
     "Mislim da jesi, Mali Džime; a uostalom ne želim sad da slušam viceve."
     Nevidljivi pojačivač je zapucketao i zazujao za trenutak, a onda je mrtvac rekao: "Uvek ista priča, Vone? Hoćeš opet da pričaš o seksu?"
     Dečakov izraz lica ostade nezainteresovan, ali onaj dobro poznati osećaj golicanja u donjem trbuhu oglasio se. "Pa mogli bismo, Mali Džime."
     "Pravi si razuzdani pastuv za svoje godine, Vone", izjavi mrtvac; a zatim: "Jesam li ti pričao kako su me jednom skoro strpali u zatvor zbog seksualnog prestupa? Bilo je propisno vruće. Vraćao sam se kući kasno uveče vozom za Rosel Park, a ta devojka je ušla, sela preko puta mene, podigla noge, i počela da se hladi suknjom. Šta bi ti radio? Ja sam gledao, znaš. A ona je nastavila da se hladi, a ja nastavio da gledam, i najzad negde oko Hajlendsa ona se požalila kondukteru, a ovaj me izbacio iz voza. Znaš li šta je u tome bilo smešno?"
     Von je bio očaran. "Ne, Mali Džime", dahtao je.
     "Smešno je bilo to što je moj voz bio pobegao. Imao sam vremena, pa sam otišao da pogledam koji pornić. Dva sata, Bože moj, svemogućih kombinacija koje bi ti mogle pasti na um. Jedino bih više mogao da vidim pomoću proktoskopa, pa onda zašto sam se izvijao sa svog sedišta da bih virio u njene male bele gaćice? Nego znaš li šta je bilo još smešnije od ovoga?"
     "Ne, Mali Džime."
     "Ona je bila u pravu! Buljio sam, to je tačno. Upravo sam se bio nagledao toga koliko voliš, ali baš sa nje nisam mogao da skinem oči! Međutim, to nije bilo ono najsmešnije. Hoćeš li da ti kažem šta je od svega bilo najsmešnije?"
     "Da, molim te, Mali Džime. Hoću."
     "E, pa ona je sišla s voza sa mnom! I povela me svojoj kući, pa smo se prevrtali tamo-amo cele celcate noći. Ime nikako nisam mogao da joj zapamtim. Šta kažeš na ovo, Vone?"
     "Kažem, je li to istina, Mali Džime?"
     Pauza. "Ovaj, nije. Ti baš umeš sve da pokvariš."
     Von reče odsečno: "Ja ne želim izmišljene priče, Mali Džime. Želim da naučim stvarne činjenice." Von je bio ljut i nosio se mišlju da isključi Malog Džima kako bi ga kaznio, ali nije bio siguran koga bi na taj način kaznio. "Hajde budi dobar, Mali Džime", ulagivao se on.
     "Pa..." Bestelesni um za trenutak zaškljoca i zašaputa nešto za sebe, birajući kako da započne razgovor. "Da li bi hteo da saznaš zašto divlji patak napastvuje svoju sabraću?"
     "Ne!"
     "Meni se ipak čini da bi, Vone. Zanimljivo je. Ne možeš da razumeš ponašanje primata ukoliko ne shvatiš čitav spektar strategija pri razmnožavanju. Čak i one čudne. Čak i kod crvenih glista. I one koriste metod napastvovanja, a znaš li šta Moniliformis dubius radi? On ne samo što napastvuje svoje ženke, on čak napastvuje i suparničke mužjake. Stavi im nešto nalik na gips, pa onda onaj drugi mužjak ne može da 'deluje'."
     "Ne želim sve to da slušam, Mali Džime."
     "Ali, Vone, smešno je! Zato ga i zovu 'dubius'!" Mrtvac se cerekao na svoj mehanički način, a-he! a-he!
     "Prestani s tim, Mali Džime!" Ali Von nije više bio prosto ljut. Bio je ulovljen. Ovo je bila njegova omiljena tema, a zbog spremnosti da o njoj razgovara, nadugačko i naširoko, Mali Džim je postao Vonov najmiliji mrtvac. Von otvori jedan paket s hranom i, mljackajući, reče: "Ono što želim da čujem je kako se to radi, Mali Džime, molim te?"
     Da je mrtvac imao lice na njemu bi se videlo kako se trudi da se ne nasmeje, međutim on ljubazno reče: "U redu, sinko. Znam da se i dalje nadaš. Hajde da vidimo. Jesam li ti rekao da motriš kakve su im oči?"
     "Da, Mali Džime. Rekao si ako im se šire zenice to znači da su seksualno nadražene."
     "Tako je. I pomenuo sam da postoje dimorfne seksualne strukture u mozgu?"
     "Čini mi se da ne znam šta to znači, tačno."
     "Ovaj, ne znam ni ja, ali anatomski je tako. One su različite, Vone, skroz-naskroz."
     "Molim te, Mali Džime, pričaj mi još o tim razlikama!" I mrtvac je pričao, a Von je pažljivo slušao. Uvek je imao vremena da se vrati na brod, a Mali Džim je bio neobično jasan ovog puta. Svaki mrtvac imao je temu o kojoj je posebno voleo da priča, kao da je svaki od njih bio zamrznut misleći upravo na ono što mu je najvažnije u životu. Ali čak ni o svojim omiljenim temama nisu uvek govorili razgovetno. Von gurnu u stranu mobil kojim su ga oni hvatali... kad je bio ispravan... i prući se po podu, oslonivši se rukama o bradu, dok je mrtvac brbljao i prisećao se i objašnjavao šta je udvaranje, i davanje poklona, i preduzimanje koraka.
     Priča je bila divna, mada ju je ranije već čuo. Slušao je sve dok mrtvac nije usporio, zapeo, i stao. Onda je progovorio dečak, u želji da proveri jednu teoriju:
     "Poduči me, Mali Džime. Čitao sam jednu knjigu u kojoj su muškarac i žena imali snošaj. On je nju udario po glavi i uzeo je dok je bila u nesvesti. Meni se čini da je to delotvoran način 'vođenja ljubavi', Mali Džime, međutim u drugim pričama to traje mnogo duže. Zašto je to tako?"
     "To nije bila ljubav, sinko. To je bilo ono o čemu sam ti pričao. Napastvovanje. Napastvovanje ne valja kad su u pitanju ljudi, makar bilo dobro kad se radi o divljem patku."
     Von klimnu terajući ga da nastavi: "Zašto, Mali Džime?"
     Pauza. "Demonstriraću ti to matematički, Vone", reče najzad mrtvac. "Privlačni seksualni objekti mogu se definisati kao ženke, mlađe od tebe najviše pet godina, starije najviše petnaest godina. Ove cifre su uzete prema tvom sadašnjem uzrastu, i treba ih uzeti samo kao aproksimativne. Privlačni seksualni objekti mogu se dalje karakterisati vizuelnim, olfaktornim, taktilnim i auditivnim kvalitetima koji na tebe deluju stimulativno, i to u datom nizu opadajući po važnosti u odnosu na verovatnoću ulaska. Da li ti je dovde jasno?"
     "Ne baš."
     Pauza. "Pa, zasad toliko o tome. Sad pazi. Na osnovu ove četiri karakteristike u pripremnoj fazi, neke ženske će te privlačiti. Sve do trenutka kontakta nećeš znati ništa o drugim karakteristikama koje mogu da te odbijaju, vređaju ili hlade. 5/28 subjekata imaće menzis. 3/87 imaće gonoreju, 2/95 sifilis. 1/17 biće suviše dlakave po telu, imaće neki nedostatak na koži ili druge fizičke mane skrivene odećom. I na kraju, 2/71 ponašaće se sablažnjivo za vreme snošaja, 1/16 imaće neprijatan zadah, 3/7 će se toliko opirati napastvovanju da će ti umanjiti osećaj zadovoljstva; ovo su subjektivne vrednosti kvantifikovane tako da odgovaraju tvom psihološkom profilu, koji je poznat. Kad skupiš na gomilu sve ove razlomke, izgledi su više od šest prema jedan da nećeš postići maksimum zadovoljstva prilikom napastvovanja."
     "Znači ne smem da se sparujem sa ženom ako ne zadobijem njenu ljubav?"
     "Tako je, dečko. Ne računajući da je to i protivzakonito."
     Von je za trenutak ćutao zamišljen, a onda se setio da zapita: "Je l' ovo sve istina, Mali Džime?"
     Razdragano cerekanje. "Sad sam te udesio, momče. Do poslednje reči."
     Von se napući kao kakav žabasti. "Nije bilo mnogo uzbudljivo, Mali Džime. U stvari, ti si me ohladio."
     "Šta ti misliš, klinac?" reče Mali Džim nabusito. "Rekao si mi da ne izmišljam priče. Zašto si sad tako neljubazan?"
     "Spremam se da idem. Nemam puno vremena."
     "Nemaš ti ništa, a ne samo vremena!" zacereka se Mali Džim.
     "A ti nemaš ništa da ispričaš što ja želim da čujem", reče Von grubo. Onda ih je sve isključio, ljutito otišao na brod i pritisnuo komandnu palicu. Nije mu palo na pamet da je bio grub prema jedinom prijatelju koga je imao u vaseljeni. Nikad mu nije palo na pamet da su njihova osećanja važna.









2.
     Hiljadu dvesta osamdeset drugog dana našeg putovanja ka Ortovoj maglini u "paket-aranžmanu", najuzbudljiviji trenutak bio je prispeće poštanskih pošiljki. Vera je veselo zazvonila i svi smo došli po njih. Bilo je šest pisama za moju malu nestašnu polu- svastiku od slavnih filmskih glumaca, ovaj, ne baš filmskih glumaca. Ona prosto piše slavnim atletski razvijenim lepotanima, jer njoj je samo četrnaest godina i potrebno joj je da ima nekakve muškarce o kojima će da sanja, koji će joj odgovarati na pisma, mislim zato što im njihovi agenti za štampu kažu da će to biti dobra reklama. Jedno pismo iz starog kraja za Pejtera, moga tasta. Dugačko, na nemačkom. Žele da se vrati u Dortmund i da se kandiduje za gradonačelnika ili B_rgermeister-a ili tako nešto. Pod pretpostavkom, naravno, da je još živ kad se vrati, što je samo pretpostavka za svakog od nas četvoro. Ali oni ne odustaju. Dva privatna pisma za moju ženu, Lervi, pretpostavljam od bivših udvarača. I jedno pismo za sve nas od udovca sirote Triše Bover, ili možda muža, zavisno od toga da li Trišu smatrate za živu ili mrtvu:
     Da li ste videli bilo kakav trag Trišinog broda?
     Hensen Bover

     Kratko i nežno, jer, pretpostavljam, toliko je para mogao da odvoji. Rekao sam Veri da mu pošalje isti odgovor kao i uvek... "Na žalost, ne." Imao sam puno vremena da se pozabavim ovom poštom, jer ništa nije stiglo za Pola C. Hola, tj., za mene.
     Za mene obično i nema mnogo, i to je jedan od razloga što dosta igram šah. Pejter mi kaže da imam sreće što sam uopšte na ovoj misiji, a ja mislim da ne bih ni bio da on nije uložio u nju svoj sopstveni novac, finansirajući čitavu svoju porodicu. Kao i svoje stručno znanje, ali to smo učinili svi. Pejter je hemičar, specijalista za ishranu. Ja sam inženjer-konstruktor. Moja žena, Dorema... bolje da je tako ne zovete, mi je uglavnom zovemo Lervi... je pilot. Đavolski dobar pilot. Lervi je mlađa od mene, ali ona je provela šest godina na Kapiji. Nikad nije zabeležila neki uspeh, vratila se gotovo bez prebijene pare, ali je mnogo naučila. Ne samo o upravljanju brodom. Ponekad posmatram Lervine ruke okićene sa pet svemirskih narukvica, po jedna za svaku misiju na Kapiju; a njene šake, čvrste i sigurne na kontrolnoj tabli broda, tople i izazovne kad se dodirnemo... Ne znam mnogo o tome šta joj se desilo na Kapiji. Možda i ne treba.
     Druga je njena mala polu-sestra, Žanina, šmizla jedna. Ah, Žanina! Ponekad je imala ćetrnaest godina, a ponekad četrdeset. Kad je imala četrnaest, pisala je svoja zanesena pisma svojim filmskim starovima i igrala se svojim igračkama... jednim čupavim, napunjenim oklopnikom, jednom Hiči-lepezim (pravom) i jednim vatrenim biserom (lažnim) koje joj je otac kupio da bi je privoleo da krene na put. Kad je imala četrdeset onda je najviše volela da se igra sa mnom. I to je cela priča. Jedni drugima na glavi tri i po godine. Pokušavajući da ne dođemo dotle da treba da izvršimo samoubistvo.
     Nismo bili sami u kosmosu. Ponekad bismo posle duge pauze dobijali poruku od naših najbližih suseda, sa baze na Tritonu ili sa nekog istraživačkog broda koji se izgubio. Ali Triton, zajedno sa Neptunom, bio je daleko ispred nas u svojoj orbiti... da poruka ode tamo i natrag bilo je potrebno tri nedelje. A istraživački brod nije imao dovoljno pogonske energije da je na nas traći, mada su sad bili udaljeni samo pedeset svetlosnih sati. Nije to bilo kao kad se s prijateljima čavrlja preko baštenske ograde.
     Prema tome, ja sam mnogo igrao šah sa našim brodskim računarom.
     Nema baš bogzna šta da se radi kad čovek putuje na Ortovu maglinu sem da se igraju razne igre, što je bio pravi način da se ostane izvan borbe u Ratu između dve žene koji je bez prekida besneo na našem brodiću. Ja sam u stanju da podnesem moga tasta, ako baš moram. On se uglavnom držao po strani od ostalih, koliko je to moguće u četiri stotine kubnih metara. Ponekad ne mogu da podnesem njegove dve lude kćeri, mada ih obadve volim.
     Sve bi se ovo lakše podnelo da je bilo više prostora... govorio sam sebi... ali nema mogućnosti da odeš da se provetriš iza ugla kad si u vasionskom brodu. S vremena na vreme nakratko oblačim spacijalni skafander i izlazim da proverim bočne terete, to da, i tada mogu malo da osmotrim unaokolo... sunce je i dalje najsjajnija zvezda u svom sazvežđu, ali za malo; Sirijus ispred nas bio je sjajniji, kao i Alfa Kentauri, tamo ispod ekliptike i malo ustranu. Ali to bi bilo samo po jedan sat, a onda natrag u brod. Ne neki luksuzan brod. Ljudskom rukom napravljena antika od broda koja nije uopšte bila planirana za misije duže od šest meseci, a u kojoj smo mi morali da provedemo stisnuti tri i po godine. Bože moj! Mora da smo bili poludeli kad smo se prijavili. Čemu služi koji milion dolara ako treba da izludiš da bi ih dobio?
     Bilo je mnogo lakše dobro se slagati sa našim brodskim elektronskim mozgom. Kad sam s njim igrao šah, nadnet nad pultom sa velikim slušalicama na ušima, mogao sam da se isključim iz društva Lervi i Žanine. Zvao se Vera, što je u stvari bila moja ideja koja nije imala sa njom nikakve veze, hoću reći, sa njegovim polom. Niti sa istinitošću onoga što govori, jer ja sam joj dao instrukcije da može ponekad sa mnom i da se našali. Kada je bila povezana sa velikim kompjuterima, bilo u orbiti bilo tamo dole na zemlji, bila je vrlo, vrlo visprena. Ali nije mogla na taj način da vodi razgovor, jer je za komuniciranje u oba pravca bilo potrebno 25 dana, i tako kad nije bila povezana bila je vrlo, vrlo glupa.
     "Pion na četvrto polje, Vera."
     "Hvala..." Duga pauza dok je proveravala moje parametre da bi ustanovila s kim razgovara i šta se od nje očekuje. "Pole. Lovac jede konja".
     Veru sam mogao prosto da pregazim kad smo igrali šah, sem kad je varala. Kako je varala? Pa eto, pošto sam ja dobio možda dvesta partija, ona je dobila jednu. A zatim sam ja dobio oko pedeset, a ona je dobila jednu, pa još jednu, pa smo u sledećih dvadeset partija bili otprilike podjednaki, a onda je ona počela da me koka svaki put. Dok nisam ukapirao šta ona to radi. Poziciju i plan igre prenosila je velikim kompjuterima na Zemlji i onda je, kad bismo prekinuli partiju, što se ponekad dešavalo, jer bi me Pejter ili jedna od žena odvukli od igre, ona imala vremena da kritičke primedbe na svoj plan igre primi od Vere odozdo, zajedno sa sugestijama kako da popravi svoju strategiju. Velike mašine bi kazale Veri kakva bi po njihovom mišljenju moja strategija mogla da bude, i kako da je osujeti; i kad bi Vera odozdo dobro pogodila, brodska Vera bi me pobedila. Nikad se nisam trudio da je sprečim. Jednostavno više nisam prekidao partije, a onda smo posle izvesnog vremena bili toliko udaljeni da više nije bilo vremena da ona dobije pomoć, pa sam tako opet ja pobeđivao u svakoj igri.
     A šah je bio otprilike jedina igra u kojoj sam ja pobeđivao tokom te tri i po godine. Uopšte ništa nisam mogao da dobijem u velikoj igri koja se odvijala između moje žene, Lervi, i njene nestašne četrnaestogodišnje polusestre, Žanine. Stari Pejter je drugi put vrlo kasno postao otac pa je Lervi pokušavala da Žanini bude majka, a ova je opet pokušavala da bude Lervin neprijatelj. I uspela je. Nije Žanina za sve bila kriva. Lervi bi popila nekoliko čašica... na taj način je otklanjala dosadu... i onda bi otkrila da je Žanina upotrebila njenu četkicu za zube ili da je Žanina nerado uradila kako joj je naređeno i očistila odeljak za pripremanje hrane pre nego što počne da zaudara, ali nije stavila organske materije u posudu za sporo kuvanje. Onda bi se njih dve izbezumile. S vremena na vreme vodile su uobičajene ženske razgovore, prekidane izlivima besa:
     "Strašno mi se dopadaju te tvoje plave pantalone, Žanina. Hoćeš da ih malo popustim u šavu?"
     "U redu, ja se gojim, to hoćeš da kažeš? E, pa to je bolje nego da se stalno opijam do nesvesti", a onda bi nastavile da jedna drugoj suše kosu. A ja bih nastavio da igram šah sa Verom. Tako sam jedino bio bezbedan. Svaki put kad sam pokušavao da se umešam, trenutno sam postizao uspeh tako što bih ih ujedinio protiv sebe: "Vražji muški šovinisto, zašto ti ne bi oribao pod u kuhinji?"
     U celoj stvari je bilo smešno to što sam ih ja obe voleo. Na različite načine, razume se, mada je bilo dosta teško to objasniti Žanini.
     Lepo nam je rečeno u šta se uvaljujemo kad smo se prijavili za ovu misiju. Pored psihijatrijskih instrukcija koje se redovno dobijaju pred duga putovanja, sve četvoro smo još prošli kroz desetak seansi tokom priprema za put, i psihijatrijski savet je ukratko glasio da "se snađeno najbolje što umemo". Izgledalo je da ću tokom ovog ponovnog okupljanja u porodičnom krugu ja morati da naučim da budem pater familias. Pejter je bio prestar, bez obzira na činjenicu što je on bio biološki otac. Lervi nije imala smisla za porodični život, što se i moglo očekivati od bivšeg vasionskog pilota. Znači, ja ću da budem; analitičar je tu bio sasvim jasan. Samo nije rekao kako ću da budem.
     I tako sam se tu zadesio u četrdeset prvoj svojoj godini, bogzna koliko miliona kilometara daleko od Zemlje, daleko iza Plutonove orbite, oko petnaest stepeni izvan ravni ekliptike, pokušavajući da se ne udvaram svojoj polusvastici, pokušavajući da se nagodim sa svojom ženom, pokušavajući da održim primirje sa svojim tastom. Sa tim i takvim problemima sam se ja budio (kad god bi mi prethodno bilo dozvoljeno da odspavam), samo da bih nekako preživeo još jedan dan. Da ne bih mislio na njih, pokušavao sam da mislim na dva miliona dolara koliko će svako od nas dobiti po obavljenoj misiji. Kad ni to ne bi išlo pokušavao sam da mislim na važnost naše misije posmatrano dugoročno, ne samo u odnosu na nas, nego na svako živo ljudsko biće. To je već bilo nešto stvarno. Ako bi sve išlo po planu, mi bismo spasli dobar deo ljudske rase opasnosti da umre od gladi.
     To je očigledno bilo važno. Ponekad se čak i činilo važno. Ali upravo ta ljudska rasa nas je sabila u ovaj smrdljivi koncentracioni logor, da tu provedemo na izgled čitavu večnost; i bilo je trenutaka kad sam se... znate li?... nekako nadao da će umreti od gladi.
     Dan 1283. Upravo sam se budio kad začuh kako se Vera oglašava pišteći i pucketajući za sebe, onako kako to radi kad prima neku radnu poruku. Požurih iz našeg odeljka, ali Pejter je već bio nagnut nad printerom.
     Psovao je krešteći. Gott sei dammt! Treba da promenimo kurs." Ja se uhvatih za ogradu i prebacih se da bih pogledao, ali je Žanina, koja je pažljivo zagledala svoje jagodice na zidnom ogledalu ispitujući bubuljice, stigla tamo pre mene. Ona proturi glavu iza Pejterove, pročita poruku, i prezrivo se odmače. Pejter je poćutao jedan trenutak a onda je besno rekao: "Ovo te ne zanima?" Žanina sleže ramenima ne gledajući u njega.
     Lervi iziđe iz toaleta posle mene, zakopčavajući se. "Ostavi je na miru, tata", rekla je. "Pol, idi i obuci se." Bilo je bolje poslušati je, a osim toga ona je bila u pravu. Najbolji način da sa Žaninom ne zapadneš u škripac bio je da se ponašaš kao puritanac. Pre nego što sam izvukao svoj donji veš iz gomile čaršava, Lervi je već bila pročitala poruku. Tako i treba; ona je naš pilot. Ona nas pogleda, sa širokim osmehom. "Pol! Moramo da napravimo korekciju kroz otprilike jedanaest sati, i to će možda biti poslednja! Skloni se", naredi ona Pejteru, koji je još bio nadnet nad terminalom, i smesti se ispred Verine tastature. Posmatrala je kako se obrazuje trajektorija, pritisla je dugme da dobije rešenje i onda trijumfalno objavila: "Sedamdeset tri sata i osam minuta do sletanja!"
     "Mogao sam i ja to da uradim", potužio se njen otac.
     "Nemoj da se duriš, tatice! Još tri dana i stigli smo. Pa mi ćemo to moći da vidimo i teleskopom kad se okrenemo!"
     Žanina, koja je nastavila da čeprka po svom licu, prokomentarisa preko ramena: "Mogli smo to već pre nekoliko meseci da ugledamo da neko nije udesio veliki teleskop."
     "Žanina!" Lervi je odlično umela da se obuzda... kad je to uopšte bila u stanju... i ovog puta uspela je da ostane mirna. Mirno i razborito rekla je: "Zar ti se ne čini da je ovo prilika da se veselimo, a ne da otpočinjemo prepirke? Naravno da ti se čini, Žanina. Predlažem da svi nešto popijemo... i ti sa nama."
     Ja se na brzinu umešah, opasujući se... poznat mi je bio nastavak ovakvog scenarija. "Hoćeš li da upotrebiš hemijske raketne motore, Lervi? U redu, u tom slučaju Žanina i ja ćemo morati da iziđemo i da proverimo bočne terete. Zašto ne ostavimo da popijemo nešto kad se vratimo?"
     Lervi se veselo smešila. "Dobra ideja, dušo. Ali tatica i ja bismo mogli po jednu malu čašicu sada... a onda ćemo s vama da popijemo još po jednu, ako hoćete."
     "Oblači se", naredio sam Žanini, sprečavajući je tako da ne izrekne bilo kakvu zapaljivu primedbu koju je imala u glavi. Ona je očigledno odlučila da u tom trenutku bude pomirljiva, jer je bez komentara uradila što joj je rečeno. Nas dvoje proverismo međusobno sigurnosne kopče, pustismo da Lervi i Pejter provere još jedanput, progurasmo se kroz izlazni otvor i izletesmo u kosmos svako na svom užetu. Prvo što smo uradili bilo je da bacimo pogled u pravcu našeg zavičaja... što nije bilo naročito prijatno; sunce je bilo samo jedna sjajna zvezda a Zemlju uopšte nisam mogao da vidim, mada je Žanina obično tvrdila da ona može. Drugi po redu je bio pogled, u pravcu Fabrike hrane, ali tamo ništa nisam video. Zvezde su međusobno veoma slične, osobito ka donjoj granici sjajnosti kad ih ima pedeset ili šezdeset hiljada na nebu.
     Žanina je obavljala posao brzo i spretno, lako dodirujući zavrtnje na velikim jonskim potisnim raketama privezanim uz bok broda dok sam ja proveravao da li čelične spojnice stoje čvrsto. Žanina zaista nije bila rđava devojčica. Imala je četrnaest godina i bila je, doduše, mnogo zainteresovana za seks, ali nije ona bila kriva što nije imala s kim da oseti da je žensko. Osim sa mnom, i, što je bilo još manje prikladno, sa svojim ocem. Sve je bilo potpuno u redu, kao što smo razume se i verovali. Ona je čekala pored postolja velikog teleskopa da ja završim, a koliko je bila dobro raspoložena moglo se videti po tome što nije čak ni pomenula ko je dozvolio da se on otkači i odleti za vreme šašavog perioda. Pustio sam da se ona prva vrati na brod. Ostao sam napolju lebdeći još nekoliko trenutaka. Ne zato što mi se panorama naročito dopadala. Samo zato što su ovi minuti u kosmičkom prostranstvu bili manje-više jedini trenuci tokom tri i po godine kad sam bio iole sam.
     I dalje smo leteli brže od tri kilometra u sekundi, ali razume se to ne biste rekli jer unaokolo nije bilo ničega s čime bismo tu brzinu uporedili. Činilo se kao da se uopšte ne krećemo. I tako je izgledalo, u dobroj meri, tokom celog ovog troipogodišnjeg perioda. Jedna od priča koju smo sve vreme slušali od starog Petera... on je izgovarao "Pejter"... bila je o njegovom ocu, S. S. Vukodlaku. Vukodlak nije mogao imati više od šesnaest godina kad se Veliki rat završio. Njegov poseban zadatak bio je da prevozi mlazne motore u eskadron Luftwaffe-a koji je upravo bio dobio aparate ME-210. Peter je pričao da se njegov tatica sve do svoje smrti izvinjavao što motore nije dopremio do eskadrona na vreme da dotuku Engleze i aparate B-17, i izmene ishod rata. Nama se svima činilo da je to prilično zabavno... u svakom slučaju, kad smo prvi put čuli. Ali to nije bilo najzabavnije. Ono što je stvarno bilo zabavno bio je način na koji su ih nacisti transportovali. Zapregom. Ne konjskom. Volovskom, koja nije čak vukla ni kola... već sanke! Najnoviji tip, poslednja reč tehnike u oblasti turbomotora... a da bi postali operativni bilo je potrebno da ih dopremi jedan plavokosi dečak sa vrbovim prutom, do članaka u balegi.
     Lebdeći na ovom mestu, mileći kroz kosmičko prostranstvo, na putovanju za koje bi jednom Hiči-brodu bio potreban samo dan... da smo ga imali, i mogli da ga nateramo da radi što mi hoćemo... osećao sam neku simpatiju za Pejterovog starog. Nismo ni mi u mnogo boljem položaju. Samo nam je nedostajala balega.
     Dan 1284. Promena kursa protekla je sasvim glatko, pošto smo svi bili natukli svoje skafandere i privezali se za sedišta, revnosno priključeni na sisteme za dovod vazduha i vitalne potrebe. Kad se uzme u obzir da je delta-V bila minimalna, sav ovaj trud jedva da je bio potreban. A da ne govorim o tome da nam naši skafanderi ne bi bili od velike koristi ako bi došlo do bilo kakvog kvara, budući da smo bili pet hiljada a. jed. daleko od zavičaja. Ali mi smo postupili prema propisima, jer tako smo postupali već tri i po godine.
     I... pošto smo se okrenuli, a hemijski raketni motori su obavivši svoj deo posla prestali da rade i stvar ponovo prepustili jonskim potiskivačima, i pošto je Vera mrmljala i pucketala i oklevajući saopštila da je izgleda sve u redu, bar koliko se njoj čini, razume se, u očekivanju potvrde sa Zemlje koja će stići kroz nekoliko nedelja... ugledasmo je! Lervi prva iskoči iz sedišta i pritrča optičkom uređaju i podesi žižinu daljinu u roku od dve-tri sekunde.
     Mi se sjatismo, buljeći u nju. U Fabriku hrane!
     Ona se neprijatno tresla na metalnom ogledalu teleskopa, teško je bilo držati je u fokusu. Čak i jonski raketni motor stvara izvesne vibracije na kosmičkom brodu, a bili smo još dosta daleko. Ali evo nje, tu je. Svetlucala je, čudnog oblika, bledoplavom svetlošću u mraku načičkanom zvezdama. Velika kao poslovna zgrada i izrazito duguljasta. Samo s jedne strane je bila zaobljena, a s druge je izgledalo kao da joj je izvađen poduži, zakrivljen komad. "Mislite li da je pretrpela neki udarac?" upita Lervi sa zebnjom.
     "A, nipošto", odsečno će njen otac. "Tako je sagrađena! Šta mi znamo o projektovanju Hičija?"
     "Kako znaš?" upita Lervi, ali njen otac na ovo ne odgovori; nije ni morao, svi smo znali da to nikako ne može znati, da govori samo u nadi da je tako, jer ako je oštećena onda smo u škripcu. Premije nam se isplaćuju i ako samo stignemo dovde, ali naša nada u pravu naknadu, jedinu pravu naknadu za sedam godina jada i bede na kružnom putovanju, bila je u tome da Fabrika hrane bude u ispravnom stanju. Ili bar u takvom stanju da se može proučiti i prekopirati. "Pole!" reče Lervi iznenada. "Pogledaj tamo na onu stranu koja upravo rotira... zar to nisu brodovi?"
     Ja začkiljih iskosa, pokušavajući da razaznam ono što je ona ugledala. Na dužoj, pravoj strani artefakta bilo je pola tuceta ispupčenja, tri ili četiri omanja, dva sasvim velika. Izgledali su, stvarno, kao na asteroidu Kapija koje sam video na slikama, bar koliko se meni činilo. Ali... "Ti si bivši svemirski istraživač", kazao sam. "Šta ti misliš?"
     "Ja mislim da jesu. Ali, bože moj, jesi li video ona dva sa strane? Oni su ogromni. Ja sam letela u 'jedinicama' i 'trojkama', i videla sam veliki broj 'petica'. Ali nikad nešto ovako! U njih bi moglo da stane, ne znam tačno, možda pedeset ljudi! Kad bismo mi imali takve brodove, Pole... kad bismo mi imali takve brodove..."
     "Kad bismo, kad bismo", zareža njen otac. "Kad bismo mi imali takve brodove, i kad bismo mogli da ih nateramo da idu tamo gde mi hoćemo, jeste, svet bi bio naš! Nadajmo se da će funkcionisati. Nadajmo se da će ma i jedan njen deo funkcionisati".
     "Hoće, oče", zacvrkuta slatki glas iza naših leđa, i mi se okrenusmo i ugledasmo Žaninu, kako kolenom podupire crevo digestera i podiže uvis plastičnu bocu punu našeg najboljeg domaćeg, pravog recikliranog čistog alkohola od žita. "Čini mi se da ovo stvarno treba da se proslavi." Smešila se.
     Lervi se pažljivo zagleda u nju, ali njen sistem samosavlađivanja je dobro funkcionisao, pa stoga samo reče: "Gle, to je dobra ideja, Žanina. Posluži nas."
     Žanina je otpila malo kao prava dama i dodala bocu ocu. "Pomislila sam da biste ti i Lervi možda želeli da popijete po jednu pre spavanja", kazala je pošto se nakašljala... ona tek što je stekla pravo da pije žestoka pića na svoj četrnaesti rođendan, nije joj se baš uvek sviđalo, činila je to samo zato što je to povlastica odraslih.
     "Dobra ideja", zaklima glavom Pejter. "Ja sam na nogama, čekaj da vidim, da, skoro dvadeset časova. Svima će nam biti potreban odmor kad budemo sleteli", dodao je, dodajući bocu mojoj ženi, koja sasu preko pedeset grama u svoje dobro izvežbano grlo i reče:
     "Meni se još ne spava. Znate li šta bih ja radila? Pustila bih još jedanput traku Triše Bover."
     "O, Bože, Lervi! Pa to smo već bog te pita koliko puta uradili!"
     "Znam, Žanina. Ne moraš da gledaš ako nećeš, ali ja sam se stalno pitala da nije neki od onih brodova Trišin i... pa, eto, prosto hoću još jedanput da ga pogledam."
     Žaninine usne se stanjiše, ali geni su bili snažni i njena samokontrola bila je isto toliko dobra kao i kod njene sestre kad je htela... to su kod svih nas ispitali pre nego što smo potpisali ugovor za ovu misiju. "Ja ću da otkucam", reče, i progura se do Verine tastature. Pejter zavrte glavom i povuče se u svoj odeljak, rastežući harmonika-vrata da bi se pregradio od ostalih, a mi se skupismo oko pulta. Pošto je to bilo na traci mogli smo da dobijemo i sliku i ton, i posle otprilike deset sekundi nešto zapucketa i mi ugledasmo sirotu, ljutitu Trišu Bover kako govori u aparat i izgovara svoje poslednje reči.
     Tragedija je tragična jedno izvesno vreme, a mi smo se ove naslušali tokom tri i po godine. Redovno smo u izvesnim razmacima puštali ovu traku, i gledali scene koje je ona odabrala da snimi svojom ručnom kamerom. I gledali. I gledali, pojedinačne kadrove i uveličane fotografije, ne zato što smo smatrali da ćemo iz njih izvući više informacija nego ljudi iz Kapijine korporacije, mada se nikad ne zna. Prosto zato što smo hteli da se uverimo da je sve to vredno truda. Prava tragedija je bila u tome što Triša nije znala šta je pronašla.
     "Ovo je Izveštaj o misiji nula-sedamdeset-četiri-de- devetnaest", počela je, prilično pouzdano. Njeno tužno, glupo lice čak je pokušavalo da se smeši. "Ja sam izgleda u nevolji. Naišla sam na nekakav artefakt koji su napravili Hičiji, pristala sam, i sad ne mogu da krenem odavde. Raketni motori lendera funkcionišu. Ali oni na glavnom brodu ne rade. A ja ne želim da ostanem ovde i umrem od gladi." Da umre od gladi! Kad su vrli stručnjaci pregledali Trišine snimke utvrdili su da je "artefakt" ... Fabrika UVKA... hrane koju ste tražili.
     Ali da li je ona nešto vredela još se nije znalo pouzdano, a što se Triše tiče ona sigurno nije smatrala da jeste. Ono što je ona smatrala bilo je da će ona tu da umre, i to nizašta, čak neće stići da pokupi nagradu za svoju misiju. I onda je, na kraju, pokušala da se vrati u lenderu.
     Ušla je u lender i upravila ga ka suncu, uključila motore, i uzela jednu pilulu. Uzela je mnogo pilula; sve što je imala. Onda je uključila zamrzivač na maksimalno hlađenje, ušla u njega i za sobom zatvorila vrata. "Odmrznite me kad me pronađete", rekla je, "i ne zaboravite moju novčanu nagradu."
     Možda bi to neko i učinio. Kad bi je pronašao. Ako bi je pronašao. Što bi moglo da bude kroz otprilike deset hiljada godina. Dok je neko uopšte čuo njenu slabu radio-poruku, možda kod petstotog ponavljanja, za Trišu je bilo prekasno; nije odgovarala.
     Vera je završila traku i tiho je vratila na mesto a ekran je potamneo. "Da je Triša bila pravi svemirski pilot umesto što je bila jedna od onih površnih istraživača na Kapiji... uskočiš u brod, i pritisneš dugme, i prepustiš brodu sve ostalo", kazala je Lervi, i to ne prvi put, "znala bi šta treba da radi. Iskoristila bi ono malo delta-V što je imala u lenderu za neutralisanje ugaone pokretne sile umesto što ju je upropastila usmeravajući ga tačno u jednom pravcu."
     "Hvala pilotu-stručnjaku za raketoplane", rekoh ja, ne baš prvi put. "Znači mogla je da računa da će se naći među asteroidima mnogo ranije, je l' tako? Možda za samo šest do sedam hiljada godina."
     Lervi je slegla ramenima. "Ja idem u krevet", kazala je, cedeći poslednje kapljice iz boce. "A ti, Pole?"
     "Ah, daj mu malo mira, molim te", upade Žanina. "Ja sam htela da mi Pol pomogne da ponovim proceduru paljenja jonskih raketnih motora."
     Kod Lervi se namah probudi osećaj opreza. "Jesi li sigurna da baš to hoćeš s njim da ponoviš? Nemoj da se duriš, Žanina. Znaš da si to već dosta puta dosad ponovila, a osim toga to je Polov posao."
     "A šta ako Pol bude onesposobljen?", pitala je Žanina. "Otkuda znamo da neće da naiđe šašavi trenutak baš u tom času?"
     To zaista niko nije mogao znati, i meni se sve činilo da i hoće. Ciklusi su se ponavljali otprilike na sto trideset dana, koji dan pre ili posle. A sad se bližio taj čas. Rekao sam: "U stvari, malo sam umoran, Žanina. Obećavam da ćemo to da uradimo sutra." Odnosno kad još jedan od ono dvoje bude budan u isto vreme... važno je bilo ne ostati nasamo sa Žaninom. Na brodu čija je ukupna kubatura bila velika kao soba u motelu, čudili biste se kako je teško srediti tako nešto. Ne teško. Praktično nemoguće.
     U stvari, uopšte nisam bio umoran, i kad se Lervi smestila pored mene, i počela da diše tako tiho da se to ne bi moglo zvati hrkanjem, ali je ipak odavalo da spava, ja se dobro opružih, potpuno budan, preslišavajući se na čemu sve treba da budemo zahvalni Bogu. Bilo mi je potrebno da to činim bar jedanput dnevno. Kad sam imao šta da prebrojavam.
     Ovog puta našao sam jedan dobar razlog. Četiri hiljade astronomskih jedinica i više, to je dalek put... i to u pravoj liniji, tj. kao kad vrana leti. Ili, bolje reći, kao što se kreću fotoni, jer, razume se, u ovom gotovo međuzvezdanom prostoru nema baš mnogo vrana. Recimo da je to pola triliona kilometara, ili tako nekako. A mi smo se kretali spiralnom putanjom, što će reći prešli dobar deo kružne putanje oko sunca pre nego što smo dovde stigli. Naša putanja nije bila 25 svetlosnih dana, nego pre 60. A čak i sa punom brzinom sve vreme, nismo išli ni približno brzinom svetlosti. Tri i po godine... i za sve to vreme razmišljali smo, bre, zamisli da neko nađe rešenje za Hiči-pogonski sistem pre nego što mi tamo stignemo? Nama to ne bi nimalo pomoglo. Prošlo bi znatno više od tri i po godine pre nego što bi oni stigli da urade sve što žele kad se to dogodi. A pogodite na kome mestu bi se na tom spisku nalazilo pitanje slanja nekog broda za nama?
     Tako je svetla tačka koju sam otkrio i o kojoj sam mogao da razmišljam bilo to što ovo naše putovanje neće biti uzaludno, jer smo skoro stigli na cilj!
     Preostalo je još samo da na taj svoj cilj privežemo velike jonske potisne rakete... da vidimo hoće li to da funkcioniše... krenemo polako natrag, gurajući tu stvar naniže ka Zemlji... i, nekako, da preživimo dok tamo ne stignemo. To će biti, recimo, oh, još četiri godine...
     U mislima se vratih prijatnoj činjenici da smo bili skoro na cilju.
     Ideja da se komete eksploatišu kao rudnici hrane nije bila nova, u svakom slučaju izneo ju je još Kraft Erike pedesetih godina dvadesetog veka, samo njegov predlog je bio da ih ljudi kolonizuju. To je imalo smisla. Donesite malo gvožđa i mikroorganizme... gvožđe da sagradite nastambe, mikroorganizme da pretvorite UVKA-klopu u bureke s mesom ili hamburgere... i možete beskonačno dugo da se hranite time što je oko vas. Jer od toga su napravljene komete. Malo prašine, nekoliko stena, i đavolski mnogo smrznutih gasova. A kojih gasova? Kiseonika. Azota. Vodonika. Ugljen dioksida. Vode. Metana. Amonijaka. Uvek ista četiri elementa. UVKA. Ugljenik, vodonik, kiseonik, azot, a zar nije to UVKA?
     Nije tačno. Ono od čega su načinjene komete isto je ono od čega ste i vi načinjeni, a UVKA tj., C-H-O-N, znači "hrana".
     Ortova maglina bila je sačinjena od miliona porcija klope merenih megatonima. Dole, na Zemlji, bilo je deset do dvanaeset milijardi gladnih ljudi koji su gledali u njenom pravcu i oblizivali se.
     Dosta se raspravljalo o tome šta komete tu rade, u toj maglini. Još nije bilo sasvim jasno da li se one uopšte javljaju u skupinama. Opik je pre sto godina tvrdio da više od polovine kometa, koje su ikada viđene, spadaju u dobro definisane grupe, tako je rekao, kao i svi njegovi sledbenici posle njega. Vipl je rekao koješta, nema nijedne grupe koja se može definisati a koja sadrži više od tri komete. Isto to su rekli i njegovi sledbenici. Onda je došao Ort i pokušao da sve to razjasni. Po njegovoj zamisli postoji ovaj veliki omotač od kometa svuda oko celog sunčevog sistema, i s vremena na vreme sunce bi se mašilo i iščupalo jednu, i ona bi žurno grabeći stigla do perihelijuma. Tada bismo mi imali Halejevu kometu, ili onu za koju se smatralo da je Vitlejemska zvezda, ili tako nešto. Onda se pojavilo društvo koje je to dovelo u sumnju, pitajući zašto bi baš tako moralo da bude. Ispostavilo se da i ne može... ne može ako Ortova maglina podleže Maksvelovom zakonu raspodele. U stvari, ako pretpostavite da postoji normalna raspodela, onda morate da pretpostavite da Ortova maglina uopšte i ne postoji. Ne možete da dobijete opažene približno parabolične orbite od Ortove magline; tako je tvrdio R. A. Litlton. Ali onda je neko drugi rekao, u redu, ko kaže da raspodela ne može da bude ne-maksvelovska? I to je i dokazano. Sve je grudvasto. Skupine kometa, pa veliki prazni kosmički prostori gotovo bez i jedne.
     I dok su Hičiji, bez sumnje, postavili svoju mašinu da pase na bogatim kometnim pašnjacima, kako je bilo pre mnogo stotina hiljada godina, sada se ona nalazila u nekakvoj kometnoj pustinji. Ako još radi, malo joj je šta preostalo za obradu. (Možda ih je sve već pojela?)
     Zaspao sam pitajući se kakvog li je ukusa UVKA-hrana. Nije mogla biti mnogo gora od one koju smo mi jeli tri i po godine, što će reći same sebe reciklirane.
     Dan 1285. Žanina me je danas gotovo navukla. Igrao sam šah sa Verom, svi su spavali, hvala bogu, kad se njene ruke nađoše oko mojih slušalica i prekriše mi oči. "Prestani, Žanina", rekao sam. Kad sam se okrenuo, ona se bila napućila.
     "Samo sam htela da upotrebim Veru", kazala je.
     "Za šta? Opet neko vrelo ljubavno pismo za jednu od tvojih filmskih zvezda?"
     "Ti sa mnom postupaš kao sa detetom", rekla je. Začudo, bila je lepo obučena; lice joj je blistalo, kosa je bila vlažna i puštena niz vrat. Izgledala je kao uzorna ozbiljna mlada tinejdžerka. "Ja sam, u stvari, htela", reče, "da sa Verom ponovim podatke o slaganju potisnih motora. Pošto ti nećeš da mi pomogneš."
     Jedan od razloga što je Žanina pošla sa nama na put bio je taj što je ona bila bistra... svi smo bili bistri; morali smo biti da bismo bili primljeni za ovu misiju. A jedna od stvari u kojima je ona bila bistra bila je kad treba mene da obrlati. "U redu", rekao sam, "ti si u pravu, šta da kažem? Vera? Prekini ovu partiju i daj nam program za obezbeđivanje propulzije za Fabriku hrane."
     "Svakako", reče ona... "Pole." I šahovske table nestade, a na njenom mestu ona sastavi hologram Fabrike hrane. Pojedinosti je bila ažurirala na osnovu teleskopskih snimaka koje smo dobili, i tako je bila prikazana u celosti sa svojim oblakom prašine i prljavom grudvom snega prilepljenom s jedne strane. "Obriši oblak, Vera", naredio sam, i mrlja nestade a Fabrika hrane se ukaza kao na tehničkom crtežu. "U redu, Žanina. Šta treba prvo uraditi?"
     "Prvo pristajemo", reče ona spremno. "Nadamo se da se faksimil lendera slaže, i mi ga pripajamo. Ako ne možemo da pristanemo prikopčavamo se spojnicama za neku tačku na površini; na bilo koji od ova dva načina naš brod postaje fiksiran deo strukture, i tako možemo da upotrebimo naš potisak za kontrolu položaja."
     "Dalje?"
     "Svi zajedno skidamo potisnu raketu broj jedan i pričvršćujemo je uz zadnji deo fabrike... ovde." Ona pokaza to mesto na hologramu. "Pričvršćujemo ga uz bok broda ovde, i čim je na mestu, aktiviramo ga".
     "Navođenje?"
     "Vera će nam dati koordinate... opa, izvini, Pole." Izgubila je ravnotežu uz mene i Veru, pa se uhvatila za moje rame da bi se ispravila. Ruka joj ostade u tom položaju. "Onda ponavljamo isti proces sa ostalih pet. Kad smo aktivirali svih šest imamo delta-V dva metra u sekundi, koja potiče od 239Pu generatora. Zatim počinjemo da razastiremo amalgamsku oplatu..."
     "Ne."
     "Oh, naravno, izvršimo pregled svih kablova za vezivanje broda da bismo proverili da li čvrsto stoje uprkos potiskivanju, kao prvo; ja ovo uzimam kao gotovu stvar. Zatim prelazimo na sunčevu energiju, i kad smo sve razastrli stigli smo možda do dva metra i četvrt..."
     "U početku, Žanina. Što se više približavamo, to primamo sve veću količinu energije. U redu. Sada da vidimo tehnička sredstva. Pripajamo naš brod uz trup broda od Hiči-metala; kako to radimo?"
     I ona mi je ispričala, i nastavila posle toga da priča; i boga mi, sve je znala. Jedino što je njena ruka na mom ramenu prešla na njenu ruku ispod moje ruke, pa se kretala preko mojih grudi, pa počela da luta; a za sve to vreme davala mi je tačne podatke za hladno zavarivanje i za kolimaciju potrebnu za potisne motore, sa ozbiljnim i zadubljenim izrazom lica, dok me je njena ruka milovala po trbuhu. Četrnaest godina. Ali nije izgledala kao da joj je četrnaest, niti se osećala kao da joj je četrnaest, niti je mirisala kao da joj je četrnaest... bio je to Lervin "Šanel" od koga je preostalo još samo nekoliko grama. Spasla me je Vera; što je bilo dobro, kad se sve uzme u obzir, jer ja sam već bio počeo da gubim želju za spasenjem. Hologram se zaustavio dok je Žanina dodavala potporanj za jedan potisni motor, i Vera je kazala: "Radna poruka. Hoćete da vam je pročitam... Pole?"
     "Izvoli." Žanina polako skloni ruku dok je hologram iščezavao, a na ekranu se pojavila poruka:

     "Zamoljeni smo da vas zamolimo za jednu uslugu. Sledeće izbijanje sindroma koji se javlja svakih 130 dana prema procenama dogodiće se tokom sledeća dva meseca. Ministarstvo zdravlja, obrazovanja i blagostanja smatra da će iscrpan izveštaj svih vas u kome biste opisali Fabriku hrane i podvukli kako je sve u najboljem redu i kako je sve to važno u znatnoj meri smanjiti napetost i moguće štete. Upravljajte se prema priloženom scenariju. Dostavite saglasnost najhitnije kako bismo mogli da snimimo na traku i najavimo emitovanje u udarno vreme."

     "Da li hoćete da vam dam scenario?" upitala je Vera.
     "Da... otkucano", dodao sam.
     "Razumem... Pole." Ekran je sad bio prazan i ona poče s izbacivanjem otkucanih stranica. Pokupio sam ih da pročitam a Žaninu sam poslao da probudi svoju sestru i oca. Nije se protivila. Volela je da snima televizijske filmove za ljude u zavičaju, što je uvek značilo da će hrabra mlada astronautkinja dobiti od slavnih obožavalaca poštu.
     Scenario je bio tačno onakav kakav biste i očekivali. Programirao sam Veru tako da nam prikaže tekst red po red, pa smo ga tako mogli pročitati za deset minuta. Ali do toga nije došlo. Žanina je tražila da joj sestra napravi frizuru, a čak i Lervi je rešila da mora da se našminka dok je Pejter hteo da mu neko dotera bradu. I to ja. I tako, sve u svemu, uzimajući u obzir četiri probe, skrckali smo šest sati, ne računajući jednomesečnu potrošnju energije na TV program. Skupili smo se svi ispred kamere, u pravoj porodičnoj atmosferi i kao ozbiljno predani poslu, pa smo objašnjavali šta ćemo sve da radimo i to slušaocima koji će ovu emisiju videti tek kroz mesec dana kad mi već budemo tamo. Ali ako će to da im bude od neke koristi, vredelo je. Mi smo preživeli osam ili devet napada te groznice na svakih 130 dana otkako smo uzleteli sa Zemlje. Svaki put je sindrom bio drukčiji, satirijaza ili depresija, letargija ili lakomislena veselost. Ja sam se jedanput zadesio napolju kad se to dogodilo... tako se i izlomio veliki teleskop... i moji izgledi da se uopšte vratim na brod bili su otprilike fifti-fifti. A meni je bilo svejedno. Imao sam halucinacije i osećao usamljenost i ljutnju, gonila su me majmunolika stvorenja i želeo sam da umrem. A dole na Zemlji, gde živi više milijardi ljudi gotovo svako biva pogođen u manjoj ili većoj meri, na ovaj ili onaj način, svaki put kad naiđe nastane pravi pakao. Pojavila se još pre deset godina... pre osam je prvi put okarakterisana kao recidivirajuće zlo... a niko nije znao odakle potiče.
     Ali svi su želeli da prestane.
     Dan 1288. Dan sletanja! Pejter je bio za komandnim pultom, nije imao poverenja u Veru u nečem ovako važnom, dok se Lervi progurala iznad njegove glave da obustavi korekcije kursa. Gotovo smo se bili zaustavili upravo ispred tankog oblaka sastavljenog od čestica i gasa, najviše na jedan kilometar od same Fabrike hrane.
     Sa mesta gde smo sedeli Žanina i ja u svojim skafanderima, bilo je teško razaznati šta se dešava napolju. Pored Pejterove glave i Lervinih razmahanih ruku uhvatili smo pogledom ogromnu staru mašinu, ali samo toliko. Svetlucanje plavičastog metala, i s vremena na vreme pristanišno mesto ili obrise jednog od starih svemirskih brodova...
     "Do sto đavola! Ja se udaljavam!"
     "Ne udaljavaš se, Pejter. Ova prokleta naprava ima malo ubrzanje!"
     ... i možda koju zvezdu. Skafander nam, u stvari, nije ni bio potreban; Pejter nas je lagano gurkao kao morske meduze u ribnjaku. Ja sam hteo da zapitam odakle potiče ubrzanje, odnosno zašto ga ima; ali dva pilota su bila zauzeta poslom, a osim toga pretpostavljam da nisu znali odgovor.
     "Sad će biti dobro. Kreni ka onom pristanišnom mestu u sredini, srednji red od ova tri."
     "Zašto baš tu?"
     "A zašto da ne? Zato što ja tako kažem!"
     Minut-dva smo se smeštali u udubljenje, pa se ponovo zaustavili, poravnali i uzglobili. Kapsula Hičija na prednjem delu tačno je odgovarala prastarom pristanišnom udubljenju.
     Lervi ispruži ruku i isključi motore, i mi se zgledasmo. Stigli smo.
     Odnosno, drugim rečima, stigli smo na pola puta. Pola puta do kuće.
     Dan 1290. Nije nas iznenadilo što su Hičiji udisali vazduh u kome i mi možemo da preživimo. Iznenadilo nas je to što ga je ovde bilo, posle svih onih desetina ili stotina hiljada godina koje su prošle otkako ga je iko udisao. A to nije bilo jedino iznenađenje. Druga su došla kasnije, jezovitija i gora.
     Ne samo da se vazduh sačuvao. Sačuvao se čitav brod... i to u ispravnom stanju! Shvatili smo to čim smo ušli unutra a sampleri nam pokazali da možemo da skinemo kacige. Zidovi od plavičastog metala koji je svetlucao bili su topli pri dodiru, i moglo se osetiti slabo, postojano vibriranje. Temperatura je bila oko dvanaest stepeni... sveže, ali ne gore nego u nekim kućama na Zemlji u kojima sam bio. Hoćete li da pogađate koje su bile prve reči koje su ljudska bića izgovorila u Fabrici hrane? Izgovorio ih je Pejter:
     "Deset miliona dolara! Isuse! možda čak i sto!"
     A da on to nije rekao, neko drugi od nas bi. Naše premije biće astronomske. U Trišinom izveštaju se ne kaže da li je Fabrika hrane još upotrebljiva ili nije... jer koliko znamo, ona je mogla biti rashodovana starudija, u kojoj nema ničega što bi bilo vredno pažnje. Međutim, pred nama je bio jedan kompletan, veliki artefakt Hičija, u ispravnom stanju! Jednom reči, takav da se ništa s njim nije moglo uporediti. Tuneli na Veneri, stari svemirski brodovi, čak i sama Kapija brižljivo su bili ispražnjeni u potpunosti pre pola miliona godina. A ovde ima i nameštaja Ovde je toplo, oseća se da ima života, pogodno je za život, natopljeno slabom mikrotalasnom radijacijom, živo. Uopšte nije izgledalo ni tako staro.
     Nismo imali mogućnosti da mnogo pretražujemo; što pre uspemo da pokrenemo ovu spravu u pravcu Zemlje, to ćemo pre doći do željenih para. Dali smo sebi jedan sat da prošvrljamo unaokolo dišući pravi vazduh, zavirujući u odaje pune velikih predmeta od sivog i plavog metala, šuljali se hodnicima, jeli usput dok smo cunjali, obaveštavajući se uzajamno preko džepnih predajnika (priključenih preko Vere za uređaje na Zemlji) o tome šta smo pronašli. Zatim na posao. Obukli smo ponovo svoje skafandere i počeli operaciju uklanjanja bočnih nosača.
     I tada smo naišli na prve teškoće.
     Fabrika hrane nije se slobodno kretala po orbiti. Imala je ubrzanje. Nekakva potisna sila ju je terala. Ne velika, manja od jednog procenta gravitacione sile.
     Ali svaki deo električnog raketnog sistema težio je više od deset tona.
     Čak i uz jedan procenat na ovu težinu, to je značilo više od sto kilograma težine, ne računajući deset tona težine usled inercije. Kad smo počeli da skidamo prvi, on se otrgnuo na jednom kraju i počeo da propada. Pejter se našao uz njega i uhvatio ga, ali je bio toliko težak da nije mogao dugo da ga drži; ja se prebacih tamo i zgrabih bočni nosač jednom rukom, i tako smo uspeli da ga zadržimo na mestu dok Žanina nije preko njega svezala uže.
     Onda smo se vratili na brod da razmislimo šta ćemo.
     Već smo bili iscrpeni. Posle više od tri godine provedene u zatvorenom prostoru, nismo bili sviknuti na težak rad. Verin aparat za bio-testiranje pokazivao je da su se u nama, usled zamora nagomilali otrovi. Neko vreme smo se koškali i prepirali, zatim su Pejter i Lervi otišli na spavanje a Žanina i ja smo smišljali kako da namestimo užad na takav način da prvo obezbedimo svaki nosač pre nego što ga otkačimo i obavijemo oko Fabrike hrane pomoću tri dugačka kabla, omotana manjim kablovima za pridržavanje kako ne bi udario u trup broda s one druge strane i polupao se u paramparčad. Izračunali smo da nam treba deset sati da namestimo jedan raketni motor. U stvari, bilo nam je za prvi potrebno tri dana. Kad smo ga privezali osećali smo se kao ukrućene, unezverene olupine, srca su nam tukla, mišići ludo boleli. Onda smo otišli da se dobro ispavamo i nekoliko sati smo bazali po unutrašnjosti Fabrike hrane pre nego što smo učvrstili raketni motor tako da može da se aktivira. Pejter je od svih bio najpreduzimljiviji; prokrstario je kroz pola tuceta hodnika, sve dokle se moglo stići. "Svi hodnici su slepi", obavestio nas je po povratku. "Izgleda da možemo da obiđemo samo deseti deo objekta... sem ako ne probijemo rupe u zidovima."
     "Ne sad", rekao sam ja.
     "Ne, nikada!" izjavila je Lervi odsečno. "Mi ćemo samo da odvučemo do kuće ovu stvar. Ko bude hteo da je seče na parčiće, moći će to da učini tek pošto dobijemo pare!" Ona protrlja dvoglavi mišić, ruku prekrštenih preko grudi, i dodade sa žaljenjem: "A mogli bismo baš da počnemo i da pričvršćujemo raketni motor."
     Za to su nam bila potrebna još dva dana, ali na kraju smo ga namestili. Sredstvo za zavarivanje, koje su nam dali da spojimo čelik sa Hiči-metalom, bilo je, u stvari, dobro. Koliko smo mogli da utvrdimo pomoću statičke provere zavareno mesto je bilo čvrsto. Vratili smo se na brod i dali nalog Veri da obezbedi desetoprocentni potisak.
     Istog trenutka osetili smo lagano trzanje u stranu. Znači, dobro je. Razvukosmo svi usta u širok osmeh, ja se maših u moju ličnu torbu i izvadih flašu dobrog šampanjca koju sam čuvao za ovu priliku.
     Još jedan trzaj.
     Kvrc, kvrc, kvrc, kvrc... jedan po jedan naši osmesi iščezoše. Trebalo je da se oseti samo jedan trzaj usled ubrzanja.
     Lervi priskoči kontrolnoj tabli. "Vera! Daj obaveštenje o delta-V!"
     Na osvetljenom ekranu pojavio se dijagram sa obeleženim silnicama: Fabrika hrane bila je u sredini, strelice na silnicama pokazivale su dva smera. Jedan je poticao od našeg potisnog motora, koji je kao što treba vršio pritisak na trup broda. Drugi nije.
     "Sada dodatna potisna sila deluje na kurs... Lervi", obavestila je Vera. "Vektorski produkt sada je isti po veličini i pravcu kao prethodna delta-V."
     Naš raketni motor potiskivao je Fabriku hrane. Ali to nije mnogo vredelo. Fabrika je uzvraćala potisak.
     Dan 1298. I tako smo uradili ono što smo očigledno morali da uradimo. Sve živo smo isključili i zavrištali za pomoć.
     Spavali smo, i jeli, i lunjali unaokolo po Fabrici kako nam se činilo čitavu večnost, i priželjkivali da nema tih 25 dana zakašnjenja. Vera nije bila od velike pomoći. "Pošaljite kompletne telemetrijske podatke", kazala je, i
     "Čekajte dalja uputstva." To smo već i činili.
     Dan-dva posle toga, ja ipak izvadih onu bocu šampanjca, i mi je ispraznismo. Pri 0,01 G karbonizacija je nadjačavala silu teže, pa sam ja, u stvari, morao da držim palac na grliću, a dlanom da prekrivam svaku čašu kako bih nekako uštrcao raspršene kapljice šampanjca. Ali, nekako smo nazdravili.
     "Nije tako loše", rekao je Pejter, pošto je glasno posrkao svoje vino. "Imamo barem svako po par miliona".
     "Ako uopšte doživimo da ih naplatimo", odreza Žanina.
     "Ne budi takav pesimista, Žanina. Znali smo kad smo krenuli da ova misija može da ispadne ćorak." I tako je i ispala; brod je bio projektovan tako da smo mogli da krenemo natrag koristeći naše osnovno gorivo, a zatim da postavimo potiskivače sa fotonskim gorivom i da stignemo kući... kroz otprilike četiri godine.
     "A šta onda, Lervi? Ja ću biti osamnaestogodišnja devica! I od mene neće biti ništa."
     "O, bože, Žanina, idi malo da istražuješ okolo, molim te. Smuči mi se kad te vidim."
     I nama ostalima smučilo se da se uzajamno gledamo. Sad smo bili više siti jedni drugih, i manje trpeljivi, nego na celom putu dovde u skučenom prostoru broda. Sad, kad smo imali više prostora i mogućnosti da se udaljimo jedni od drugih čak četvrt kilometra u dužinu, ujedali smo se uzajamno više nego ikada. Otprilike svakih dvadeset sati Verin mali, glupi mozak odmucao bi nam neke dodatne programe i saopštio poneki novi eksperiment koji treba obaviti: pokušajte potisak sa jednoprocentnom snagom, sa trideset procenata, čak pod punom snagom. I mi bismo se opet skupljali i oblačili i obavljali pokuse. Ali ništa se nije menjalo. Bez obzira koliko smo gurali Fabriku hrane senzorni instrumenti artefakta bi to opazili i uzvraćali guranje potpuno istom snagom i to tačno u onom smeru potrebnom da održe svoje postojano ubrzanje na putu ka cilju koji je samo njemu poznat. Jedina korisna stvar koju smo čuli od Vere bila je sledeća teorija: fabrika je iscrpla kometu koju je eksploatisala i sad se kreće u pravcu neke druge komete. Ali to je bilo zanimljivo samo kao umovanje. Praktično gledano nije moglo ništa da nam pomogne. I tako smo lutali unaokolo, uglavnom svako za sebe, unoseći kamere u svaku odaju i u svaki hodnik do koga smo mogli da dospemo. Ono što smo mi videli i one su videle, a ono što su one videle prenošeno je na vremenski izdeljenoj frekvenciji na Zemlju, a sve zajedno nije bilo od neke pomoći.
     Prilično lako smo utvrdili na kom mestu je Triša Bover ušla u Fabriku... Pejter ga je otkrio, i sve nas je pozvao da vidimo, i mi smo se ćuteći sakupili da pogledamo ostatke jednog davno istrunulog ručka, skinute hula-hop čarape i zapise naškrabane po zidovima:

     OVDE BILA TRIŠA BOVER
     i
     NEKA MI BOG BUDE NA POMOĆI

     "Možda Bog hoće", rekla je Lervi malo posle, "inače ne vidim ko bi drugi mogao."
     "Mora biti da je ona ovde bila duže nego što sam ja mislio", reče Pejter. "U nekim od ovih odaja ima svakojakih otpadaka."
     "Kakvih otpadaka?"
     "Stara pokvarena hrana, uglavnom. Tamo dole prema pristanišnoj zoni, znaš gde su one svetiljke?" Znao sam, pa smo Žanina i ja otišli da pogledamo. Njena je ideja bila da pođe da mi pravi društvo, a ja tom idejom u početku nisam bio oduševljen. Ali valjda zbog temperature koja je iznosila 12 stepeni Celzijusa i činjenice da nigde nije bilo ničega nalik na krevet, njena zainteresovanost je opala, ili je možda bila suviše potištena i razočarana da bi njena ambicija da izgubi nevinost došla do izražaja. Bačenu hranu smo vrlo lako pronašli. Meni nije ličila na porcije koje smo dobijali na Kapiji. Izgleda da se nalazila u paketima; nekoliko ih je ostalo neotvoreno, tri oveća, veličine kriške hleba, bila su zavijena u nešto jasno crvene boje... pod rukom nalik na svilu. Dva manja, jedan zelen, jedan iste crvene boje kao oni drugi ali sa roze tačkicama. Otvorismo jedan za probu. Zaudarao je na pokvarenu ribu i očigledno više nije bio za jelo. Ali nekad je bio.
     Ostavio sam Žaninu na tom mestu i vratio se da nađem ostale. Otvorili su mali zeleni paket. Nije mirisao na pokvareno, ali je bio tvrd kao kamen. Pejter ga je omirisao, pa onda liznuo, pa onda odvalio mrvu udarivši ga o zid i sažvakao je pažljivo. "Nema nikakav ukus", objavio je, i onda nas je pogledao, uplašeno, a zatim se nasmejao. "Čekajte da padnem mrtav? Kad ga malo sažvaćete, smekša. Kao bajati krekeri, recimo."
     Lervi se namršti. "Ukoliko je to stvarno bila hrana..." stala je da razmisli. "Ukoliko je to stvarno bila hrana, i Triša je ostavila ovde, onda zašto ona nije ostala ovde? Odnosno zašto je nije pomenula?"
     "Bila je izbezumljena od straha", natuknuo sam.
     "Sigurno da je bila. Ali uspela je da snimi izveštaj. Nije ni rečju pomenula hranu. Stručnjaci sa Kapije su ovo proglasili za Fabriku hrane, je l' tako? A oni su to zaključili samo na osnovu jedne takve havarisane, pronađene u blizini Filisinog sveta."
     "Možda je prosto zaboravila."
     "Ne verujem da je zaboravila", reče Lervi polako, ali više o tome nije govorila. Nije ni imalo šta da se kaže. Tokom sledeća dva-tri dana nismo mnogo odlazili u solo-istraživanja.
     Dan 1311. Vera je ćuteći primila obaveštenje o paketima s hranom. Malo kasnije objavila je uputstvo da sadržina paketa treba da se podvrgne biološkoj i hemijskoj analizi. To smo mi već i sami učinili, a ukoliko je ona došla do nekih zaključaka, nije ih saopštila.
     Nismo ni mi, što se toga tiče. U prilikama kad smo svi bili budni i na okupu, najviše smo razgovarali o tome šta ćemo da radimo ako oni iz baze ne budu u stanju da smisle na koji način bismo pokrenuli Fabriku hrane. Vera je već iznela predlog da postavimo i ostalih pet bočnih nosača, sve ih odjedanput uključimo na maksimalnu jačinu da vidimo da li će Fabrika biti u stanju da nadjača šest potisnih raketa. Verini predlozi nisu bili naređenja, ali Lervi je izrazila mišljenje svih nas kad je kazala: "Ako ih uključimo na maksimalnu jačinu i oni ne budu uspeli, sledeći korak je da ih prebacimo na rad punim kapacitetom. I onda bi se oni mogli oštetiti. I mi bismo se mogli naći u škripcu."
     "Šta ćemo da radimo ako sa Zemlje poruče da je to naređenje?" upitao sam ja.
     Pejter upade u razgovor. "Cenjkaćemo se", reče on klimajući mudro glavom. "Ako hoće da se izložimo nekoj novoj opasnosti, onda neka nam za to posebno plate."
     "Hoćeš li ti da se cenjkaš, tata?"
     "Nego šta ću. I slušajte me. Pretpostavimo da ovo ne funkcioniše. Pretpostavimo da moramo da se vratimo. Znate šta ćemo onda da uradimo?" Opet zaklima glavom. "Nakrcaćemo u brod sve što možemo da ponesemo. Naći ćemo male spravice koje mogu da se izvade, znate? Možda ćemo proveriti da li rade. Natrpaćemo u taj brod sve što može da stane, a bacićemo sve bez čega možemo. Ostavićemo većinu bočnih nosača ovde a prikačićemo neke od velikih mašina sa spoljne strane, je li? Možda ćemo se vratiti, o Bože, ne znam tačno, sa jož dvadeset, trideset miliona dolara u artefaktima."
     "Kao što su, na primer, molitvene lepeze!" uzviknu Žanina, zapljeskavši rukama. Bilo ih je na gomile u onoj sobi u kojoj je Pejter pronašao hranu. Bilo je tamo i drugih stvari, nekakav ležaj od mrežastog metala, predmeti u obliku lala koji su izgledali kao svećnjaci po zidovima. Ali molitvenih lepeza, na stotine. Po mojoj brzoj proceni, po hiljadu dolara jedna, pa tamo je bilo samo u toj sobi molitvenih lepeza za pola miliona dolara, ustupljenih radnjama za prodaju retkosti u Čikagu, Rimu... ako doživimo da im ih ustupimo. Ne računajući sve ostale stvari koje su mi pale na pamet, a koje sam pobrojavao u glavi. I ne samo ja.
     "Molitvene lepeze su najmanje od onoga što vredi", reče Lervi zamišljeno. "Ali to nije u našem ugovoru, tata."
     "Ugovoru! Pa onda šta će da urade sa nama, da nas streljaju? Prevare? Pošto smo potrošili osam godina svog života? Ne. Daće nam premije."
     Što smo više o tome razmišljali, sve nam je bolje izgledalo. Ja sam otišao na spavanje razmišljajući koje bi se drangulije i šta-ti-ja-tamo-znam-šta što sam video moglo poneti kući, koje su među njima najvrednije, i prvi put otkako smo isprobali potisne rakete imao sam prijatne snove.
     Ja nekako sedoh uspravno i pogledah unaokolo. Nije mi govorila na uvo; to se čuo moj radio. Lervi je ležala budna pored mene, a Pejter se žurno stvorio pored nas iza nekog ćoška; isto se čulo i preko njihovih radija. Ja sam rekao, "Čujemo te, Žanina. Šta..."
     "Ćutite!" začuo se šapat, šištav kao da su joj usne bile priljubljene uz mikrofon. "Ne odgovarajte ništa, samo slušajte. Ovde ima nekoga."
     Mi se zagledasmo. Lervi prošaputa, "Gde si ti?"
     "Rekla sam da ćutite! Ja sam sasvim na drugom kraju pristanišne zone, je l' znate? Tamo gde smo našli hranu. Tražila sam šta bismo još mogli da ponesemo kući, kao što je tata rekao, samo... ovaj, ugledala sam nešto na podu. Nalik na jabuku, samo što nije bila jabuka... crvenkasto-mrko spolja, a zeleno unutra, i sa mirisom... ne znam sa kakvim mirisom. Kao jagoda. I nije uopšte bilo sto hiljada godina staro. Bilo je sveže. I začula sam... čekaj malo."
     Nismo se usudili da nešto kažemo, samo smo za trenutak slušali kako diše. Kad je ponovo progovorila njen šapat je bio prestrašen. "Dolazi ovamo. Sad je između mene i vas, ja sam u klopci. Ja... mislim da je to Hiči, i sad će da..."
     Glas joj se prekinuo. Čuli smo samo kako dahće; zatim, glasno: "Ne prilazi bliže!"
     Meni je ovo bilo dosta. "Hajdemo", rekao sam i iskočio u hodnik. Pejter i Lervi su me sledili u stopu dok smo žurno, u nekakvim skokovima, grabili kroz tunel plavih zidova. Kad smo stigli blizu dokova, zaustavili smo se, osvrćući se neodlučno.
     Pre nego što smo odlučili u kom pravcu da krenemo, začuo se ponovo Žaninin glas. Niti šapat niti užasnut krik. "On... on je stao kad sam mu kazala", rekla je s nevericom. "Mislim da nije Hiči. Meni izgleda sasvim kao obična osoba... pa, eto, malo zapušteno. On tu stoji i bulji u mene kao da njuši vazduh."
     "Žanina!" dreknuh ja u radio. "Mi smo sad u zoni dokova... kako ćemo dalje?"
     Pauza. Zatim, vrlo, vrlo čudno, nekakav zaprepašćeni kikot. "Produžite samo pravo", kazala je nesigurno. "Požurite. Vi... vi nećete verovati šta on u ovom trenutku radi!"









3.
     Putovanje do vasionske stanice izgledalo je Vonu duže nego obično, zato što ga je nešto mučilo. Nedostajalo mu je društvo mrtvaca. Još više mu je nedostajalo nešto što nikada nije imao. Žena. Predstava o zaljubljenom Vonu bila je za njega samo nešto što je postojalo u njegovoj mašti, ali on je to maštanje želeo da pretvori u stvarnost. Tome su doprinele brojne knjige; Romeo i Đulijeta, pa Ana Karenjina, pa stari romantični kineski klasici.
     Najzad je ovo maštanje prestalo kad je ugledao kako se približava vasionskoj stanici. Komandna tabla je zasvetlela dajući znak da počinje manevar pristajanja, linije na ekranu se izgubiše, a pojavi se naglo obris vasionske stanice. Samo obris nije bio isti kao obično. Ispod jednog kapka u doku video se nov brod, sa nekakvom čudnom neravnom strukturom privezanom uz bok brodskog trupa.
     Šta bi ovo moglo da znači? Nakon pristajanja, Von proturi glavu kroz izlazni poklopac i osmotri okolinu, njušeći vazduh i osluškujući.
     Posle nekog vremena, zaključio je da u blizini nema nikoga. Nije pokupio knjige i ostale svoje stvari sa broda. Odlučio je da bude u pripravnosti kako bi mogao što brže da pobegne ako zatreba, ali je rešio da i izvidi. Jednom prilikom, davno, bila je jedna osoba na stanici, i on misli da je bila ženskog pola. Mali Džim mu je onda pomogao da utvrdi o kakvoj je odeći reč. Možda bi sada trebalo da zapita Malog Džima za savet? Žvaćući neku voćku i pridržavajući se ovlaš za ogradu on krenu ka sanjaonici gde se okružen spravama za čitanje nalazio ležaj za uživanje.
     I zastade.
     Je li to bio neki zvuk? Smeh, ili krik, izdaleka?
     On baci bobičavu voćku i za trenutak je stajao tako, dok su mu sva čula bila krajnje napeta. Zvuk se nije ponovio. Ali bilo je tu nešto... neki miris, vrlo slab, veoma prijatan, veoma čudan. Dosta sličan mirisu onog odevnog predmeta koji je bio pronašao i nosio sa sobom mnogo dana, sve dok se i poslednji trag mirisa nije izgubio, a onda ga je vratio na mesto na kome ga je našao.
     Da li se to ta osoba vratila?
     Von je počeo da drhti. Osoba! Prošlo je bilo dvanaest godina otkako je pomirisao ili dodirnuo neku osobu! A i onda samo svoje roditelje. Ali može biti da to nije osoba, možda je nešto drugo. Uputio se prema doku gde je bila ta druga osoba, lukavo izbegavajući glavne hodnike, žureći užim, manje direktnim putem kojim, kako je smatrao, neko ko je ovde stranac neće ići. Von je poznavao svaku stopu stanice, bar onaj njen deo gde je bilo moguće kretati se tako da se ne stigne do slepih zabravljenih zidova koje nije znao kako da otvori. Stigao je za samo nekoliko minuta na mesto na kome je prethodno brižljivo rasporedio otpatke koje je bio ostavio onaj posetilac.
     Sve je bilo tu. Ali ne onako, to je uočio, kako je on ostavio. Neke stvari su podizane pa onda ispuštene.
     Von je znao da to nije on učinio. Pored poštovanja pravila koje je sam sebi nametnuo, da stanicu ostavlja uvek tačno u onakvom stanju u kakvom je zatekao, kako niko nikada ne bi znao da je on tu dolazio, ovoga puta se posebno trudio da otpatke sredi tačno onako kako su bili ostavljeni. Znači na stanici ima još nekoga.
     A on je dosta daleko od svog broda.
     Brzo ali oprezno, vratio se u zonu dokova s one druge strane, zastajući na svakom mestu gde su se hodnici ukrštali da bi osmotrio, omirisao i oslušnuo. Stigao je do broda ali je kod ulaznog kapka zastao kolebajući se, neodlučno. Da beži ili da pretraži?
     Međutim, miris je sada bio jači i neodoljiv.
     Korak po korak on se odvažio da krene jednim dugačkim, slepim hodnikom, spreman da se u svakom času povuče.
     Glas! Šaputanje, jedva čujno. Ali šaputanje. Zavirio je iza jednog ulaznog otvora, a srce mu je zalupalo. Osoba! Pribijena uza zid, držeći metalnu spravu na usnama, ukočeno zureći u njega s užasom. Osoba se razvika na njega: "Nemoj slučajno da prilaziš bliže!" Ali on to nije mogao sve i da je hteo; potpuno se bio ukočio. Ovo nije samo osoba. Ovo je ženska osoba! Dijagnostički znaci bili su jasni, onakvi kako mu ih je Mali Džim objasnio: dva ispupčenja na grudima, ispupčenja oko kukova a suženje oko struka, glatko čelo bez izbočenja nad očnim jabučicama... da, žensko! I mlado. I obučeno tako da su joj gole noge i, oh, gole ruke; glatka kosa svezana u veliki rep, velike oči koje su ga razrogačeno gledale.
     Von je reagovao onako kako je bio naučio da treba. Lagano je kleknuo, razgrnuo odeću i drhtao od uzbuđenja usled ovakvog nadražaja.
     Gotovo nije ni čuo glasove troje ljudi koji su dotrčali. Tek kad je bio gotov ustao je, doveo u red odeću i učtivo se na njih nasmešio dok su se oni okupili oko mlade ženske osobe, razgovarajući između sebe uzbuđeno i gotovo histerično. "Zdravo", rekao je. "Ja sam Von." Pošto nisu reagovali, on je pozdrav ponovio na španskom i na kantonskom narečju, i izređao bi i ostale jezike koje je znao da ona druga ženska osoba nije istupila i kazala:
     "Zdravo, Vone. Ja sam Dorema Herter-Hol... zovu me Lervi. Radujemo se što te vidimo."
     Tokom svih petnaest godina Vonovog života nikada nije bilo dvanaest toliko uzbudljivih časova, toliko zastrašujućih i toliko neviđeno ushićujućih kao što su bili ovi. Toliko pitanja! Toliko stvari da se ispriča i čuje. Toliko ustreptalog zadovoljstva što može da dodirne ove ljude, i da ih omiriše i da oseti njihovo prisustvo... Oni su znali tako neverovatno malo, i tako zaprepašćujuće mnogo... nisu znali kako da uzmu hranu iz pregrada, nisu upotrebili nikad kauč za sanjanje, nikad nisu videli nekog starca ili razgovarali sa nekim mrtvacem. Međutim, znali su za vasionske brodove i velike gradove, šetnje pod otvorenim nebom ("nebo?" trebalo mu je dugo da shvati o čemu govore) i kako se Vodi Ljubav. Video je da je mlađa ženska osoba bila voljna da mu to bolje pokaže, ali starija nije želela da ova to učini; kako je to čudno. Izgleda da starija muška osoba nije ni s kim vodila ljubav; to je bilo još čudnije. Međutim, sve je to zajedno bilo čudno, i on je premirao od ushićenja i užasa pred tolikim čudnim stvarima. Pošto su dugo pričali, i on im pokazao neke od majstorija na vasionskoj stanici a oni njemu zauzvrat neke od čudesnih stvari na svom brodu (neku stvar nalik na mrtvaca, koja međutim nikad nije bila živa; fotografije ljudi sa Zemlje; WC)... posle svih tih čudesnih stvari, ona osoba po imenu Lervi izdala je naređenje da svi odu na spavanje. On se odmah uputio prema kauču za sanjanje, ali ona mu je ponudila da ostane s njima a on nije mogao da odbije; mada se stalno budio iz sna, dršćući i njušeći unaokolo i gledajući unezvereno u bledo-plavu svetlost.
     Toliko uzbuđenja mu je naškodilo. Kad su se oni svi već probudili, on se i dalje tresao, i bio tako izlomljen kao da uopšte nije spavao. Ne mari. Pitanja i preklapanja su odmah otpočela ponovo:
     "A ko su mrtvaci?"
     "Ne znam. Hajde da ih pitamo. Možda... ponekad oni sebe nazivaju 'svemirskim istraživačima'. Dolaze sa nekakvog mesta koje se zove Kapija."
     "A ovo mesto gde se sada nalazimo, da li je to artefakt Hičija?"
     "Hičija?" On se zamislio; ovu reč je već čuo, odavno, ali nije znao šta znači. "Mislite staraca?"
     "Kako ti starci izgledaju?" On nije umeo da ih opiše rečima, pa su mu opet dali blok za skiciranje a on je pokušao da nacrta velike klimave čeljusti, zapuštene brade, i kako bi koji crtež završio oni bi ga dograbili i odnosili do sprave koju su zvali "Vera".
     "Ova sprava liči na mrtvace", izjavio je, a oni se opet stuštiše sa pitanjima:
     "Hoćeš da kažeš da su mrtvaci kompjuteri?"
     "Šta je to 'kompjuter'?"
     Onda bi neko vreme pitanja bila upravljena u njihovom smeru i oni su mu objašnjavali šta znači "kompjuter", i predsednički izbori, i groznica na svakih 130 dana. Sve to vreme tumarali su po brodu, a on je objašnjavao ono što je o njemu znao. Von se mnogo umorio. On jedva da je poznavao osećaj umora, jer u svom vanvremenskom životu kad mu se spavalo on je spavao i nije ustajao dok se ne ispava. I taj osećaj mu se nije dopadao, kao ni izgrebano grlo, ili glavobolja koju je takođe osećao. Ali bio je suviše uzbuđen da bi mogao da prekine, naročito kad su mu ispričali o onoj ženskoj osobi po imenu Triša Bover. "Ona je bila ovde? Ovde na svemirskoj stanici? I nije ostala?"
     "Ne, Vone. Nije znala da ćeš ti da dođeš. Mislila je da će umreti ako ostane." Kako je to strašna šteta. Mada je njemu, izračunao je Von, bilo samo deset godina kad je ona došla, mogao je da joj pravi društvo. I ona njemu. On bi je hranio i brinuo se za nju i odveo bi je da vidi starce i mrtvace, i osećao bi se tako srećan.
     "Pa, kuda je onda ona otišla?" upitao je.
     Iz nekog razloga, ovo pitanje je njima bilo neprijatno. Zgledali su se. Malo posle Lervi je kazala; "Ukrcala se na brod, Vone."
     "I vratila na Zemlju?"
     "Ne. Još nije. To je veoma dugačko putovanje za brod kakav je bio njen. Duže nego što bi bila u stanju da preživi."
     Mlađi čovek Pol, onaj koji je bio Lervin partner u seksu, nastavio je. "Ona je još na putu, Vone. Mi ne znamo tačno gde je. Čak nismo sigurni ni da je živa. Ona se zamrzla."
     "Znači da je mrtva?"
     "Ovaj... verovatno nije živa. Ali ukoliko je pronađu, možda mogu da je vrate u život. Ona se nalazi u komori za zamrzavanje na svom brodu, na minus četrdeset stepeni. Telo joj za izvesno vreme neće istrunuti, verujem. I ona je verovala. U svakom slučaju, ona je smatrala da tako ima najviše šansi."
     "Ja sam joj mogao pružiti bolje šanse", reče Von snuždeno. A onda se razvedrio. Tu je bila ona druga ženska, Žanina, koja nije bila zamrznuta. Želeći da je impresionira, kazao je: "To je boga mu broj."
     "Kako? Kakav broj?"
     "Boga mu broj, Žanina. Mali Džim ih pominje. Kad kažeš 'minus četrdeset' ne moraš da kažeš da li Celzijusa ili Farenhajta, jer su oni isti". Zacerekao se na svoj vic.
     Oni se ponovo zgledaše. Von je shvatio da nešto nije u redu, ali on se iz sekunde u sekundu osećao sve čudnije, smušenije, umornije. Mislio je da oni možda nisu razumeli vic, pa je rekao: "Hajde da pitamo Malog Džima. Tu je on odmah kad se pođe ovim hodnikom, tamo gde se nalazi kauč za sanjanje."
     "Tu je? Kako to?" raspitivao se stariji čovek, Pejter.
     Von nije odgovorio; nije se osećao dovoljno dobro da bi bio siguran šta govori a, pored toga, bilo je lakše da im pokaže. Naglo se odvojio od njih i uputio ka sanjaonici. Dok su oni stigli za njim već je bio uključio spravu i pozvao broj sto dvanaest. "Mali Džime?" probao je; a onda, preko ramena: "Ponekad neće da govori. Molim vas, imajte strpljenja." Ali ovog puta imao je sreće, i mrtvačev glas se vrlo brzo odazvao.
     "Von? Jesi li to ti?"
     "Naravno da sam ja, Mali Džime. Hteo bih da mi pričaš o boga mu brojevima."
     "Dobro, Vone. 'Boga mu brojevi' su brojevi koji predstavljaju više od jedne veličine, pa kad primetiš tu koincidenciju ti kažeš, 'Boga mu'. Neki boga mu brojevi su trivijalni. Neki su može biti od transcendentalnog značaja. Neki religiozni ljudi smatraju da su boga mu brojevi dokaz o postojanju Boga. A to da li Bog postoji ili ne, to mogu samo u širokim potezima da opišem i..."
     "Nemoj, Mali Džime. Molim te pričaj samo o boga mu brojevima."
     "Dobro, Vone. Sad ću ti nabrojati nekoliko najprostijih boga mu brojeva. Nula zarez pet stepeni. Minus četrdeset stepeni. Sto trideset sedam. Dve hiljade dvadeset pet. Deset na trideset deveti. Napiši po jedan pasus o svakome od njih, navodeći karakteristike koje ih čine boga mu brojevima i..."
     "Prestani, prestani", skičao je Von, a glas mu je bio još viši zato što ga je u grlu tako peklo. "Ovo nije čas u razredu."
     "A-ha," reče mrtvac tužno, "u redu. Nula zarez pet stepeni je ugaoni prečnik kako Sunca tako i Meseca viđenih sa Zemlje. Boga mu! Kako je čudno što su isti, ali i korisno, zato što delom zbog ove koincidencije na Zemlji postoje pomračenja Sunca i Meseca. Minus četrdeset stepeni je temperatura koja je ista na Celzijusovoj i Farenhajtovoj skali. Boga mu. Dve hiljade dvadeset pet je zbir kubova celih brojeva, jedan na kub plus dva na kub plus tri na kub i tako dalje do devet na kub, kad se sve sabere. A to je i zbir tih brojeva dignut na kvadrat. Boga mu. Deset na trideset deveti... toliko je gravitaciona sila slabija od elektromagnetne. A toliko iznosi i starost vaseljene izražena kao vandimenzionalni broj. To je i kvadratni koren broja čestica vidljivog svemira, to jest, onog dela svemira u odnosu na Zemlju u kome je Hablova konstanta manja od nula koma pet. Takođe... nema veze, ali boga mu! Boga mu, boga mu, boga mu. Na ovim b.m. brojevima P.A.M. Dira je konstruisao svoju Hipotezu o velikim brojevima, na osnovu koje je zaključio da sila teže mora da slabi sa povećanjem starosti vaseljene. Eto, to ti je boga mu broj!"
     "Izostavio si sto trideset i sedam", optužio ga je dečak.
     Mrtvac se zacerekao. "A, dobar si ti, Vone. Hteo sam da vidim da li slušaš šta govorim. Sto trideset sedam je Edingtonova strukturna konstanta, naravno, koja se stalno pojavljuje u nuklearnoj fizici. Ali ne samo to. Pretpostavimo da uzmeš njegovu inverziju, to jest, jedan kroz sto trideset sedam, i to iskažeš kao decimalni broj. Prve tri cifre su nula nula sedam broj Džemsa Bonda kojim se on identifikuje kao ubica. To ti je ta smrtonosnost vaseljene! Prvih osam cifara su Klarkov Palindrom, nula zarez nula sedam dva devet devet dva sedam nula. To je ta simetrija. Smrtonosna i dvosmerna, to je ta strukturna konstanta! Ili", razmišljao je, "možda bi trebalo da kažem, to je ta inverzija. Što bi podrazumevalo da je sama vaseljena inverzija toga? Naime, i dobra i nepravična? Pomozi mi, Vone. Nisam siguran kako da protumačim ovaj simbol."
     "O, dosta, dosta", rekao je Von ljutito. "Prestani i odlazi". Bio je razdražljiv i loman, bolesniji nego što je ikada bio, čak više nego kad su mu mrtvaci davali injekcije. "Tako on priča u nedogled", izvinjavao se on ostalima. "Zato s njim obično i ne razgovaram odavde."
     "On ne izgleda dobro", rekla je Lervi zabrinuto svome mužu, a onda se obratila Vonu. "Da li se ti dobro osećaš?" On zavrte glavom, jer nije znao šta da odgovori.
     Pol je rekao, "Treba da legneš. Ali... šta si hteo da kažeš onim 'odavde'. Gde je, ovaj, Mali Džim?"
     "O, on je na glavnoj stanici", rekao je Von slabim glasom, kijajući.
     "Hoćeš da kažeš..." Pol jedva proguta pljuvačku. "Ali ti si rekao da se donde putuje brodom četrdeset pet dana. To mora da je vrlo daleko."
     Onaj stari, Pejter, povika: "Radio-veza? Da li ti s njima razgovaraš preko radio-veze? Radio-veze brže od svetlosti?"
     Von sleže ramenima. Pol je bio u pravu; njemu je bio potreban odmor, a tu je bio kauč, na kome se on uvek dobro osećao i na kome se lepo odmarao.
     "Reci mi, dečko!" povika stari. "Ako ti imaš ispravan FTL1 ----------
     1 FTL je skraćenica načinjena od engleskih reči faster-than- light, tj., brži od svetlosti (Prim. prev.) radio... Premija..."
     "Vrlo sam umoran", reče Von promuklo. "Moram da odspavam." Osećao je kako pada. Izmakao je njihovim rukama, pao između njih i sručio se na kauč, uronivši u okrepljujući ležaj, koji se nad njim sklopio.









4.
     Esi i ja smo se upravo skijali na vodi po Tapanskom moru kad je moj radio prijemnik okačen oko vrata zazvrjao da bi me obavestio da se u Fabrici hrane pojavilo neko strano lice. Naredih da se čamac smesta okrene i odveze nas natrag do podužeg privatnog priobalnog pojasa koji je bio u vlasništvu firme Robin Brodhed, a.d., pre nego što sam rekao Esi šta je posredi. "Dečak, Robine?" vikala je ona da nadjača buku motora na hidrogenski pogon i huk vetra. "Otkuda, do đavola, stiže dečak na Fabriku hrane?"
     "To ćemo morati da ispitamo", uzvratio sam ja derući se. Čamac nas je spretno izvukao do plićaka i sačekao da iskočimo i potrčimo preko travnjaka. Kad je ocenio da smo se dovoljno udaljili, odzvrjao je obalom da se ukotvi.
     Onako mokri, nas dvoje odjurismo pravo u kompjutersku sobu. Već su počele da stižu video-slike, a na holografu se pojavi mršav, usukan mladić odeven u nekakv otvoren kilt i prljavu tuniku. Izgled mu nije bio ni najmanje preteći, ali je bilo jasno kao dan da nije imao pravo da se tamo nalazi. "Ton", naredio sam, i iz usana koje su se pokretale, začuo se glas... koji je saopštavao neobičnim, piskavim, visokim tonom, ali na engleskom koji se sasvim dobro razumeo:
     "... sa glavne stanice, da. Donde je oko sedam sedam-dana- nedelja, hoću da kažem. Ja često dolazim ovamo."
     "Za ime božje, kako?"Nisam mogao da vidim ko to govori, ali bio je muškarac i govorio je bez akcenta: Pol Hol.
     "Brodom. Nego kako. Zar nemate i vi svemirski brod? Mrtvaci uvek govore samo o putovanju svemirskim brodovima, ja nikakav drugi način ne znam."
     "Neverovatno", reče Esi iza mene. Ne skidajući pogled sa holografa otišla je po moj ogrtač od frotira i prebacila mi ga preko leđa, kao i sebi. "Šta misliš šta je 'glavna svemirska stanica'?"
     "Znaš kako bih voleo da znam. Harijeta?"
     Glasovi koji su dolazili iz aparata utišaše se i začu se glas moje sekretarice; "Izvolite, gospodine Brodhed?"
     "Kad je on tamo stigao?"
     "Pre otprilike sedamnaest zarez četiri minuta, gospodine Brodhed. Plus vreme potrebno za prenos sa Fabrike hrane, razume se. Otkrila ga je Žanina Herter. Izgleda da ona nije sa sobom imala kameru, pa smo čuli samo glas dok nisu stigli i ostali iz njene grupe." Čim je ona prestala da govori začuo se ponovo glas lica iz aparata; Harijeta je vrlo dobar program, jedan od najboljih Esinih programa.
     "... žao mi je što sam se nedolično ponašao", govorio je dečak. Pauza. Zatim, stari Pejter Herter:
     "Ma ostavi to ako boga znaš. Ima li još ljudi na toj glavnoj svemirskoj stanici?"
     Dečak napući usta. "To", rekao je filozofski, "bi zavisilo, zar ne, od toga kako se definiše 'osoba'? U smislu živog bića naše vrste, nema. Najpribližniji su mrtvaci."
     Ženski glas... Dorema Herter-Hol. "Jesi li gladan? Da li ti nešto treba?"
     "Ne, zašto?"
     "Harijeta? Šta mu znači to da se ponašao nedolično?" upitao sam ja.
     Herijetin glas je oklevao. "Hm, uh, doživeo je orgazam, gospodine Brodhed. Baš pred Žaninom Herter."
     Nisam mogao da se uzdržim, prsnuo sam u smeh. "Esi", rekao sam svojoj ženi, "mislim da si je programirala tako da bude suviše uglađena." Samo, nisam se ja tome smejao, već čistoj neumesnosti svega ovoga. Sve sam mogao da pomislim... sve: Hiči, svemirski gusar, Marsovci... bilo šta, samo ne neki uspaljeni tinejdžer.
     Iza mene se začulo grebanje čvrstim šapama i nešto mi je skočilo na ramena. "Silazi, Bekrijo", rekoh strogo.
     Esi je kazala, "Pusti da te malo pomazi oko vrata. Otići će on sam."
     "Nema baš prefinjeno ponašanje", zarežao sam. "Zar ne možemo da ga se otresemo?"
     "Na, na, galubka", rekla je ona umirujuće, gladeći me po glavi. "Treba ti doktor, zar ne? Bekrijo, dođi sa mnom." Poljubila me je i izašla iz sobe, ostavljajući me da razmišljam o toj stvari koja je, na moje prilično iznenađenje, izazvala u meni neko neprijatno osećanje uzbuđenosti. Videti Hičija! U redu, nismo ga videli... ali šta da jesmo?
     Kada su prvi istraživači na Veneri otkrili tragove Hičija, prazne plavičaste zažarene tunele, pećine u obliku vretena, to je bio šok. Pa nekoliko artefakta... drugi šok... kako ono beše? Smotuljci od metala koje je neko prozvao "molitvenim lepezama" (samo da li su se Hičiji molili, i ako jesu kome?). Pa onda zažarene male perlice nazvane "vatreni biseri", samo što nisu bili biseri, i nisu bili vreli. Zatim je neko pronašao asteroid Kapiju, a najveći šok je bio kad je na njemu pronađeno par stotina vasionskih brodova u ispravnom stanju. Samo niste mogli birati destinaciju. Mogli ste da uđete i da krenete... i to je bilo sve... a ono što biste tamo negde našli bio je šok, za šokom, za šokom, za šokom.
     Ja to znam. Ja sam doživljavao te šokove, na moje tri glupave misije... ne. Na dve glupave misije. A onda jedna strašno neglupava misija. Ona me je učinila bogatim i oduzela mi nekoga koga sam voleo, a ni u jednoj od ove dve stvari nema ničeg glupavog, zar ne?
     I otada je problem Hičija, koji su bili mrtvi već pola miliona godina, bez ijedne napisane reči koja bi ukazala na to šta su hteli, privlačio pažnju ljudi u svim delovima sveta. Sve sama pitanja, odgovora malo. Nismo čak znali ni kako su oni sebe nazivali... sigurno ne "Hičiji", jer to ime su im nadenuli svemirski istraživači. Nismo imali pojma kako su ta daleka božanska stvorenja sebe nazivala. Ali isto tako nismo znali ni kako Bog Sebe naziva. Jehova, Jupiter, Val, Alah... sva su ta imena izmislili ljudi. Ko zna pod kojim imenom su Njega znali Njegovi drugari?
     Pokušao sam da predstavim sebi kako bih se osećao da je stranac na Fabrici hrane, u stvari, bio Hiči kad začuh kako je neko pustio vodu u toaletu i Esi se odatle pojavi a Bekrija se stušti ka WC šolji. Kad ste obuhvaćeni medicinskim kompletom mogu da vam se dogode razne nezgodne stvari, a pokretna jedinica za uzimanje bio-testova je jedna od njih.
     "Trošiš mi uludo moj program", izgrdila me je Esi, i tada sam shvatio da je Herijeta strpljivo sedela u aparatu, čekajući da joj naredim da nastavi da me izveštava o ostalim stvarima koje su me zanimale. Celokupan izveštaj sa Fabrike hrane snimljen je na trake i u svakom slučaju uskladišten u memoriju, pa je Esi otišla u svoju kancelariju da se pozabavi poslovima, a ja sam rekao Harijeti da uključi kuvaricu da skuva ručak, i posle toga je pozvao da obavi svoje sekretarske dužnosti.
     "Imate zakazano svedočenje pred Budžetskim odborom Senata za sutra ujutro, gospodine Brodhed."
     "Znam to. Ići ću."
     "Vaš sledeći kompletan pregled treba da se obavi krajem ove nedelje. Da li da potvrdim da ćete doći u zakazano vreme?"
     Tako vam je to kad imate medicinski komplet, ali i Esi insistira... ona je od mene mlađa dvadeset godina, i podseća me na to. "U redu, hajde da to završimo."
     "Vas je tužio sudu neki Hanson Bover, pa Morton želi o tome sa vama da razgovara. Skupni izveštaj za ovaj kvartal je stigao i nalazi se u fascikli na vašem pisaćem stolu... samo nedostaje izveštaj o akcijama rudnika hrane, koji će biti završen tek sutra ujutro. Ima i veći broj manje važnih poruka... za koje sam se ja uglavnom već pobrinula... pa možete da ih pogledate kad budete hteli."
     "Hvala. To je za sada sve."
     Nije bilo potrebno da pregledam skupni izveštaj... već sam prilično dobro znao šta u njemu ima. Investicije u nekretnine pokazale su se dobro; ono malo što sam bio uložio u uzgajanje marikultura obećavalo je da će doneti rekordne profite ove godine. Sve je išlo sasvim solidno, osim rudnika hrane. Poslednja groznica na svakih 130 dana donela nam je izdatke. Nisam mogao da krivim one ljude tamo, oni ništa više od mene nisu bili odgovorni za ono što se desilo kad je groznica nastupila. Ali su nekako dopustili da naše termičke bušilice izmaknu kontroli, pa je sada ispod zemlje bilo u plamenu pet hiljada akara našeg uljnog škriljca. Nikakvo čudo onda što njihov izveštaj za ovaj kvartal kasni.
     Međutim, to je bila samo neprijatnost. Nikakva propast. Moji su poslovi bili suviše raznovrsni da bi me neuspeh u bilo kom pojedinom sektoru mogao da upropasti. Ne bih ni učestvovao u rudnicima hrane da me Morton nije posavetovao; olakšice za eksploataciju bile su stvarno povoljne, u smislu poreskih obaveza. (Ali, prodao sam najveći deo akcija za uzgajalište riba da bih ovo kupio). Onda je Morton video da mi treba još nešto da bih se zaštitio od poreza, pa smo tako osnovali Brodhedov Institut za ekstrasolarna istraživanja. Institutu pripada sav moj zajmeni kapital, ali ja donosim odluke pri glasanju i ja odlučujem onako kako želim. Ja sam odlučio da postanemo suvlasnici sa Korporacijom Kapija koja finansira slanje vasionskih sondi na četiri detektovana ali, dosad, neposećena punkta sagrađena od Hiči-metala unutar ili u blizini sunčevog sistema, od kojih je jedan bio Fabrika hrane. Čim su sonde dotakle tlo isposlovali smo osnivanje posebne kompanije za njenu eksploataciju... i sad je to počelo da biva zaista zanimljivo.
     "Harijeta? Uključi ponovo direktan prenos sa Fabrike hrane", rekao sam. Hologram se odmah pojavio, dečak je, sav uzbuđen, i dalje govorio onim svojim piskavim, skičavim glasom. Pokušao sam da uhvatim o čemu govori, nešto o nekom mrtvacu (samo što on nije bio muškarac, jer se zvao Henrijeta) koji sa njim razgovara (znači nije mrtav?) o nekoj misiji na Kapiji u kojoj je ona bila (kada? Zašto ja nisam za nju čuo?). Sve ovo je bilo zbunjujuće, pa se ja dosetih šta treba da radim. "Alberta Ajnštajna, molim", rekao sam, i na hologramu se ukaza drago starački izborano lice koje je gledalo pravo u mene.
     "Izvoli, Robine" reče moj program iz prirodnih nauka, pružajući se da uzme svoju lulu i duvan, što gotovo uvek radi kad razgovaramo.
     "Potrebne su mi tvoje najbolje moguće procene u vezi sa Fabrikom hrane i dečakom koji se tamo pojavio."
     "Dabome, Robine", rekao je on, nabijajući duvan palcem. "Dečak se zove Von. Čini se da je između četrnaest i devetnaest godina, biće da je bliži početku ovog raspona, i koliko ja mogu da procenim on je u genetskom smislu pravo ljudsko biće."
     "Odakle dolazi?"
     "A, to je već spekulativno, Robine. On priča o nekoj 'glavnoj svemirskoj stanici', što je verovatno neki drugi artefakt Hičija nalik na Kapiju, Kapiju Dva i na samu Fabriku hrane, ali nema nikakve očevidne funkcionalne zavisnosti. Izgleda da tamo nema nijednog drugog ljudskog bića. On govori o 'mrtvacima', koji su izgleda kompjuterski programi ovakvi kao ja, mada nije jasno da li su, u stvari, sasvim drukčijeg porekla. On takođe pominje živa stvorenja koja naziva "starcima" ili "žabljoustima". Sa njima ima malo kontakta, u stvari, izbegava ih i nije jasno odakle su."
     Ja duboko udahnuh vazduh. "Hičiji?"
     "Ne znam, Robine. Ne mogu čak ni da nagađam. Prema Okamovom principu moglo bi se pretpostavljati da živa ne-ljudska bića koja nastanjuju artefakt Hičija mogu biti i sami Hičiji... ali direktnog dokaza nema. Mi nemamo pojma kako Hičiji izgledaju, znaš."
     Znao sam naravno. Umirujuća je bila pomisao da bismo uskoro mogli to da utvrdimo.
     "Ima li još nešto? Možeš li da mi kažeš kako idu pokušaji oko prenošenja fabrike ovamo?"
     "Dabome, Robine", rekao je on, paleći lulu šibicom. "Samo bojim se da ovde nema povoljnih vesti. Taj objekat je izgleda programiran na jedan određeni kurs i pod potpunom je kontrolom. Na sve što mu uradimo on dejstvuje i suprotstavlja se."
     Krenuli smo od ovih alternativa: ili ostaviti Fabriku hrane u Ortovoj maglini i pokušati nekako da na Zemlju otpremimo hranu, ili dovući i samu napravu. Sada se činilo da nemamo izbora. "Ima li... misliš li da je ona pod kontrolom Hičija?"
     "Nema načina zasada da budemo u to sigurni. Ukratko, ja bih rekao da nije. Čini se kao automatsko reagovanje. Međutim", rekao je, odbijajući dimove iz lule, "ima i nešto ohrabrujuće. Mogu li da ti pokažem nekoliko slika sa fabrike?"
     "Da, molim te", rekoh ja, ali on nije ni sačekao odgovor; Albert je učtiv, ali takođe i vispren program. On je iščezao i ja sam sad posmatrao scenu sa onim dečakom, Vonom, koji je pokazivao Peteru Herteru kako da otvori nešto nalik na poklopac u zidu jednog hodnika. Iz njega je on vadio mekane mlohave pakete nečega zavijenog u jasno crvene omote.
     "Naše pretpostavke u vezi sa prirodom ovog artefakta čini se da su dokazane, Robine. Ovi paketi su za jelo i, kako Von kaže, oni se stalno popunjavaju. On ih gotovo celog svog života jede i, kao što vidiš, izgleda da je u odličnom zdravlju, u glavnim crtama. Bojim se da ga upravo sada hvata nazeb."
     Ja bacih pogled na sat iza njega... on se uvek stara da zbog mene sat bude tačan. "To je onda sve za sada. Odmah me obavesti ako se pojavi nešto što ne bi bilo u skladu sa tvojim zaključcima."
     "Dabome, Robine", reče on i nestade.
     Spremao sam se da ustanem. Razgovor o hrani podsetio me je da bi otprilike sada trebalo da je gotov ručak, a ja ne samo da sam bio gladan, već sam imao planove i šta ću da radim posle ručka. Opasah ogrtač... a onda se setih poruke u vezi sa sudskim sporom. Sudski sporovi su sasvim obična stvar u životu bogatih ljudi, ali ako Morton želi nešto da mi kaže onda je verovatno bolje da ga saslušam.
     On se odmah pojavio, za pisaćim stolom, nagnut napred s ozbiljnim izrazom lica. "Nas su tužili sudu, Robine", kazao je. "Korporaciju za eksploataciju Fabrike hrane, Korp. Kapija, pa onda Pola Hola, Doremu Herter-Hol i Petera Hertera, kako lično tako i u svojstvu staratelja suoptužene Žanine Herter. Plus Fondaciju i vas lično."
     "Izgleda da imam veliko društvo, bar to. Treba li da se zabrinem."
     Pauza. Ozbiljnim tonom: "Smatram da biste mogli, malo. Parnicu vodi Hanson Bover. Trišin suprug, ili udovac, zavisno od toga kako se posmatra." Morton je nešto žmirkao. To je bila neka greška kod ovog programa, i Esi stalno priča da će je otkloniti... ali ona nije uticala na njegove jurističke sposobnosti a meni se to nekako i dopadalo. "On je uspeo da ga oglase za čuvara Trišine zaostavštine, i na osnovu toga što je ona prva sletela na Fabriku hrane on traži puni udeo u svemu što se iz toga bude ostvarilo, kao da je misija obavljena do kraja."
     To baš nije bilo smešno. Čak i ako ne uspemo da pomerimo onu prokletu stvar, sa novim razvojem događaja ta premija bi mogla da iznosi zaista mnogo. "Kako on to može da uradi? Ona je potpisala standardni ugovor, je l' tako? Znači treba samo da se pozovemo na taj ugovor. Ona se nije vratila, pa prema tome ne dobija svoj udeo."
     "Tako ćemo i da kažemo ako završimo na sudu, da, Robine. Međutim postoje dva-tri prilično sumnjiva presedana. Možda čak ne ni sumnjiva... njen advokat smatra da su sasvim dobri, mada su nešto zastareli. Najvažniji je slučaj nekog momka koji je potpisao ugovor na pedeset hiljada dolara za prelazak Nijagarinih vodopada preko razapete žice. Ne održi li predstavu, ne dobije pare. On je pao sa žice na polovini puta. Sudovi su smatrali da je on održao predstavu, pa je moralo da mu bude isplaćeno."
     "Pa to je ludost, Mortone!"
     "Takvo je pravo zasnovano na presedanima, Robine. Ali ja sam rekao da treba samo malo da brinete. Ja mislim da mi verovatno nemamo šta da brinemo, samo nisam siguran da nemamo šta da brinemo. Moramo da potvrdimo prisustvo u sudu u roku od dva dana. Posle ćemo da vidimo šta će dalje biti."
     "U redu. Odžmirkaj sada, Mortone", kazao sam i ustao, jer sad sam već bio apsolutno siguran da je vreme za ručak. U stvari, Esi se upravo pojavila na vratima, i, na moje razočarenje, bila je potpuno obučena.
     Esi je vrlo lepa žena, i jedan od razloga što sam bio srećan što sam njome oženjen već pet godina bio je u tome što mi se svake naredne godine činila još lepšom nego prethodne. Ona mi obavi ruku oko vrata dok smo išli ka terasi, okrenu se i pogleda me u oči. "Šta se desilo, Robine?" upitala je.
     "Ništa se nije desilo, draga S. Ja", kazao sam. "Samo što sam ja imao u planu da te pozovem da se posle ručka zajedno tuširamo."
     "Ti si matori raskalašni jarac, starče", rekla je ona strogo. "Šta smeta ako se tuširamo kad se smrkne, onda kad ćemo i inače prirodno i neizbežno da idemo na spavanje?"
     "Do večeri moram već da budem u Vašingtonu. A sutra ti ideš u Tuson na onu tvoju konferenciju, a onda ovog vikenda ja idem na lekarsku kontrolu. Ali, svejedno."
     Ona je sela za sto. "Baš ne umeš da lažeš", primetila je. "Brže jedi, stari. Tuširanja ionako nikad nije dosta, na kraju krajeva."
     "Znaš li, Esi, da si ti zdravo, čulno stvorenje? To je jedna od tvojih najboljih osobina."
     Tromesečni izveštaj o mojim deonicama u rudnicima hrane bio je pre doručka u fascikli na stolu, u mom vašingtonskom apartmanu. Bio je gori nego što sam očekivao; najmanje dva miliona dolara izgorelo je pod brdima Vajominga, a još oko pedeset hiljada vatra će proždirati svakog dana dok je sasvim ne ugase. Ako je ikada ugase. To nije značilo da sam ja u škripcu, ali je moglo da znači da izvesni krediti do kojih sam lako dolazio više neće moći lako da se dobiju. I ne samo da sam ja to znao, nego dok sam stigao do dvorane za saslušavanje u Senatu, izgleda da je znao i ceo Vašington. Svoju izjavu sam dao brzo, u istoj formi kao kad sam ranije davao izjave, i kad sam završio senator Pregler objavi da je saslušanje završeno i povede me u restoran na ručak. "Ne mogu da vas razumem, Robine", rekao je. "Zar niste zbog tog požara promenili mišljenje o nekim stvarima?"
     "Ne, zašto bih? Ja to dugoročno posmatram."
     On zavrte glavom. "Čovek koji ima priličan udeo u akcijama rudnika hrane... tj. vi... traži da se ti rudnici više oporezuju! To je besmisleno."
     Objašnjavao sam mu sve još jednom od početka. Gledano u celini, rudnici hrane bi lako mogli da odvoje, recimo, deset procenata svog bruto prihoda za obnavljanje Stenovitih Planina, pošto uljani škriljci budu iscrpeni. Ali nijedna kompanija to ne bi mogla da postigne sama za sebe. Ako bismo to učinili, izgubili bismo konkurentnu poziciju, svi ostali bi prodavali jeftinije od nas. "Prema tome, ako sprovedete ovaj amandman, Time", rekao sam, "mi ćemo svi biti prinuđeni da to učinimo. Cene hrane će porasti, jeste... ali ne mnogo. Moje računovođe kažu ne više od osam do devet dolara godišnje, po glavi stanovnika. A imaćemo ponovo gotovo netaknutu prirodu u tom kraju."
     On se nasmejao. "Baš ste vi čudan čovek. Sa svim svojim dobročiniteljskim akcijama... i sa vašim novcem, a da i ne pominjem ove stvari..." on glavom pokaza na svemirske narukvice koje sam još nosio, tri narukvice, koje su obeležavale tri misije na kojima sam gotovo izludeo od straha a koje sam zaradio kao svemirski istraživač na Kapiji, "zašto se vi ne kandidujete za Senatora?"
     "Ne želim to, Time. Osim toga, ako bih se kandidovao za državu Njujork bio bih rival vama i Šili, a ja to ne želim. Na Havajima ne provodim dovoljno vremena da bih postigao početni uspeh. A u Vajoming ne želim da se vratim."
     On me potapša po ramenu. "Samo ovaj put", reče, "upotrebiću malo staromodnog političkog pritiska. Pokušaću da proguram vaš amandman, Robine, mada sam Bog zna šta će sve vaši protivnici pokušati da urade da bi to sprečili."
     Pošto smo se rastali, ja se polako uputih natrag u hotel. Nije bilo nekog posebnog razloga da žurim natrag u Njujork, jer Esi je bila u Tusonu, pa sam tako odlučio da preostali deo dana provedem u svom hotelskom apartmanu u Vašingtonu... što je, kako se pokazalo, bila rđava odluka, ali to tada nisam znao. Razmišljao sam da li mi smeta kad me zovu "dobročiniteljem", ili ne. Moj stari psihoanalitičar pomogao mi je da steknem sposobnost prihvatanja zasluženih pohvala, ali ja sam većinu stvari radio sebe radi. Amandman o obnavljanju vegetacije ne bi me koštao ni prebijene pare; mi bismo sve to nadoknadili podizanjem cena, kao što sam već objasnio. Novac koji sam uložio u vasionske projekte mogao bi se isplatiti u vidu dolarskih profita... i verovatno hoće, smatrao sam... ali on ionako tamo odlazi zato što je i moj novac odande došao. A osim toga, ja sam tamo gore imao jedan nezavršen posao. Negde tamo gore. Sedeo sam pored prozora na poslednjem spratu hotela, četrdeset petom, i gledao u pravcu kongresne zgrade i Vašingtonovog spomenika, i pitao se da li je moj nezavršeni posao još u životu. Nadao sam se da jeste. Čak i ako oseća prema meni istu mržnju.
     Razmišljanje o mom nedovršenom poslu navelo me je da se setim Esi koja je do sada stigla u Tuson, i ja iznenada osetih zabrinutost. Bilo je otprilike vreme da naiđe groznica koja se javljala na 130 dana. Nisam se toga na vreme setio. Nije mi se dopadala pomisao da ona bude tri hiljade kilometara daleko ako napad bude jak. I, mada ja nisam ljubomoran čovek, čak i ako napad bude blag, sa razvratnim i orgijastičnim simptomima, kakvi su se sve češće pojavljivali, stvarno bih više voleo da ona preda mnom pokaže te razvratne i orgijastične simptome.
     A zašto da ne? Pozvao sam Harijetu i naložio joj da mi rezerviše mesto za popodnevni let za Tuson. Svoje poslove sam mogao i odande da obavljam isto tako dobro, uz nešto manje udobnosti. Krenuo sam da obavljam neke od poslova. Prvo sam pozvao Alberta. Nije bilo nikakvih važnih novih vesti, rekao je, sem što je izgledalo da se kod dečaka vrlo jak nazeb pogoršava. "Dali smo uputstva Herter-Holovima da mu daju standardne antibiotike i lekove za suzbijanje simptoma bolesti", rekao mi je, "ali, razume se, oni će ovu poruku primiti tek kroz nekoliko nedelja."
     "Je l' opasno?"
     On se namršti, odbijajući dimove. "Von nikada ranije nije bio izložen većini virusa i bakterija", kazao je, "pa zato nisam u stanju da budem određeniji u svojoj izjavi. Ali ne, jako se nadam da nije opasno. U svakom slučaju, naša ekspedicija ima lekove i opremu koji su potrebni za gotovo sve bolesti."
     "Znaš li još nešto u vezi sa njim?"
     "Vrlo mnogo, ali ništa što bi izmenilo moje ranije procene, Robine." Puf, puf. "Majka mu je bila Španjolka, otac Anglo- Amerikanac, i oboje su bili svemirski istraživači na Kapiji. Tako bar izgleda. A to su verovatno na neki način, bila i lica koja on naziva 'mrtvacima', mada je još nejasno šta su oni."
     "Alberte, potraži podatke o nekoj staroj misiji upućenoj na Kapiju, najmanje pre deset godina. Vidi da li možda ima neka u kojoj su bili Amerikanac i Španjolka... koji se nisu vratili."
     "Dabome, Bobe." Jednom prilikom moraću da mu kažem da pređe na malo moderniji rečnik mada, u stvari, odlično funkcioniše i ovakav kakav je. On se oglasio gotovo u istom trenutku. "Nema takve misije. Međutim, bio je lansiran brod u kome se nalazila jedna Španjolka u drugom stanju, i o njemu dosad nije bilo izveštaja. Da li da prikažem detaljne podatke?"
     "Dabome, Alberte", rekao sam ja, ali on nije tako programiran da može da zapazi ovakve nijanse. Detaljni podaci nisu mnogo kazivali. Tu ženu nisam poznavao; ona je tamo gore otišla pre mene. Ali, bila je uzela jednu "jedinicu" pošto je preživela misiju u kojoj su nastradali njen muž i ostala tri člana posade u "petici". O njoj se nikad više ništa nije čulo. Misija je bila čista lutrija, idi-vidi-da-li-nešto-može-da-se- dobije. Ona je dobila bebu, na nekom nepoznatom mestu.
     "Time nije objašnjeno šta je sa Vonovim ocem, je l' tako?"
     "Nije, Robine, ali možda je on bio u nekoj drugoj misiji. Ako pretpostavimo da su 'mrtvaci' na neki način u vezi sa misijama s kojih se niko nije vratio, mora da je takvih bilo nekoliko."
     "Da li time nabacuješ mogućnost da su mrtvaci, u stvari, svemirski istraživači?"
     "Dabome, Robine."
     "Ali, kako? Misliš da su možda njihovi mozgovi 'konzervirani'?"
     "U to sumnjam, Robine", odgovorio je on, ponovo brižljivo pripaljujući lulu. "Ne raspolažemo dovoljnim podacima, ali ja bih rekao da uskladištenje celog mozga iznosi samo nula koma jedan odsto verovatnoće.
     "Koje bi bile druge mogućnosti?"
     "Možda očitavanje informacija iz memorije uskladištene hemijskim putem... nije visok stepen verovatnoće, možda recimo nula koma tri. To nam je ujedno i najveći stepen verovatnoće. Dobrovoljni interfejs od strane subjekta kao, na primer, kad bi oni preneli na trake na neki način svu svoju memoriju, ima vrlo nisku verovatnoću. Nula koma nula nula jedan, najviše. Direktna duhovna povezanost... koju bismo smatrali nekom vrstom telepatije... otprilike isto toliko. Pomoću nepoznatih sredstava, nula koma pet plus. Razume se, Robine", dodade on brzo, "ti shvataš da su sve ove procene zasnovane na nedovoljnom broju podataka u na neadekvatnim hipotezama."
     "Pretpostavljam da bi ti bilo lakše kad bi mogao direktno da razgovaraš sa mrtvacima"
     "Dabome, Bobe. I ja se upravo spremam da zatražim takav kontakt preko kompjutera koji se nalazi na brodu Herter-Holovih, ali za to je potrebno dobro prethodno programiranje. Ono nije naročito dobar kompjuter, Robine." Oklevao je. "Robine? Ima još nešto zanimljivo."
     "A šta?"
     "Kao što znaš, nekoliko velikih svemirskih brodova nalazilo se u dokovima na Fabrici hrane prilikom njenog otkrivanja. Od onda je često osmatramo. Broj brodova ostao je isti... ne računajući brod Herter-Holovih kao ni onaj u kome je Von stigao pre dva dana, razume se. Ali nije izvesno da su to sve isti brodovi."
     "Šta?"
     "Nije izvesno, Robine", podvukao je on. "Hiči-brodovi su međusobno vrlo slični. Ali pažljivim razgledanjem uveličanih snimaka uočena je promena položaja bar kod jednog od velikih brodova. Možda i kod sva tri. Kao da su brodovi koji su se tu nalazili odleteli, a novi mesto njih pristali."
     Hladna jeza prođe mi niz leđa. "Alberte", rekao sam, teško izgovarajući reči, "da li ti znaš šta bi to značilo?"
     "Dabome, Robine", izjavio je on svečano, "to bi značilo da i dalje obavlja svoj posao. Da pretvara kometne gasove u UVKA- hranu. Koju nekuda šalje."
     Ja jedva progutah pljuvačku, a Albert je nastavio. "Takođe", rekao je, "u okolnom prostoru postoji mnogo jonizujuće radijacije. Moram da priznam da ne znam odakle ona potiče."
     "Da li to predstavlja opasnost za Herter-Holove?"
     "Ne, Robine, ne bih rekao. Ne veću od one koju, recimo, ima piezovozija za tebe. Nisam ja zabrinut zbog opasnosti, nego me zbunjuje to što ne znam odakle potiče."
     "Zar ne možeš da zamoliš Herter-Holove da provere?"
     "Dabome da mogu, Robine. I već sam ih zamolio. Ali proći će pedeset dana dok stigne odgovor."
     Otpustio sam ga i zavalivši se u stolici počeo da razmišljam o Hičijima i njihovim čudnim putevima...
     A onda je ono naišlo.
     Sve moje stolice oko pisaćeg stola projektovane su tako da pružaju maksimalnu udobnost i stabilnost, ali ovog puta gotovo sam se prevrnuo. U deliću sekunde, počeli su bolovi. Ne samo bolovi; osećao sam vrtoglavicu, nisam znao gde sam, čak sam imao halucinacije. Glava je htela da mi prsne, a u plućima je žegao oganj. Nikad u životu nisam se osećao tako bolestan, kako telesno tako i duševno, dok sam istovremeno sebe uhvatio kako u mašti izvodim neverovatne podvige u seksualnoj gimnastici.
     Pokušao sam da ustanem, ali nisam mogao. Svalio sam se natrag u stolicu, potpuno nemoćan. "Harijeta!" zakrkljao sam. "Pozovi doktora!"
     Bile su joj potrebne pune tri sekunde da se javi, a kad se pojavila njena slika treperila je još gore nego Mortonova. "Gospodine Brodhed", kazala je zabrinuto sa čudnim izrazom lica, "ja ne znam u čemu je stvar, ali sva kola su zauzeta. Ja... ja... ja..." Ne samo da joj je glas zapeo, nego su joj glava i telo izgledali kao da je zapela i video traka, stalno se vraćajući na početak iste reči pa zapinjući i počinjući ponovo.
     Pao sam sa stolice na pod, a moja poslednja trezvena misao bila je:
     Groznica.
     Povratila se. Gora nego što mi se ikad dosad činila. Gora, možda, od one koju bih mogao da preživim, i tako jaka, tako bolna, tako užasavajuće, rastrojavajuće čudna, da nisam bio siguran ni da li želim da je preživim.









5.
     Razlika između uzrasta od deset i četrnaest godina je ogromna. Posle tri i po godine provedene u svemirskom brodu sa fotonskim pogonom, na putu ka Ortovoj maglini, Žanina više nije bila isto ono dete koje je krenulo na put. Ona je i dalje bila dete. Upravo je stigla do onog ranog stupnja sazrevanja na kome jedinka shvata da ima još mnogo da raste. Žanini se nije žurilo da postane odrasla osoba. Ona je prosto potpomagala taj proces. Svaki dan. Stalno. Svačim što joj je došlo do ruke.
     Kad se odvojila od ostalih, onog dana kad je srela Vona, nije bila krenula u potragu za nečim određenim. Prosto je želela da bude sama. Ne iz nekog pravog ličnog razloga. Ne zato, odnosno ne samo zato, što joj je porodica dosadila. Želela je nešto što će biti samo njeno, doživljaj koji će biti samo njen, mogućnost da neku procenu obavi sama, bez pomoći uvek prisutnih odraslih; želela je da razgleda i dotakne i omiriše ove neobične stvari na Fabrici hrane, ali da pri tom bude sasvim sama.
     I tako je krenula nasumce hodnicima, sišući s vremena na vreme kafu iz plastične boce. Odnosno ono što je njoj ličilo na "kafu". To je bila navika koju je primila od svog oca, mada bi, kad biste je pitali, odbijala da prizna da je išta od njega naučila.
     Sva čula su bila željna "ulaznih informacija". Fabika hrane bila je najbasnoslovnije uzbudljiva, očaravajuće najjezivija stvar koja joj se ikada dogodila. Još u većoj meri nego lansiranje sa Zemlje kad je bila pravo dete. U još većoj meri nego kad su mrlje na rublju označile da je postala žena. U većoj meri nego bilo šta. Čak su i goli zidovi hodnika bili uzbudljivi, od ko zna koliko miliona godina starog Hiči-metala, a opet su svetlucali blago plavičastom svetlošću koju su graditelji u njih ugradili. (Kakve li su oči mogle da vide pri ovakvoj svetlosti kad je bila tek stvorena?) Lagano je išla iz jedne odaje u drugu, dodirujući pod samo nožnim jastučićima. U ovoj sobi zidovi su bili od gumenih polica (šta li je bilo u njima?), u onoj tamo stajala je ogromna, zarubljena lopta, s odsečenim gornjim i donjim delom, kao da je od ogledala, a čudno praškasta kad se dodirne... čemu li je bila namenjena? Za neke stvari bila je u stanju da pogodi. Ona stvar koja izgleda kao sto sigurno je bila sto. (Podignuta ivica bez sumnje je sprečavala da stvari ne iskoče sa stola pri onoj maloj sili teže koja vlada na Fabrici hrane.) Neke predmete je identifikovala Vera, pretražujući akumulirane informacije o artefaktima Hičija, popisane od strane velikih banaka podataka dole na Zemlji. Za malene odaje sa paučinastim zelenim crtežima na zidovima smatralo se da su bile namenjene spavanju; ali, ko je mogao znati da li je glupava Vera u pravu? Ne mari. Predmeti su, sami po sebi, bili uzbudljivi. Kao i puno prostora u kome se moglo kretati. Čak se i izgubiti. Jer sve dok nisu stigli na Fabriku hrane, Žanina nije, nikada, uopšte ni jedan jedini put, imala prilike da se izgubi. Od same ove pomisli podilazili su je žmarci jeze. Naročito zbog toga što je potpuno odrasli deo njenog četrnaestogodišnjeg mozga bio u svakom trenutku svestan da, bez obzira koliko se izgubila, Fabrika hrane prosto nije dovoljno velika da ostane izgubljena.
     I tako je ta uzbudljivost bila bezopasna. Odnosno tako se činilo.
     Sve dok se nije našla uhvaćena u klopku tamo na drugom kraju pristanišne zone, a nešto... Hiči? Svemirsko čudovište? Izludeli stari brodolomnik sa nožem?... počelo da se gega prema njoj iz pravca skrivenih hodnika.
     A onda se ispostavilo da nije bilo ništa od toga, da je to bio Von.
     Razume se, ona mu nije znala ime. "Ne prilazi bliže!" skočila je, sva pretrnula od straha, sa radiom u ruci, sa podlakticama čvrsto stisnutim preko mladih grudi. I on nije. Stao je. Buljio je u nju, očiju razrogačenih, otvorenih usta, sa jezikom koji je gotovo ispao napolje. Bio je visok, mršav. Lice mu je bilo trouglasto, sa dugim, kukastim nosem. Na sebi je imao nešto nalik na suknju i nešto nalik na robijašku bluzu, i sve je bilo prljavo. Mirisao je kao muškarac. Drhtao je dok je njušio vazduh, i bio je mlad. Sigurno nije bio mnogo stariji od Žanine i bio je jedina osoba koju je za tolike godine videla a koja nije tri puta starija od nje; kad je lagano pao na kolena i počeo da radi ono što Žanina nikada nije videla da neko radi, ona je uzdisala kikoćući se od veselja, olakšanja, šoka, histerije. Šoka ne zbog onoga što je radio. Šok je poticao otuda što je naišla na mladića. Žanina je sanjala lude snove, ali ovako nešto nikada.
     Tokom sledećih nekoliko dana Žanina nije mogla da podnese da Von bude izvan njenog vidokruga. Osećala se kao njegova majka, njegova drugarica, njegova učiteljica, njegova žena. "Ne, Vone! Srkući to polako, vrelo je!" "Vone, hoćeš da kažeš da si bio sasvim sam od svoje treće godine?" "Oči su ti stvarno divne, Vone." Nije joj smetalo što on nije bio dovoljno iskusan da bi mogao da joj uzvrati kako i ona ima divne oči, jer joj je bilo potpuno jasno da ga je ona svakim delom svoga tela očaravala.
     I ostalima je to, razume se, bilo jasno. Žanini to nije smetalo. Von je bio toliko zaokupljen brojnim divnim stvarima koje su delovale na njegova čula i izazivale sjaj u njegovim očima. On je čak manje od nje spavao. To joj se dopadalo, u početku, jer je to značilo da Von može da bude malo i sa drugima, a onda je primetila da on pokazuje znake iscrpljenosti. Čak bolesti. Kad je počeo da se znoji i trese, u prostoriji u kojoj se nalazio svetlucavi srebrnasto-plavi ležaj, ona je uzviknula: "Lervi! Ja mislim da će da povraća!" Kad se on naglo zateturao ka ležaju ona mu je pritrčala, sa pruženom šakom da bi mu opipala suvo zažareno čelo. Gornji deo ležaljke gotovo joj je prignječio ruku, ostavljajući dugačak, dubok trag posekotine od članka do zglobova na prstima. "Pol", vikala je, uzmičući, "moraćemo da..."
     A onda ih je sve zahvatilo ono ludilo koje je nailazilo svakih 130 dana. Najgore od svih dotadašnjih. Drukčije od svih prethodnih. Između dva otkucaja srca Žanina je osećala muku na povraćanje.
     Žanina nikada nije bila bolesna. Tu i tamo neka modrica, grč, kijavica. Ništa više. Gotovo celog života bila je zaštićena medicinskim kompletom i bolest se jednostvno nije javljala. Nije shvatala šta se s njom događa. U telu su joj besneli groznica i bolovi. Priviđale su joj se neobične čudovišne spodobe, u nekima od njih prepoznala bi karikature svojih najbližih iz porodice; drugi su prosto bili čudni i strašni. Videla je čak i sebe... s ogromnim grudima i debelim bedrima, mada je to ipak bila ona... a u stomaku joj je tutnjala mahnita želja da zabada i zabada u sve moguće i nemoguće šupljine nešto, što čak ni u mašti, nije imala. Sve je bilo van pameti. Ništa nije bilo jasno. Nastupi silnih bolova i ludila nailazili su u talasima. Između njih, za sekund ili dva s vremena na vreme, bivala je svesna stvarnosti. Čelično plavog odsjaja na zidovima. Lervi koja je cvilila sklupčana pored nje. Svog oca, kako povraća u hodniku. Plave opletene ležaljke s odsjajem hroma, u kojoj se Von previjao i bulaznio. Ne svesno ili voljno, ona je ipak grčevito hvatala poklopac, i po stoti, po hiljaditi put, pokušavala da ga otvori; i uspela je, najzad, i izvukla ga je skičavog i drhtavog.
     Halucinacije su smesta prestale.
     Zatim i bolovi, osećaj mučnine i užasa. Ne tako brzo, ali su prestali. Svi su se oni još tresli i povodili, osim dečaka, koji je bio u nesvesti i disao brekćući, promuklo, krkljajući, tako da je Žanina bila užasnuta. "U pomoć, Lervi!" vrištala je. "On umire!" Njena sestra brzo pritrča, stavi palac na dečakovo bilo, vrteći glavom ne bi li se razbistrila dok je smušena zavirivala u dečakove oči.
     "Dehidriran je. Ima groznicu. Hajde", kričala je, upinjući se da povuče Vona za ruke. "Pomozi mi da ga odnesemo na brod. Potreban mu je soni rastvor, antibiotici, lek protiv groznice, možda malo gama-globulina..."
     Bilo im je potrebno gotovo dvadeset minuta da lagano odvuku Vona do broda, a Žanina se, pri svakom potresu užasno plašila da će on umreti, dok su lagano koračali. Lervi je odjurila napred kad su se približili brodu na sto metara, i dok su ga Pol i Žanina nekako gurali kroz hermetizovani poklopac, ona je već bila otvorila sanduče sa medicinskim priborom i glasno izdavala naređenja. "Spustite ga. Dajte mu da ovo proguta. Uzmite krv za pregled i proverite koncentracije virusa i antitela. Pošaljite hitan izveštaj u bazu, recite im da su nam potrebna lekarska uptstva... ukoliko bude preživeo dok ne stignu!"
     Pol im je pomogao da dečaku skinu odeću i da ga uviju u jedno od Pejterovih ćebadi. Zatim je poslao poruku. Ali on je znao, svi su znali, da problem Vonovog života ili smrti neće biti rešen sa Zemlje. Ne zbog toga što je potrebno da prođe sedam nedelja da njihova poruka ode i da stigne odgovor. Pejter je nešto psovao oko pokretne jedinice za bio-testiranje. Lervi i Žanina bile su zabavljene oko dečaka. Pol je, ne govoreći nikome ništa, navukao svoj specijalni skafandar za boravak u svemirskom prostoru i izašao, zadržavši se napolju iscrpljujućih devedeset minuta kako bi preusmerio parabolične radio-antene... glavnu u pravcu sjajne dvojne zvezde, tj. planete Neptun i njenog meseca, drugu ka tački u kosmičkom prostoru u pravcu Garfeldove misije. Posle toga, pribijajući se uz trup broda, naredio je Veri preko radio-veze da ponovo uputi SOS signale i jednima i drugima, najjače što može. Možda kontrolišu prijem signala. Možda i ne. Kad je Vera dala znak da su poruke poslate on je preusmerio veliku antenu prema Zemlji. Do njih je potrebno tri sata, ukupno, ali je bilo neizvesno da li će jedni ili drugi primiti poruku. Isto tako je bilo neizvesno da li će moći da pruže ma kakvu pomoć. Garfeldov brod je bio manji i ne tako dobro opremljen kao njihov, a ljudi na Tritonskoj bazi bili su tamo samo privremeno. Ali ako bi uhvatili poruku, mogli su se nadati da uputstva... ili bar izrazi saosećanja... stignu mnogo brže nego sa Zemlje.
     Jedan sat kasnije, Vonova groznica počela je da popušta. Posle dvanaest sati, trzanje i buncanje se ublažilo i on je normalno spavao. Ali je još bio vrlo bolestan.
     Majka i drugarica, učitljica i, bar u mašti, njegova žena, Žanina je sada postala Vonova negovateljica. Posle početne terapije, nije više dozvoljavala da mu Lervi daje injekcije. Nije spavala da bi mogla da mu briše čelo. Kad bi se u svom besvesnom stanju uneredio, ona bi ga brižljivo prala. Ni na šta drugo nije obraćala pažnju. Nije obraćala pažnju na radoznale ili zabrinute poglede i reči roditelja, dok je sa Vonovog lica sklanjala njegovu neočešljanu kosu, a Pol pravio prijateljske primedbe. Žanina je osetila ljubomoru u tonu njegovog glasa i planula: "Pole, ti si odvratan! Moja briga je Vonu potrebna!"
     "A tebi se to naročito dopada, zar ne?" on bi se obrecnuo. Bio je istinski ljut. Razume se, ovo je samo raspalilo Žanininu ljutnju; ali njen otac se umešao, prilično blagim tonom: "Pusti devojku na miru, Pole. Zar nisi i ti nekad bio mlad? Dođi da pogledamo ponovo onaj TrSumeplatz..."
     Žanina je pustila da ovog puta mirotvorčeva bude poslednja; prilika je bila izvanredna za jednu žestoku svađu, ali to nju u ovom trenutku nije zanimalo. Smejuljila se u sebi zbog Polove ljubomore, jer je to značilo da je zabeležila jednu pobedu više. Zatim se vratila Vonu.
     Dok se oporavljao postao je još zanimljiviji. S vremena na vreme bi se budio i razgovarao sa njom. Lice vrlo tamne boje, telo maslinasto; ali od struka do bedara koža mu je bila najsvetlija, kao hlebno testo, zategnuta preko oštrih kostiju. Na telu vrlo malo dlaka. Na licu nimalo osim mekih, gotovo nevidljivih dlačica... više nalik na nagarenu nausnicu nego na brkove.
     Žanina je znala da joj se Lervi i otac izruguju, a da je Pol u stvari ljubomoran na njenu pažnju koju je sam tako dugo izbegavao. Bila je to lepa promena. Sad je ona bila glavna. Prvi put u životu, ono što ona radi bilo je najvažnija stvar u njihovoj grupi. Ostali su dolazili da je zamole za dozvolu da postave Vonu koje pitanje, a kad bi ona smatrala da on počinje da se umara prihvatali su njenu naredbu da prekinu.
     Osim toga, Von ju je očarao. Preispitujući svoje celokupno prethodno iskustvo sa Muškarcima, on joj se činio najboljim. Čak i u poređenju s onima s kojima se dopisivala, Von je bio lepši od klizača, pametniji od glumaca, visok gotovo koliko i onaj košarkaš. U poređenju sa svima njima, pogotovu sa jedinom dvojicom muškaraca s kojima je provela više godina prevaljujući desetine miliona kilometara, Von je bio tako prekrasno mlad. A Pol i njen otac nisu. Stari Pejter je na nadlanicama imao pigmentne mrlje nepravilnog oblika, boje pečenog šećera, što je delovalo tako grubo. Ali stari se inače doterivao. Bio je čak uglađen, na evropski način... sekao je čak i dlačice koje su mu rasle u ušima malenim srebrnim makazicama, Žanina ga je uhvatila na delu. Dok je Pol... U jednoj od čarki koju je imala sa Lervi, Žanina je gunđala: "S tako nečim ideš u krevet. Majmunom sa dlakavim ušima? Meni bi pozlilo!"
     I tako je ona Vona hranila, i čitala mu, i dremuckala uz njega dok je spavao. Prala mu je kosu, i podšišivala ga na tanjiru za supu, dopustivši Lervi da joj pomogne oko poravnavanja, pa ga onda sušila. Prala mu je odeću i, prezrivo odbivši da to Lervi uradi, okrpila je, i čak je za njega prepravila neke Polove stvari. On je sve to prihvatio, do poslednje sitnice, i u svemu uživao isto koliko i ona.
     Pošto je bivao sve jači, više mu nije bila toliko potrebna njena pomoć, a ona je sve manje bila u stanju da ga zaštiti od pitanja koja su mu ostali postavljali. Ali i oni su ga štedeli. Čak i stari Pejter. Vera, kompjuter, je zaronila u svoje medicinske programe i pripremila dugačke spiskove testova koje treba obaviti na dečaku. "Ubica!" besneo je Pejter. "Zar ona ne razume da je u pitanju mladić koji je bio na ivici smrti, pa želi da ga dotuče." Nije on samo zbog toga brinuo. Imao je Pejter pitanja koja je sam želeo da mu postavi, i postavljao ih je kad bi dobio dozvolu od Žanine, odnosno durio se i onespokojavao kad ne bi. "Ovaj tvoj krevet, Vone, pričaj mi opet kako se osećaš kad si u njemu? Kao da si nekako deo miliona ljudi? A i oni tebe, je l' tako?" Kad bi ga Žanina optužila da ometa Vonov oporavak, stari bi odustao. Ali ne za dugo.
     Onda se Von dovoljno oporavio da je Žanina mogla sebi da dozvoli da odspava celu noć u svom odeljku, a kad se probudila njena sestra se nalazila pred Vonovim pultom. Von je stajao iza njene stolice, smeškajući se i mršteći na nepoznatu spravu, dok mu je Lervi očitavala njegov zdravstveni bilten. "Rezultati testova su ti normalni, počinješ da dobijaš u težini, nivo antitela ti je u granicama normale... mislim da ćeš sad biti sasvim dobro, Vone."
     "Znači sada", povika njen otac, "možemo najzad da razgovaramo, je li? O tom radiju bržem od svetlosti, o računarima, o tome odakle dolaziš, o sanjaonici." Na to se Žanina na njih ustremila.
     "Ostavite ga na miru!" zarežala je. Ali Von je zavrteo glavom.
     "Pusti ih neka me pitaju, Žanina", rekao je svojim piskavim dahtavim glasom.
     "Sada?"
     "Da, sada!" prasnu njen otac. "Sada, ovog časa! Pole, dolazi ovamo i kaži dečku šta želimo da znamo."
     Oni su ovo isplanirali, shvatila je Žanina, njih troje; ali Von se nije opirao, a ona nije mogla više da se pretvara da on nije sposoban da odgovara na pitanja. Paradnim korakom je prišla i sela pored njega. Ako već ne može da spreči ovo saslušanje, bar će se naći tu da bi ga zaštitila. Dala je zvaničnu dozvolu, hladno: "Izvoli, Pole. Reci šta imaš da kažeš, samo nemoj da ga premaraš."
     Pol je pogleda ironičnim pogledom, ali se obrati Vonu. "Već više od dvanaest godina", rekao je, "svakih sto trideset dana otprilike, cela Zemlja najednom poludi. Čini se da si ti za to kriv, Vone."
     Dečak se namrštio, ali nije ništa rekao. Njegov zvanični branilac progovorio je umesto njega. "Zašto ste se okomili na njega?" zapitala je.
     "Niko se nije 'okomio', Žanina. Mi doživljavamo napade groznice. To ne može biti slučajna podudarnost. Kad Von uđe u onu napravu on preko radio-veze emituje u svet." Pol zavrte glavom. "Dragi dečko, imaš li ti predstavu koliko si nevolja prouzrokovao? Otkako si počeo ovamo da dolaziš, tvoje snove dele s tobom milioni ljudi. Milijarde! Ponekad si bio miroljubiv, i snovi su ti bili miroljubivi, i to nije bilo tako loše. A ponekad nisu. Ja ne želim da ti sebi prebacuješ", dodao je ljubazno, preduhitrivši Žaninu, "ali hiljade i hiljade ljudi je nastradalo. A pričinjene štete... Vone, ti to ne možeš ni da zamisliš."
     Von zapišta braneći se: "Ja nikada nikoga nisam povredio!" On jednostavno nije bio u stanju da shvati za šta ga optužuju, ali mu je bilo sasvim jasno da ga Pol optužuje. Lervi ga uhvati za ruku.
     "Volela bih da je tako, Vone", reče ona. "Ono što je najvažnije, to je da to više ne smeš da činiš."
     "Nema više snevanja na kauču?"
     "Nema, Vone." On pogleda u Žaninu da vidi šta će ona da kaže, a onda sleže ramenima.
     "Ali to nije sve", prekide ih Pol. "Moraćeš i da nam pomogneš. Da nam kažeš sve što znaš. O tom kauču. O mrtvacima. O radiju bržem od svetlosti, o hrani..."
     "A zašto?" upita Von.
     Pun strpljenja, Pol mu se dodvoravao: "Zato što ćeš na taj način da se iskupiš za onu groznicu. Čini mi se da ne razumeš koliko si nam važan, Vone. To što ti znaš, Vone, može da spase ljude od gladi. Da spase milione života, Vone."
     Von se nad ovim brojem zamislio za trenutak, ali reč "milioni" primenjena na ljudska bića za njega nije imala značaja ... on se jedva bio privikao na "petoro". "Ljutite me", gunđao je.
     "To mi nije namera, Vone."
     "Nije važno kakva vam je namera, nego kako postupate. Vi ste mi to malopre sami rekli", gunđao je dečak prezrivo. "U redu. Šta želite?"
     "Želimo da nam kažeš sve što znaš", reče Pol smesta. "O, ne sve odjedanput. Nego onako kako se setiš. I želimo da obiđeš sa nama celu Fabriku hrane i da nam sve objasniš što na njoj ima... onoliko koliko umeš, razume se."
     "Ovde šta ima? Ovde nema ništa osim sanjaonice, a vi mi ne dozvoljavate da je koristim!"
     "Za nas je sve novo, Vone."
     "Ništa nema! Voda ne teče, nema biblioteka, sa mrtvacima je teško razgovarati, ništa ne raste! Ja sve to imam kod kuće, i gotovo sve je u ispravnom stanju, možete i sami da se uverite."
     "Po tebi to je pravi raj, Vone."
     "Možete sami da se uverite! Ako ne mogu da sanjam, onda nema razloga da ostanemo ovde!"
     Pol pogleda u ostale, zbunjen. "Da li bismo to mogli?"
     "Naravno! Otići ćemo mojim brodom... ne svi, to ne", ispravi se on. "Ali nas nekoliko. Ovde možemo da ostavimo staroga. Za njega ionako nemamo ženu, pa nećemo da okrnjimo neki par. Ili čak", dodade on lukavo, "možemo da odemo samo ja i Žanina. Tako ćemo imati više mesta na brodu. Nas dvoje možemo da vam prenesemo odande mašine, knjige, dragocene predmete..."
     "Pusti to, Vone", reče Žanina mudro. "Oni nam nikada neće dozvoliti."
     "Nemoj tako da brzaš, kćeri moja", reče njen otac. "O tome nećeš ti da odlučuješ. Ono što dečak kaže je zanimljivo. Ako on može da nam otvori kapije neba, ko smo mi da tako nešto odbacimo?"
     Žanina je pažljivo gledala u svoga oca, ali njegov izraz lica bio je ljubazan. "Hoćeš da kažeš da bi dopustio da Von i ja odemo tamo sami?"
     "Ne, nije reč o tome. Pitanje je kako da najbrže okončamo ovu prokletu misiju i vratimo se po novčanu nagradu. Ništa drugo."
     "Pa evo", reče malo posle Lervi, "ne moramo da donesemo odluku sad odmah. Nebo će ionako da nas čeka, do kraja našeg života."
     Njen otac reče: "To je tačno, jeste. Ali, konkretno govoreći neki od nas imaju manje vremena za čekanje nego drugi."
     Svakoga dana sa Zemlje su stizale nove poruke. Kao za pakost, odnosile su se na daleku prošlost, na vreme pre nego što se pojavio Von, i nisu imale nikakve veze sa bilo čim što su oni ovog časa radili ili planirali: Dostavite hemijsku analizu ovoga. Snimite rentgenskim zracima ono. Premerite ove druge stvari. Do sada su spori paketi fotona preneli vesti o njihovom prispeću na Fabriku hrane i dospeli do Vere na Zemlji, i odgovori su možda već na putu. Ali neće stići do njih još nekoliko nedelja. U bazi na Tritonu imali su vispreniji kompjuter nego što je bila Vera, pa su Pol i Lervi raspravljali o tome da sve svoje podatke upute njima radi tumačenja i dobijanja saveta. Stari Pejter je odbio ovu ideju sav razjaren. "Tim lutalicama, ciganima? Zašto bismo njima dali ono što smo uz tolike muke dobili!"
     "Ali to niko ne dovodi u pitanje, tatice", ulagivala se Lervi. "Sve je to naše. Tako piše jasno u ugovoru."
     "Ne!"
     I tako su sve podatke o onome što im je Von ispričao ubacili u Veru, a Verina spora, slabašna inteligencija s mukom je slagala bitove u dijagrame. Čak i u grafičke prikaze. Spoljašnji izgled mesta sa koga je došao Von... verovatno ta slika nije bila sasvim verna... jer Von očigledno nije bio mnogo zainteresovan da je do detalja razgleda. Hodnici. Kompjuteri. Čak i sami Hičiji; i svaki put je Von unosio neke ispravke:
     "A, ne. Oni i jedni i drugi imaju brade, i mužjaci i ženke. Čak i kad su sasvim mladi. A grudi na ženkama su..." Rukama je naznačio mesto ispod rebara, da bi pokazao kako nisko vise. "I ne pokazuješ tačno kako oni mirišu."
     "Hologrami uopšte ne mirišu, Vone", rekao je Pol.
     "Da, to je tačno! Ali oni mirišu, znate. Kad se uspale, miris je vrlo jak."
     A Vera je mrmljala i cvilila obrađujući nove podatke, i pravila drhtave nove crteže, s ispravkama. Posle mnogo sati, ono što je za Vona bila u početku igra pretvorilo se u dosadan posao. Kad je počeo da govori: "Da, ovo je odlično, prostorija sa mrtvacima upravo ovako izgleda", svi bi shvatili da on pristaje na sve samo da se oslobodi gnjavaže, pa su mu davali voljno. Onda bi ga Žanina povela da procunjaju hodnicima, noseći na ramenu davače tona i slike za slučaj da on kaže nešto važno ili da pokaže neki vredan predmet, dok su oni razgovarali o drugim stvarima. Njegovo znanje bilo je isto toliko zapanjujuće kao i njegovo neznanje. Oba su bila nepredvidljiva.
     Međutim, pored Vona bilo je tu i drugih poslova. Svakog sata su Lervi i stari Pejter imali po neku novu zamisao kako da Fabriku hrane skrenu sa njenog programiranog puta i pokušaju da ostvare svoju prvobitnu nameru. Nijedna nije mogla da se ostvari. Svakog dana su stizale nove poruke sa Zemlje. One i dalje nisu bile relevantne. Nisu bile čak ni zanimljive; Žanina je desetine pisama koja su joj stizala ostavljala u Verinoj memoriji ne trudeći se da ih pročita, pošto su poruke koje je primala od Vona i dalje zadovoljavale sve njene potrebe. Ponekad su saopštenja bila čudna. Na primer, Lervi je primila obaveštnje da je od strane svog koledža naimenovana za Ženu godine. A stari Pejter je obavešten o formalnoj peticiji podnetoj od strane njegovog rodnog grada. "Dortmund i dalje želi da se kandidujem za B_rgermeister-a! Kakva budalaština!"
     "Zašto, pa to je vrlo lepo", kazala je Lervi ljubazno. "To je istinski kompliment."
     "To je istinsko ništa", ispravio ju je on oštro. "B_rgermeister! S onim što mi imamo ja bih mogao da budem izabran za predsednika Savezne Republike, ili čak..." Zaćutao je, a onda nastavio turobno: "Ako, razume se, ikada ponovo ugledam Saveznu Republiku." Zastao je, gledajući negde preko njihovih glava. Usne su mu se lagano pomicale za trenutak, a onda je rekao: "Možda bi trebalo da se sada vratimo."
     "Oh, tatice", počela je Žanina. I stala, jer se stari čovek okrenuo i pogledao je pogledom pravog proždirućeg vuka. Za trenutak je među njima zavladala napetost, dok se Pol nije nakašljao i kazao:
     "Pa, to je svakako jedna od naših opcija. Naravno, tu je zakonsko pitanje ugovora..."
     Pejter je zavrteo glavom. "Razmišljao sam o tome. Oni nam i dosad duguju tolike pare! Već samo zato što smo zaustavili napade groznice, ako nam isplate makar jedan procenat za spasavanje od štete... to su milioni. Milijarde. A ako neće da plate..." Oklevao je, i onda je rekao: "Ne, ne dolazi u pitanje da neće da plate. Jednostavno moramo sa njima da razgovaramo. Pošaljite izveštaj da smo zaustavili napade groznice, da Fabriku hrane ne možemo da pokrenemo, da se vraćamo kući. Dok stigne odgovor mi ćemo već nedeljama biti na putu kući."
     "A šta će biti s Vonom?" upitala je Žanina.
     "Poći će s nama, razume se. Biće ponovo sa svojom, ljudskom vrstom, a to je za njega sigurno najbolje."
     "Zar ne smatraš da treba da mu dozvolimo da o tome sam odluči? Šta je bilo s onim predlogom da nas nekoliko pođe i istraži njegov raj?"
     "To je bio samo san", rekao je njen otac hladno. "Činjenica je da mi ne možemo da obavimo sve. Neka neko drugi istražuje njegov raj, toliko toga ima; a mi ćemo biti ponovo kod kuće, uživaćmo u svom bogatstvu i slavi. Nije u pitanju samo ono što piše u ugovoru", nastavio je, krajnje usrdno. "Mi smo spasitelji! Svuda ćemo držati predavanja i dobićemo odobrenje za reklamiranje! Mi ćemo biti veoma moćni ljudi!"
     "Ne, tata", kazala je Žanina, "saslušaj me. Svi ste vi govorili o našoj dužnosti da pomognemo čovečanstvu... da nahranimo svet, da im donesemo nove stvari koje će im život učiniti boljim. Pa, zar nećemo da izvršimo svoju dužnost?"
     On besno nasrnu na nju. "Mala bezobraznice, šta ti znaš o dužnosti? Bez mene bili biste u nekom ćumezu u Čikagu i čekali da dobijete ček na ime socijalne pomoći! Mi moramo i na sebe da mislimo!"
     Htela je da mu uzvrati, ali ju je zaustavio Vonov razrogačen, preplašen pogled. "Ovo mi je mrsko!" izjavila je. "Von i ja idemo sada da prošetamo i da predahnemo od svih vas!"
     "On, u stvari, nije rđav čovek", kazala je Vonu pošto su se našli podalje od ostalih. Glasovi koji su se prepirali dopirahu do njih i Von, koji tako reći nije znao šta su nesporazumi, bio je očigledno uznemiren.
     Von nije odgovarao direktno. Pokazao je rukom na jedno izbočenje u plavom svetlucavom zidu. "Ovo je mesto za vodu" rekao je, "ali više ne radi. Ima ih na desetine, ali gotovo nijedno ne radi."
     Po dužnosti, Žanina je pogledala pažljivo, i uperila svoju kameru pomerajući okrugli poklopac tamo-amo. Gore se nalazilo ispupčenje u obliku siska, a dole verovatno slivnik; dovoljno veliki da bi se u njega moglo zagaziti, ali sav kao suva kost. "Rekao si da jedan još radi, ali da voda nije za piće?"
     "Da, Žanina. Hoćeš li da ti ga pokažem?"
     "Pa, dobro." Onda je dodala: "Stvarno, ne obraćaj na njih pažnju. Oni se prosto uzrujaju."
     "Da, Žanina." Ali nije bio raspoložen za razgovor.
     Ona je kazala: "Kad sam bila mala, on mi je pričao priče. Mahom su bile jezive, ali ponekad i nisu. Pričao mi je o nekome po imenu Schwarze Peter, koji je, koliko sam mogla da razaznam, bio nešto kao Božić Bata. Kazao je da će mi, ako budem dobra, Schwarze Peter doneti za Božić lutku, a ako ne budem doneće mi grumen uglja. Ili nešto još gore. Tako sam ja njega zvala, Schwarze Peter. Ali mi nikad nije doneo grumen uglja." Von je pomno slušao dok su išli svetlucavim hodnikom, ali nije ništa govorio. "Onda je moja majka umrla", nastavila je, "Pol i Lervi su se venčali i ja sam prešla da živim kod njih izvesno vreme. Ali tata nije bio tako loš, stvarno. Dolazio je da me vidi kad god je mogao... pretpostavljam. Vone! Razumeš li ti ovo što ti pričam?"
     "Ne", kazao je on. "Šta je Božić Bata?"
     "Oh, Vone."
     I onda mu je objasnila šta je Božić Bata, i Božić, a zatim je morala da mu objasni šta je zima i sneg i davanje poklona. On se razvedrio, i počeo da se smeši; ali začudo, kako se njegovo raspoloženje popravljalo, Žaninino je bivalo sve lošije. Pokušavajući da objasni Vonu svet u kome je živela počela je da razmišlja o budućnosti koja je pred njom. Gotovo bi, pomislila, bilo bolje da postupe onako kako predlaže Pejter, da sve ovo spakuju, da se vrate svom stvarnom životu. Sve ostale alternative bile su užasne. Ovo mesto na kome su se nalazili, kad samo dobro promisli, bilo je užasno... nekakav artefakt koji je tvrdoglavo išao svojim putem kroz kosmički prostor ka nekom neznanom odredištu. Šta ako tamo stigne? Na šta će naići? Hičije? Hičije! To je taj strah. Žanina je ceo svoj mladi život provela sa Hičijima tu, iza vrata... užasavajuće ako je stvarno, manje stvarno... više legendarno. Kao Schwarze Peter ili Božić Bata. Kao Bog. Sva mitska bića i božanstva su sasvim podnošljiva dok u njih samo verujemo; ali šta ako postanu stvarna?
     Ona je znala da i svi njeni strahuju isto kao i ona, mada to nije mogla da zapazi po onome što govore... pred njom su se pravili hrabri da bi joj dali primer. Mogla je samo da nagađa. Nagađala je da se Pol i njena sestra plaše ali da su bili odlučili da rizikuju za ljubav onoga što bi iz toga moglo da proizađe. Njen sopstveni strah je bio posebne vrste... manje strah od onoga što bi se moglo dogoditi a više strah od toga kako bi se sama ponašala ako bi se to dogodilo. Kako se njen otac osećao, to je svima bilo jasno. On je bio ljut i bojao se, a bojao se da će umreti pre nego šro mu isplate novac za pokazanu hrabrost.
     A šta je osećao Von? On je bio sasvim jednostavan u ponašanju dok joj je pokazivao svoje prebivalište, kao kad dete drugom detetu pokazuje sanduk sa igračkama. Ali Žanina je znala da to nije tako. Ako je išta naučila tokom svojih četrnaest godina života, to je da niko nije jednostavan. Vonovi problemi su se prosto-naprosto razlikovali od njenih, u šta je odmah mogla da se uveri kad joj je pokazao postrojenje za vodu koje je funkcionisalo. On iz njega nije umeo da pije vodu, već ga je upotrebljavao kao toalet. Žanina, odgajena u složnoj zaveri zapadnoga sveta, tj. pretvaranju da ignoriše izlučevine iz organizma, nikada ne bi dovela Vona da vidi ovo mesto prljavštine i smrada, međutim, on uopšte nije pokazivao da je zbunjen. "Negde sam morao da idem", kazao je zlovoljno, kad mu je ona prebacila što ne upotrebljava uređaje na brodu, kao svi ostali.
     "Da, ali da si postupao kako treba, Vera bi znala da si bolestan zar ti nije jasno? Ona uvek analizira naš, uh, naše stvari iz kupatila."
     "Trebalo bi da postoji neki drugi način."
     "Pa, i postoji." Postojala je pokretna jedinica za bio- testiranje, koja je uzimala sićušne uzorke od svih njih... koja je, u stvari, upotrebljena kod Vona, kad je primećeno da je to potrebno. Ali Vera nije bila mnogo pametan kompjuter, i nije se setila da programira svoju pokretnu jedinicu da uzme Vonov uzorak dok joj to nisu naredili, kad je već bilo malo kasno. "Šta je sad?"
     Nešto se osećao nelagodno. "Kad mrtvaci obavljaju nadamnom zdravstveni pregled, nešto zabadaju u mene. Ja to ne volim."
     "To je za tvoje dobro, Vone", rekla je strogo. "Hej! To je dobra ideja. Hajde da idemo da porazgovaramo sa mrtvacima."
     Ali, ovde je Žanina imala problema. Ona nije stvarno želela da razgovara sa mrtvacima. Htela je prosto da ode sa ovog nezgodnog mesta na kome su se nalazili; ali kad su stigli do mesta gde su se nalazili mrtvaci, istog onog mesta gde se nalazio Vonov kauč za sanjarenje, Žanina je promenila odluku. "Vone", kazala je, "ja želim da isprobam kauč."
     On nakrivi glavu i zažmiri, odmeravajući je preko svog dugačkog nosa. "Lervi mi je kazala da to više ne činim", izgovorio je.
     "Znam da ti je kazala. Kako se ulazi?"
     "Prvo mi kažeš da moram da radim sve što mi vi kažete", žalio se, "a onda mi svi vi govorite da radim nešto sasvim drugo. To toliko zbunjuje."
     Ona je već zakoračila u čaurasti ležaj i ispružila ruku. "Je l' samo povučem poklopac naniže?"
     "O", reče on sležući ramenima, "ako si već rešila... da. On se sam zatvori kad pritisneš tu, gde ti je šaka, a kad hoćeš da izađeš samo gurneš."
     Ona pruži ruke ka paučinastom kapku i povuče ga k sebi, gledajući u njegovo mrzovoljno, zabrinuto lice. "Da li... boli?"
     "Boli? Ne! Šta ti pada na pamet!"
     "Pa, kako to izgleda?"
     "Žanina", rekao je on strogo, "vrlo si detinjasta. Zašto pitaš kad možeš sama da se uveriš?" I on gurnu naniže svetlucavi žičani poklopac, a reza negde na sredini škripnu i zatvori se. "Najbolje je da zaspiš", doviknuo joj je, kroz svetlucavu plavičastu žičanu mrežu.
     "Ali meni se ne spava", usprotivi se ona s pravom. "Meni se ne radi ništa. Ja ne osećam ništa..."
     A onda je osetila.
     Nije bilo nalik na ono što je očekivala na osnovu prethodnog iskustva sa groznicom; ona sama nije bila opsednuta seksualnim osećanjima, ona sama nije osećala ništa. Postojala je samo neka topla zažarenost koja ju je prožimala. Sva je bila u to utonula. Bila je atom usred silnog uzbuđenja. Drugi atomi nisu imali oblik ili individualnost. Nisu bili opipljivi ili jasno oivičeni. Još je mogla da vidi Vona, koji je zabrinuto piljio u nju kroz žicu, a oni drugi... duše?... uopšte nisu bili tako stvarni ili tako neposredni. Ali osećala je njihovu prisutnost, kao što nikada ničiju nije osećala. Oko sebe. Pored sebe. U sebi. Bili su topli. Bili su prijatni.
     Kad je Von najzad odvrnuo zavrtanj na metalnoj žici i povukao je za ruku, ona je ležala gledajući ga ukočenim pogledom. Nije imala snage da ustane, niti želju. On je morao da joj pomogne, i ona se osloni na njegovo rame kad su krenuli.
     Bili su na pola puta do Herter-Holovog broda kad su ih prekinuli ostali članovi njene porodice, koji su se pušili od besa. "Glupa mala bezobraznice!" grmeo je Pol. "Ako samo još jedanput uradiš ovako nešto ja ću te dobro izdevetati!"
     "A, neće!" reče njen otac smrknut. "Ja ću se za to postarati odmah; što se tebe tiče, gospođice, s tobom ću se obračunati kasnije."
     Svi su postali tako razdražljivi! Niko nije izlupao Žaninu zato što je pokušala da upotrebi kauč za sanjanje. Niko uopšte nije ni pokušao da je kazni. Oni su se umesto toga uzajamno kaznili, i stalno se kažnjavali. Primirje koje je vladalo tri i po godine jer, ga je svako za sebe primenjivao kao alternativu da se uzajamno ne poubijaju, bilo je prestalo. Pol i stari Pejter nisu govorili dva dana, jer je Pejter bez pitanja razmontirao kauč. Lervi i njen otac su frktali i vikali jedno na drugo zato što je prvo ona program namestila tako da je hrana bila preslana, a onda, kad je došao na njega red, on je program namestio tako da je bila suviše neslana. A što se tiče Lervi i Pola... oni više nisu spavali zajedno; jedva su uopšte govorili; sigurno bi se i razveli da je u krugu od 5.000 astronomskih jedinica postojao sud nadležan za brakorazvodne parnice.
     Ali da je negde u krugu 5.000 astronomskih jedinica postojalo neko izvorište vlasti bilo kakve vrste, mogli su se razrešiti bar neki sporovi. Neko je mogao umesto njih da donosi odluke. Da li da se vrate? Da li da pokušaju da nadvladaju postojeći kurs Fabrike hrane? Da li da idu sa Vonom da ispitaju to drugo mesto... i ukoliko reše da idu, ko da ide a ko da ostane ovde? Nisu mogli da se slože ni šta bi trebalo da rade iz časa u čas, da li da neki uređaj rasklope i tako rizikuju da ga unište, ili da ga ostave kakav jeste i napuste svaku nadu da će doći do nekog izvanrednog otkrića koje bi moglo sve da izmeni. Nisu mogli da se slože ko će da razgovara sa mrtvacima preko radija, niti šta će da ih pitaju. Von im je pokazao, vrlo rado, kako da pokušaju da privole mrtvace na razgovor, i oni priključiše Verin generator tona na vezu s "radiom". Ali Vera nije bila u stanju da razmeni mnogo misli sa svojim sagovornicima; i kad mrtvaci nisu razumeli njena pitanja, ili nisu hteli da sarađuju, ili su prosto bili suviše ludi da bi bili od ikakve koristi, Vera je jednostavno bila pobeđena.
     Sve ovo je za Žaninu bilo strašno, ali najviše zbog Vona. Njega su prepirke zbunjivale i ljutile. Prestao je da je prati unaokolo. Jedanput kad se probudila, i uspravljena u krevetu pogledala oko sebe, njega nije bilo.
     Srećom po Žaninin ponos, i svi ostali su bili otišli... Pol i Lervi su izašli iz broda da preusmere antene; njen otac je spavao, pa je tako imala vremena da se pozabavi svojom ljubomorom. Neka samo bude prase! pomislila je. Bilo je glupo što nije shvatao da ona ima puno prijatelja, dok on ima samo nju; ali shvatiće već! Počela je da piše dugačka pisma svojim zanemarenim prijateljima kad je čula kako se Pol i njena sestra vraćaju; kad im je kazala da je Von nestao najmanje pre jednog sata, iznenadila se kad je videla njihovu reakciju. "Tata!" povikala je Lervi, drmusajući pregradni zastor njegove "sobe". "Probudi se! Von je nestao!"
     Kad se stari pojavio žmirkajući i gledajući u njih, Žanina je osorno kazala: "Šta je, šta vam je svima?"
     "Ti kao ne razumeš, je li", rekao je Pol hladno. "A šta ako je uzeo brod?"
     Ovakva mogućnost nikad joj nije pala na pamet, i Žanina se osećala kao da je neko ošinuo. "Ne bi on to uradio!"
     "Zar?" zareža njen otac. "A kako znaš, ti mala bezobraznice? Ako je uzeo, šta će biti s nama?" završi on povlačeći naviše patent zatvarač na svom dresu pa ustade, gledajući u njih smrknuto. "Svima sam vam rekao", kazao je... ali gledajući pri tom samo u Lervi i Pola kako bi Žanina razumela da se ono "svima" ne odnosi na nju... "rekao sam vam da moramo pronaći definitivno rešenje. Ako ćemo da idemo njegovim brodom, onda da idemo. Ako nećemo, ne možemo da se izlažemo opasnosti da on u svojoj ludoj maloj glavi smisli da ode bez reči upozorenja. To je jamačno izvesno."
     "Kako da se to izvede", upitala je Lervi. "Ti nemaš veze, tata. Ne možemo da čuvamo brod danonoćno."
     "A tvoja sestra ne može da čuva dečka, je l' da", zaklima stari glavom. "Znači moramo da imobilišemo ili brod, ili dečka.
     Žanina polete na njega. "Vi čudovišta!" zagrcnula se. "Vi ste sve ovo planirali kad nas dvoje nismo bili tu!" Sestra je uhvati i zadrža.
     "Smiri se, Žanina", naredila je. "Jeste, tačno je da smo o tome razgovarali... morali smo! Ali ništa nije dogovoreno, sigurno da nećemo da povredimo Vona."
     "Pa onda, dogovorite se!" planu Žanina. "Ja glasam da idemo sa Vonom!"
     "Ukoliko on već nije otišao, sam" ubaci Pol.
     "Nije!"
     Lervi reče razložno: "Ukoliko jeste, prekasno je da bilo šta preduzimamo. Osim toga, ja podržavam Žaninin predlog. Idemo! Šta kažeš ti, Pole?"
     On je oklevao. "Pa... tako je", pristade. "Pejter?"
     Stari reče dostojanstveno: "Ako ste se vi svi složili, onda je svejedno kako ću ja da glasam. Preostaje samo još jedno pitanje: ko će da ide a ko će da ostane. Ja predlažem..."
     Lervi ga je zaustavila. "Tata", kazala je, "ja znam šta ćeš ti da kažeš, ali to ne ide. Potrebno je da ovde ostane bar jedna osoba, kako bi održavala vezu sa Zemljom. Žanina je suviše mlada. Ja ne mogu nipošto, jer ja sam najbolji pilot, a ovo je prilika da naučim nešto o upravljanju Hiči-brodovima. Ja neću da idem bez Pola, pa prema tome, ostaješ ti."
     Rasklopili su Veru, deo po deo, i delove rasporedili po Fabrici hrane. Brza memorija, kodirani podaci i displeji smešteni su u sanjaonicu, spora memorija poređana je duž hodnika, prenosni uređaj je ostao u njihovom starom brodu. Pejter je pomagao, uzdržan i ćutljiv: ovo što su radili radili su kako bi buduća saopštenja od važnosti mogli da šalju preko radio-sistema mrtvaca. Pejter je pomagao da postane otpisan, i on je to znao. Na brodu je bilo puno hrane, ispričao im je Von; ali Pol nije hteo da se zadovolji tamo nekakvim automatskim punjenjem bogzna kakvim proizvodima Fabrike hrane, pa ih je naterao da uzmu obroke koje su oni doneli sa sobom, koliko god je moglo da stane. Von je zahtevao da se dobro snabdeju vodom, pa su tako ispraznili reciklažne rezerve sa broda i napunili njegove plastične džakove i takođe ih utovarili. Na Vonovom brodu nije bilo ležaja. Nisu bili potrebni, podvukao je Von, jer su specijalne fotelje, koje se koriste pri akceleraciji, bile dovljne da im pruže zaštitu u toku manevarskih akcija, kao i da im omoguće da ne lebde unaokolo za vreme spavanja. To je bio predlog na koji su stavili veto i Lervi i Pol, pa su razmontirali ležaljke za spavanje iz svog odeljka i montirali ih na brodu. Od ličnih stvari Žanina je želela svoju tajnu kutijicu sa parfemom i knjige, Lervi svoju ličnu zaključanu torbu, Pol svoje karte za pasijans. Bilo je tu puno napornog rada, mada su utvrdili da mogu da ga učine lakšim time što su plastične džakove i mekane ili čvršće ostale stvari prenosili hodnikom u igri polaganog dobacivanja; i najzad je sve bilo gotovo. Pejter je sedeo zlovoljno naslonjen na zid hodnika, i posmatrao ostale kako se motaju unaokolo, i pokušavao da se seti da li nešto nisu zaboravili. Žanini se činilo da sa njim postupaju kao da je već odsutan, ako ne i mrtav, pa je kazala: "Tatice? Nemoj da se ljutiš. Mi ćemo se svi vratiti što pre možemo."
     On je zaklimao, "Što će reći", kazao je, "čekaj da vidim, četrdeset devet dana tamo i četrdeset devet natrag, plus sve ono vreme koje odlučite da provedete tamo." Ali, pridigao se i dozvolio da ga Lervi i Žanina poljube. Gotovo veselo, rekao je: "Srećan put. Jeste li sigurni da ništa niste zaboravili?"
     Lervi se osvrnu razmišljajući. "Mislim da nismo... osim ako ne treba da javimo tvojim prijateljima da dolazimo, Vone?"
     "Mrtvacima?" zapiskutao je on, cerekajući se. "Oni neće znati. Oni nisu živi, znate, oni nemaju osećaj vremena."
     "Pa, zašto ih onda toliko voliš?" upitala je Žanina.
     Von uhvati ljubomorni ton u njenom glasu i prekorno je pogleda. "Oni su moji prijatelji", kazao je. "Ne može čovek da ih uvek uzima ozbiljno, a često i lažu. Ali nikada me ne mogu naterati da ih se plašim."
     Lervi je prestala da diše. "O, Vone", kazala je, dodirujući ga. "Znam da nismo prema tebi bili onoliko ljubazni koliko smo mogli. Mi smo svi pod velikim pritiskom. Mi smo stvarno bolji nego što tebi sigurno izgledamo."
     Starom Pejteru je bilo dosta. "Krenite već jednom", zarežao je. "Dokažite mu to o čemu pričaš, nemojte tu da stojite i pričate u beskonačnost. A onda se vratite pa dokažite i meni!"









6.
     Manje od dva sata... groznica nikada dotle nije kraće trajala. Niti je ikada bila tako žestoka. Onaj jedan procenat najpodložnijeg stanovništva prosto je bio onesposobljen tokom četiri sata, a gotovo svi su bili snažno pogođeni.
     Ja sam bio jedan od srećnika, jer sam se posle napada groznice samo našao zarobljen u svojoj sobi, sa samo jednom čvorugom na glavi od pada sa stolice. Nisam bio uklješten u nekom havarisanom autobusu, zgnječen u nekoj avionskoj nesreći, udaren nekim zalutalim automobilom, niti sam iskrvario na smrt na nekom operacionom stolu dok su se hirurzi i bolničarke bespomoćno previjali na podu. Pretrpeo sam samo jedan sat, pedeset jedan minut i četrdeset četiri sekunde jadnog deliričnog stanja, a i to je bilo ublaženo jer sam ga delio sa jedanaest milijardi drugih ljudi.
     Razume se, svako od ovih jedanaest milijardi ljudi pokušavao je da se nakako javi nekome, svi u isto vreme, pa su komunikacione veze bile potpuno zagušene. Harijeta se pojavila na aparatu da bi mi saopštila da imam najmanje dvadeset pet poziva sa raznih strana... od strane mog naučnog programa, mog jurističkog programa, tri ili četiri od mog knjigovodstvenog programa u vezi sa mojim posedima, i veći broj od strane pravih, živih ljudi. Nijedan od njih, saopštila mi je izvinjavajući se kad sam je zapitao, nije bio od Esi; veze sa Tusonom bile su u ovom trenutku u potpunom prekidu, a ni ja nisam mogao da pozovem odavde. Ludilo nije zahvatilo nijedan računar. Nikada ih nije zahvatalo. Nešto bi se jedino pokvarilo kad bi se neka živa osoba ubacila u integrisana kola, radi održavanja ili neke izmene u modelu. Međutim, pošto se to statistički dešavalo milion puta u minutu, negde u svetu, u vezi sa ovim ili onim računarom, nije bilo čudo što je bilo potrebno da prođe izvesno vreme da stvari krenu svojim uobičajenim tokom.
     U svakom poslu posao je na prvom mestu; morao sam da stavim stvari ponovo u pokret. Dao sam Harijeti spisak prioriteta hijerarhijskim redom, a ona je počela da mi podnosi izveštaje. Kratak bilten iz rudnika hrane: nema znatnih oštećenja. Nekretnine: nekoliko manjih požara i poplava, ništa važno. Neko je ostavio otvorenu branu u fabrici riba pa je šest stotina miliona mladica otplivalo u nepovrat u otvoreno more; ali ja sam i inače u njima imao samo mali broj akcija. Sve u svemu, ja sam se iz groznice izvukao u vrlo, vrlo dobrom stanju, smatrao sam, tj. u svakom slučaju mnogo bolje nego mnogi drugi. Groznica je pogodila Indijski podkontinent posle ponoći onog istog dana kad je Bengalski Zaliv doživeo jedan od najgorih naleta uragana za pedeset poslednjih godina. Broj žrtava bio je ogroman. Napori spasilačkih ekipa bili su obustavljeni tokom dva časa. Desetine, možda čak stotine, miliona ljudi jednostavno nisu uspeli da se domognu neke uzvišice, pa je južni Bangladeš bio preplavljen leševima. Dodajte tome eskploziju u jednoj rafineriji u Kaliforniji, jednu železničku nesreću u Velsu, i nekoliko još neprijavljenih nesreća... kompjuterski sistemi još nisu bili objavili procenu o broju žrtava, ali je u novinskim izveštajima njihov broj bio veći nego ikada.
     Kad sam završio sve naj-najhitnije poslove, liftovi su ponovo proradili. Više nisam bio zarobljen. Gledajući kroz prozor, video sam da su vašingtonske ulice ponovo u normalnom stanju. S druge strane, moj odlazak u Tuson bio je pod znakom pitanja. Pošto je polovina mlaznih aviona koristila režim automatskog pilotiranja tokom dva časa, došlo je do ozbiljnog utroška goriva, pa su avioni sletali gde su stigli, tako da su se sad nalazili na svakojakim mestima. Redovi letenja su se pokarabasili. Harijeta mi je obezbedila najbolje mesto što je mogla, ali tek u podne sledećeg dana. Esi nisam mogao uopšte da pozovem, jer su veze još bile zakrčene. To je bila mala neprijatnost, ne pravi problem. Kad bih zaista želeo da stupim u vezu, imao sam na raspolaganju mogućnosti... bogataši uvek uživaju određene privilegije. Ali bogataši imaju i svoja zadovoljstva, a ja sam bio odlučio da Esi iznenadim neočekivanim dolaskom.
     U međuvremenu, imao sam slobodnog vremena.
     A sve to vreme moj naučni program jedva je čekao da mi saopšti gomilu vesti. To je bilo kao poslastica posle spanaća sa džigericom. Odlagao sam je dok ne budem imao vremena za fino, poduže ćaskanje; taj trenutak je došao. "Harijeta", kazao sam, "daj ga sad." I Albert Ajnštajn se u oscilatornom kolu formirao i naginjući se napred, trzao se od uzbuđenja. "Šta ima novo, Ale", upitao sam ga, "nešto lepo?"
     "Dabome, Robine! Utvrdili smo odakle dolazi groznica... sa Fabrike hrane!"
     Bila je to moja greška. Da sam pustio Alberta da mi odmah kaže šta je hteo, ne bih bio otprilike poslednji čovek na Zemlji koji je doznao da je mesto sa koga dolazi sva ona nevolja moje vlasništvo. To je bila prva stvar koja mi je postala jasna, i ja sam razmišljao o mogućim obavezama s tim u vezi i odmeravao povoljne strane dok mi je on objašnjavao koji su dokazi. Prvi i neopozivi, razume se, bio je prijem poruke sa lica mesta tj. sa Fabrike hrane, glavom. Ali to smo mogli znati još odavno. "Da sam samo pažljivo izračunao vreme nastupa bolesti", grdio je Albert samog sebe, "mogli smo taj izvor da lociramo pre više godina. A bilo je tu i mnoštvo drugih znakova, saglasnih sa njihovom fotonskom prirodom."
     "Kakvom prirodom?"
     "Oni su elektromagnetni, Robine", objasnio je. Sabio je duvan u lulu i pružio ruku da uzme šibicu. "Ti, razume se, shvataš da je to utvrđeno pomoću vremena potrebnog za transmisiju signala. Mi smo primili taj nekakav signal koji prouzrokuje ludilo istovremeno sa prenosom onoga što se događalo."
     "Čekaj malo. Ako Hičiji imaju radio brži od svetlosti, zašto to nije isto?"
     "E, Robine! Kad bismo to mogli znati!" zažmirio je on, paleći lulu. "Ja mogu samo da nagađam..." puf, puf, puf, "da taj poseban efekat nije kompatibilan sa njihovim drugim tipom transmisije, ali o razlozima za to u ovom trenutku ne mogu čak da iznesem ni teorijske pretpostavke. A, razume se", nastavio je, "istovremeno se nameću izvesna pitanja na koja za sada nemamo uopšte odgovore."
     "Razume se", rekao sam ja, ali ga nisam pitao koja su to pitanja. Nešto drugo mi je bilo u glavi. "Alberte. Daj reprodukcije brodova i svemirskih stanica sa kojih si dobio informacije iz kosmosa."
     "Dabome, Robine." Lepršava kosa i izbrazdano veselo lice nestadoše, a holograf se istog časa ispuni prikazom cirkumsolarnog kosmičkog prostora. Devet planeta. Pojas prašine koji je predstavljao pojas asteroida, i daleko iza njih praškasti školjkasti omotač koji je predstavljao Ortovu maglinu. I oko četrdeset obojenih sjajnih tačaka. Prikaz je dat u logaritamskoj veličini da bi sve moglo da stane, dok su planete i artefakti bili ogromno uvećani. Albertov glas je objašnjavao: "Četiri zelena broda pripadaju nama, Robine. Jedanaest plavih objekata su instalacije Hičija; među njima okrugli su samo detektovani, do zvezdastih smo dprli i na njima su uglavnom ljudske posade. Svi ostali brodovi pripadaju drugim komercijalnim firmama ili vladama."
     Pažljivo sam gledao u grafikon. Samo mali broj treperavih svetlih tačaka nalazio se u relativnoj blizini zelenog broda i plave zvezde koja je predstavljala Fabriku hrane. "Alberte? Ako bi neko hteo da uputi još jedan brod ka Fabrici hrane, koji bi mogao najbrže da stigne?"
     On se pojavio u donjem uglu projekcije, mršteći se i sišući čibuk. Jedna tačka zlatne boje u blizini Saturnovih prstenova poče da treperi. "Ima jedan brazilski patrolni brod koji upravo kreće sa Tetisa koji bi mogao da stigne za osamnaest meseci", rekao je. "Ja sam pokazao samo brodove koji su na mojoj radio- lokaciji. Ima i nekoliko drugih..." nove svetle tačke zatreperiše po celom hologramu, "koji bi mogli brže, pod uslovom da imaju odgovarajuće količine goriva i namirnica. Ali nijedan ne bi mogao stići za manje od godinu dana."
     Uzdahnuh. "Isključi ovo, Alberte", kazao sam. "Stvar je u tome što smo upali u nešto što ja nisam očekivao."
     "Šta to, Robine?" upitao je, ispunjavajući ponovo holograf i skrstivši udobno ruke preko stomaka.
     "Taj čaurasti ležaj. Ja to ne razumem. Čak ne vidim ni čemu on služi. Čemu služi, Alberte? Imaš li ti neku ideju?"
     "Dabome, Robine", rekao je on, klimajući veselo glavom. "Moje najbolje pretpostavke su prilično malog stepena verovatnoće, ali to je samo zato što ima tako mnogo nepoznanica. Recimo ovako. Pretpostavi da si ti Hiči... recimo, nešto kao neki antropolog... koji na oku drži jednu civilizaciju u razvoju. Za evoluciju je potrebno mnogo vremena, i ti nećeš prosto da sediš tamo i posmatraš. Ono što bi ti želeo je da na brzinu obaviš procenu, na primer svakih hiljadu godina, nekakvu 'štih' probu. E sad, uz pomoć nečega kao što je taj ležaj, mogao bi prosto da pošalješ nekoga da skokne do Fabrike hrane s vremena na vreme, možda svakih hiljadu godina ili više; popne se na taj kauč, i trenutno dobije predstavu o tome šta se dešava. Za samo nekoliko minuta." Zastao je da bi za trenutak razmislio pre nego što nastavi. "Zatim... ali ovo je spekulacija bazirana na pretpostavci... ja joj ne bih čak ni određivao stepen verovatnoće uopšte... zatim, ako bi našao nešto zanimljivo, mogao bi da nastaviš da istražuješ. Mogao bi čak i nešto drugo da uradiš. Ovo je zbilja daleka pretpostavka, Robine. Mogao bi čak i da sugerišeš neke stvari. Ležaljka predaje signale i prima signale, tako dolazi do groznice. Možda ona može da prenosi i ideje. Nama je poznato da su se tokom ljudske istorije veliki pronalasci pojavljivali u raznim delovima sveta, na izgled nezavisno jedni od drugih, možda istovremeno. Da nisu to sugestije Hičija, uz pomoć tog kauča?"
     Sedeo je tamo, odbijajući dimove iz svoje lule i smešeći se na mene, a ja sam razmišljao o onome što je rekao.
     Sva razmišljanja ovog sveta nisu mogla od toga da naprave nešto čisto šaljivo. Uzbudljivo, možda. Ali ne nešto što bi vas razgalilo. Svet se u bitnim crtama izmenio otkako su prvi astronauti otkrili nastambe Hičija na Veneri, i što smo više istraživali promene su bivale sve veće. Jedan izgubljeni dečak, koji se igrao nečim što nije shvatao, uvaljivao je više od deset godina čitavu ljudsku rasu u ponovljene napade ludila. Ako bismo mi nastavili da se igramo stvarima koje ne razumemo, šta bi nam Hičiji dali na bis?"
     A da i ne govorimo o tugaljivosti Albertove napomene da nas ova stvorenja špijuniraju već stotinama hiljada godina... i možda nam čak bacaju po neku mrvu, tu i tamo, da vide šta ćemo s njom da uradimo.
     Rekao sam Albertu da me obavesti sada i o svemu ostalom što zna o događajima na Fabrici hrane i, dok je on nabrajao činjenice iz oblasti fizike, ja sam pozvao Harijetu. Ona se pojavila u uglu holografa, upitno me pogledala, i primila moj nalog za večeru dok je Albert i dalje pokazivao i govorio šta je znao. On je neprestano nadgledao sve prenose čak i za vreme dok je o njima obaveštavao, i tako mi je pokazao odabrane scene sa dečakom, s Hertet-Holovima, pa slike unutrašnjosti artefakta. Taj prokleti predmet je i dalje odlučno išao svojim putem. Prema najboljim procenama kursa leta, on se sada kretao u pravcu nove skupine kometa, udaljene nekoliko miliona milja... pri sadašnjoj brzini kretanja stići će tamo kroz nekoliko meseci. "A šta će onda biti?" upitao sam.
     Albert je slegao ramenima u znak izvinjenja. "Verovatno će onda ostati tamo dok ne iskoristi sve UVKA sastojke, Robine."
     "Pa, onda, možemo li da je pomerimo?"
     "Nema dokaza, Robine. Ali moguće je. Kad smo već kod toga, ja imam jednu teoriju o kontrolnim uređajima na svemirskim brodovima Hičija. Kad neki od njih stigne do artefakta koji je u pogonu... Fabrike hrane, Kapije, bilo kog drugog... uređaji se 'otključaju' i onda kurs može da se izmeni. Bilo kako bilo, ja mislim da se to možda dogodilo g-đi Patriši Bover... a to, takođe, ima izvesne jasne implikacije", namignu on.
     Ne volim da neki kompjuterski program pomisli da je pametniji od mene. "Hoćeš da kažeš da možda ima veliki broj nasukanih astronauta sa Kapije, rasutih po celoj Galaksiji zato što su se njihovi komandni uređaji 'otključali' i oni nisu znali kako da se vrate?"
     "Dabome, Robine", reče on odobravajući. "To je možda objašnjenje za ono što Von naziva 'mrtvacima'. Primili smo i neke razgovore sa njima, uzgred rečeno. Njihovi odgovori su ponekad sasvim neracionalni, a razume se mi smo hendikepirani time što sa njima ne možemo da budemo u interakciji. Ali zaista izgleda da oni jesu, ili da su bili, ljudska bića."
     "Je l' ti to hoćeš da kažeš da su oni bili živi?"
     "Dabome, Robine, odnosno bar u onom smislu u kome je glas Enrika Karuza na traci nekada bio glas živog napolitanskog tenora. Da li su sada 'živi' zavisi od toga kako ih definišeš. To isto pitanje možeš da postaviš i u vezi..." puf, puf, "sa mnom."
     "Uh." Razmišljao sam za trenutak. "Zašto su tako luckasti?"
     "Zbog nesavršenosti kopije, rekao bih. Ali to nije ono što je važno." Sačekao sam da povuče dim iz lule i tako se spremi da mi kaže šta je važno. "Izgleda prilično izvesno, Robine, da je kopiranje izvedeno nekim očitavanjem... hemijskim putem... stvarnih mozgova svemirskih istraživača."
     "Misliš, Hičiji su ih ubili i izručili njihove mozgove u bocu?"
     "Sigurno da ne, Robine! Prvo, usudio bih se da pretpostavim da su svemirski istraživači pre umrli prirodnom smrću nego da su bili ubijeni. To bi dovelo do degradacije hemijskog sastava uskladištenog mozga i doprinelo degradiranju kvaliteta informacija. I sigurno nisu stavljeni u bocu! U neku vrstu hemijskog analognog računara, možda. Ali poenta je u ovome, kako se sve to slučilo?"
     Ja sam zaječao. "Hoćeš da poništim tvoj program, Ale? Ja bih sve ovo mogao da dobijem brže direktno od video-sinoptičkog uređaja.
     "Dabome da bi mogao, Robine, ali ne bi", on namignu, "možda bilo isto toliko zabavno. Bilo kako bilo, postavlja se pitanje, kako su to Hiči imali opremu za očitavanje ljudskog mozga? Razmisli malo, Robine. Čini se vrlo malo verovatno da bi po hemijskom sastavu Hičiji bili isti kao ljudska bića. Slični, to da. Znamo, uzimajući u obzir opšte podatke, šta su na primer udisali i šta su jeli. U osnovnim crtama njihov hemijski sastav bio je nalik našem. Međutim, peptidi su veoma kompleksni molekuli. Izgleda krajnje neverovatno da bi jedinjenje koje predstavlja, na primer, sposobnost da se lepo svira na jednom Stradivarijusu, ili čak usvajanje higijenskih navika, moglo biti isto u njihovom hemijskom sastavu kao u našem." Spremio se da ponovo pripali lulu kad je uhvatio moj pogled i na brzinu dodao: "Pa bih ja zaključio, Robine, da ove sprave nisu bile projektovane za mozgove Hičija."
     Trgao sam se na te reči. "Nego za ljude, je l'? Ali zašto? Kako? Kako su znali? Kada..."
     "Molim te, Robine. Po tvojim instrukcijama, tvoja žena me je programirala tako da izvodim krupne dedukcije na osnovu malobrojnih podataka. Stoga ja ne mogu da odbranim sve što kažem. Ali", dodao je, klimajući mudro glavom, "ovo je moje mišljenje, to da."
     "Isuse", rekoh ja. Nije izgledalo da ovome želi nešto da doda, pa sam prešao preko toga i prešao na sledeću zabrinjavajuću stvar. "A kako stoji sa starcima? Jesu li oni ljudska bića, šta misliš?"
     On je lupkanjem ispraznio lulu i mašio se za duvankesu. "Ja ne bih rekao", kazao je najzad.
     Nisam ga pitao šta je alternativna mogućnost. Nisam želeo da čujem.
     Kad je Albert za trenutak prestao da govori, rekao sam Harijeti da uključi moga pravnog savetnika. Doduše, nisam mogao sa njim odmah da razgovaram jer mi je upravo stigla večera a konobar je bio ljudsko biće. On je želeo da me pita kako sam prošao za vreme groznice, da bi mogao da mi ispriča kako je on prošao, a za to je bilo potrebno vreme. Najzad sam seo ispred holografa, počeo da sečem pileći odrezak i kazao: "Izvoli, Mortone, kaži mi šta ima loše novo?"
     On je rekao izvinjavajući se: "Znate spor sa onim Boverom?"
     "Sa kakvim Boverom?"
     "Sa mužem Triše Bover. Ili udovcem, zavisno od toga kako tu stvar posmatrate. Mi smo najavili da ćemo se pojaviti na sudu, samo na žalost sudija je imao jak napad groznice i... eto tako. On nije u pravu što se tiče zakona, Robine, ali on je odbio naš zahtev da se odredi datum saslušanja i podneo zahtev da se sprovede skraćeni postupak."
     Prestao sam da žvaćem. "Može li on to da učini?" zauralo sam s ustima punim najfinije retke piletine.

     "Ovaj, pa da, odnosno on je to već učinio. Ali mi ćemo ga suzbiti na višoj instanci, samo što je tako nešto komplikovanije. Njen advokat je prilikom iznošenja argumenata, istakao da je Triša, u stvari, poslala izveštaj o misiji. Otuda se postavlja pitanje da li je ona obavila svoju misiju razumete? U međuvremenu ..."
     Ponekad mi se čini da je Morton programiran suviše kao ljudsko biće; taj stvarno zna kako da razvuče diskusiju. "Šta u međuvremenu, Mortone?"
     "Pa, eto, posle ove najnovije, ah, epizode, izgleda da se pojavila još jedna zamršena stvar. Korporacija Kapija želi da se aktivnost uspori dok ne vidi jednostavno kako stvari stoje sa tom goznicom, pa su prihvatili uručenje sudske zabrane. Ni Vi ni Fabrika hrane, a.d. niste više u položaju da nastavite eksploataciju fabrike."
     Ja sam se razbesneo. "Koješta, Mort! Hoćeš da kažeš nećemo moći da je koristimo pošto je dovučemo čak odozgo iz njene orbite?"
     "Bojim se da hoću da kažem i više od toga", izvinjavao se on. "Vama je naloženo da prestanete da je pomerate. Naloženo vam je da ni na koji način ne ometate njene normalne aktivnosti, do objavljivanja sudske presude. To je Boverovo delo, i to zbog toga što ćete, ako je osujetite u proizvodnji hrane premeštanjem u neku drugu skupinu kometa, Vi ugroziti njegove interese. E sad, mi to možemo da poništimo, siguran sam. Ali dotle će Korporacija Kapija već preduzeti neke korake da se sve aktivnosti obustave dok oni ne stave groznicu pod kontrolu."
     "O, Bože." Spustih viljušku. Više nisam bio gladan. "Jedina dobra stvar je", rekao sam, "što je to naređenje koje ne može da se sprovede u delo."
     "Zato što će biti potrebno da prođe tako mnogo vremena da poruka stigne do Herter-Holovih, da, Robine", klimao je on glavom. "S druge..."
     On nestade, fiju. Skliznuo je dijagonalno preko aparata, a pojavila se Herijeta. Izgledala je strašno. Ja imam dobre programe koji su moji pomoćnici. Ali oni ne donose uvek dobre vesti. "Robine!" povikala je. "Stigla je poruka iz Opšte bolnice u Arizoni... u pitanju je vaša žena!"
     "Esi? Esi? Je li bolesna?"
     "O, gore od toga, Robine. Potpuni prestanak telesnih funkcija. Nastradala je u automobilskoj nesreći. Sad je održavaju veštački, ali... nema prognoze, Robine. Ona ne reaguje."
     Nisam iskoristio svoj privilegovani položaj. Nisam hteo da gubim vreme. Otišao sam pravo u vašingtonsko sedište Korporacije Kapija, a oni su otišli kod Sekretara za odbranu, a ovaj je nekako našao jedno mesto za mene u jednom bolničkom avionu koji je poleteo iz Bolinga kroz dvadeset pet minuta, i uspeo sam.
     Let je trajao tri sata, a ja sam sve vreme puta bio u stanju obamrlosti. U avionu nije bilo komunikacionih uređaja koje su mogli da koriste putnici. Nisam ih čak ni želeo. Želeo sam samo da stignem tamo. Kad je moja majka umrla i ostavila me bolelo me je, ali ja sam bio siromašan i smušen i sviknut na bolove. Kada je ljubav mog života, odnosno u svakom slučaju žena koja je činilo se postala ljubav mog života, pošto je pouzdano otišla i ostavila me... a nije sasvim umrla, zato što je upala u neku strašnu astrofizičku anomaliju i zauvek otišla van domašaja... i to je bolelo. Ali mene je u to vreme ionako sve bolelo. Nisam bio navikao na sreću, nisam stekao naviku. Postoji Karneoov zakon i kod bola. On se meri ne apsolutnim veličinama već razlikom koja postoji između izvora i okoline, a moja okolina je već dugo bila suviše bezbedna i suviše lagodna da bih mogao ovako nešto da podnesem. Bio sam u šoku.
     Opšta bolnica je bila zgrada ukopana u zemlju u pustinji izvan Tusona. Sve što se videlo kad smo joj se približili bile su solarne instalacije na "krovu", ali se ispod njih nalazilo šest podzemnih spratova sa bolničkim sobama, laboratorijama i operacionim salama. Sve je bilo prepuno. Tuson je grad u koji zaposleni dolaze iz predgrađa, a ludilo je nastupilo u vreme saobraćajne gužve.
     Kad sam najzad uspeo da zaustavim jednu bolničarku i postavim joj pitanje, čuo sam da je Esi još na aparatu za reanimaciju, ali da će on biti svakog časa isključen. Posredi je bio trijažni postupak. Aparati su mogli biti bolje iskorišćeni za druge bolesnike, koji su imali više izgleda od nje.
     Sramota me je da kažem kako su se brzo ideje o pravičnosti okrenule naglavačke kad je u pitanju bila moja sopstvena žena priključena na takav aparat. Pronašao sam lekarski kabinet... lekar ga neće moći koristiti izvesno vreme... izbacio jednog službenika zdravstvenog osiguranja koji je privremeno sedeo za njegovim stolom i počeo da telefoniram. Već sam dobio vezu sa dva senatora istovremeno pre nego što je Harijeta upala s izveštajem od strane našeg medicinskog programa. Esin puls počeo je da reaguje. Sad smatraju da su joj izgledi da preživi dovoljno dobri pa je bilo opravdano da joj daju mogućnost da još izvesno vreme ostane priključena na aparat.
     Razume se, pomogao je medicinski komplet. Međutim, u čekaonici su sve klupe bile pune ljudi koji su čekali da dođu na red kod lekara, i ja po vrpcama oko vrata primetih da ima još ljudi obuhvaćenih programom kompletne medicinske usluge; bolnica je bila prosto zatrpana.
     Nisam mogao da uđem da je vidim. Na odeljenju za intenzivnu negu pisalo je "Zabranjene posete", a takve posete obuhvatale su čak i mene; na vratima je bio jedan policajac iz Tusona, koji se mučio da ostane budan posle vrlo dugačkog, napornog dana, i koji se osećao jadno. Ja sam nervozno premetao stvari na pisaćem stolu odsutnog lekara, dok nisam otkrio liniju zatvorenog kola koja je bila povezana s Odeljenjem za intenzivnu negu, pa sam je ostavio uključenu. Nisam mogao da vidim kako je Esi. Nisam čak sa sigurnošću mogao da kažem koja je od onih umotanih mumija bila ona. Ali sam nastavio da gledam. Harijeta je pozivala s vremena na vreme da mi saopšti sitnije novosti. Nije se zadržavala na porukama sa izrazima simpatije i zabrinutosti; takvih je poruka bilo mnogo, ali Esi je za Robineta Brodheda napisala poseban program koji se bavio osobama koje rasipaju vreme, tako da se Harijeta posetiocima samo zabrinuto osmehivala uz jedno 'hvala' ne pokušavajući da me dovodi s njima u direktnu vezu. Esi je vrlo vešto umela da pravi takve programe...
     Prošlo vreme. Kad sam shvatio da o Esi razmišljam u prošlom vremenu, osećao sam se stvarno strašno.
     Sat kasnije jedna bolničarka me je pronašla i dala mi bujon i krekere, a nešto kasnije otišao sam do toaleta gde sam u redu čekao četrdeset pet minuta; i to je otprilike bila sva zabava koju sam imao na trećem spratu Opšte bolnice dok, najzad, jedna mala bolnička pomoćnica nije promolila glavu kroz vrata i kazala: "Senjor Brodhed? Por favor." Policajac je još stajao pred vratima Odeljenja za intenzivnu negu, i hladio se svojim velikim znojavim kaubojskim šeširom kako bi ostao budan, ali pošto je mene mala bolnička pomoćnica vodila, čvrsto me držeći za ruku, on se nije usprotivio.
     Esi je bila u komori sa komprimovanim vazduhom. Preko lica joj se nalazilo parče neke providne materije tako da sam mogao da vidim kako joj iz nozdrve izlazi crevo, dok joj se na levoj strani lica nalazio povez od vate. Oči su joj bile zatvorene. Njenu kosu boje starog zlata zavili su u mrežu. Nije bila pri svesti.
     Dozvoljeno mi je bilo da ostanem samo dva minuta, što je zaista prekratko vreme. Čak nisam mogao da razaznam čemu služe svi ti grudvasti, nezgrapni predmeti koji su se videli pod delimično prozračnim delom mehura, a uopšte nije bilo vremena da se Esi pridigne i da mi nešto kaže ili da promeni izraz lica. Čak uopšte da ima neki izraz na licu.
     Napolju, u hodniku, njen doktor mi je posvetio šezdeset sekundi. Bio je to omanji, trbušasti stari crnac sa kontaktnim sočivima plave boje, koji je pogledao u ceduljicu da vidi s kim to razgovara. "O, da, g. Brekhed", kazao je. "Vaša supruga ima odličnu negu, reaguje na terapiju, ima malo izgleda da će doći svesti nakratko predveče."
     Nisam se trudio da ispravim grešku u svom imenu već sam odabrao tri pitanja sa vrha liste: "Da li će trpeti bolove? Šta joj se dogodilo? Da li joj je nešto potrebno?... mislim, bilo šta."
     On je uzdahnuo i protrljao oči. Očigledno su mu sočiva suviše dugo stajala unutra. "Što se bolova tiče za njih možemo da se postaramo, i ona već koristi usluge medicinskog kompleta. Rekli su mi da ste vrlo uvažen čovek, g. Breket. Ali vi ovde ne možete ništa da uradite. Sutra ili prekosutra, možda će joj nešto biti potrebno. Danas, ne. Cela leva stana tela joj je smrskana kad su se kola podvukla pod autobus. Bila je presavijena gotovo napola i u tom polažju je provela šest ili sedam sati, dok je nisu izvukli."
     Nisam bio svestan da sam pustio glas, ali doktor je čuo nešto. Izraz umerenog saosećanja probio se kroz kontaktna sočiva dok je zurio u mene. "U stvari, to je za nju bilo povoljno, znate. To joj je verovatno spaslo život. To što je bila zgnječena bilo je kao da je imala tampone sa strane, inače bi iskrvavila do smrti." On je žmirkajući čitao sa komadića hartije koji je držao u ruci. "Hm. Biće joj potreban, čekajte da vidim, novi zglob u kuku. Zamena za dva rebra. Osam, deset, četrnaest... možda dvadeset kvadratnih inča nove kože, a i prilična količina tkiva za levi bubreg. Smatram da će nam biti potreban transplantat."
     "Ako uopšte ima nešto..."
     "Uopšte nema ništa, g. Bleket", rekao je on, savijajući hartiju. "Ništa sada. Molim vas, idite. Dođite oko šest ako hoćete, pa ćete možda moći s njom da porazgovarate jedan trenutak. Ali ovoga časa potreban nam je prostor koji vi zapremate."
     Harijeta je već bila sredila u hotelu da se Esine stvari premeste iz njene sobe u apartman na poslednjem spratu, a takođe je po njenom nalogu već donet i toaletni pribor i nešto presvlake. Ja sam se tamo zavukao. Nisam želeo da izlazim. Nije mi bilo prijatno da gledam vesele pijance za šankom u holu, niti ulice pune ljudi koji su se iz groznice izvukli bez povrede a koji su želeli da jedni dugima ispričaju kako su za dlaku izbegli opasnost.
     Naterao sam sebe da jedem. Zatim sam naterao sebe da spavam. Uspeo sam u tome, ali nisam uspeo da duže odspavam. Ušao sam u kadu punu vrele vode, i dugo se kupao dok mi je svirala tiha muzika; ovo je, u stvari, bio sasvim prijatan hotel. Ali kad se posle Stravinskog začuo Karl Orf, ti pohotljivi, razuzdani Katulusovi stihovi naterali su me da pomislim kad sam ih poslednji put slušao sa mojom pohotljivom, razuzdanom, i u ovom trenutku, teško razmrskanom ženom.
     "Isključi ovo", odbrusio sam i uvek budna Harijeta prekide muziku usred takta.
     "Da li hoćete da saslušate poruke, Robine?" upitala je s istog reproduktora.
     Izbrisao sam se brižljivo, a onda rekao: "Samo jedan čas. Možda i hoću." Osušen, iščetkane kose, obučen u čistu odeću, seo sam ispred hotelskog komunikacionog uređaja. Nisu bili baš toliko preljubazni da svojim gostima obezbede trodimenzionalne holograme, ali Harijeta mi se činila sasvim dovoljno poznata dok je zurila u mene sa ravne holografske ploče. Ponovo me je umirivala u pogledu Esi. Ona stalno vrši video-kontrolu, i za sada sve ide dosta dobro... ne izuzetno, razume se. Ali dosta dobro. Esina prava doktorka od krvi i mesa pojavila se na slici, i Harijeta mi predade njenu snimljenu poruku. Poruka je bila: ne treba da brinete Robine. Odnosno, tačnije, nemojte da brinete baš onoliko koliko mislite da treba.
     Harijeta mi je bila pripremila takođe i nekoliko poslovnih poruka. Odobrio sam još pola miliona dolara za gašenje požara u rudnicima hrane, dao nalog Mortonu da sredi sa Korporacijom Kapija kad će da saslušaju našeg čoveka iz Brazilije, rekao mom berzanskom posredniku šta da proda kako bih imao na raspolaganju više likvidnih sredstava za slučaj da se pojave dosad neprijavljeni gubici prouzrokovani groznicom. Zatim sam saslušao izveštaje svojih najzanimljivijih programa, ostavljajući za kraj Albertov najnoviji sinoptički pregled vesti sa Fabrike hrane. Sve ovo sam uradio kao što vidite, vrlo sabrano i uspešno. Prihvatio sam činjenicu da se Esini izgledi da preživi stalno pomalo poboljšavaju, i zato nije bilo potrebno da energiju trošim na jadikovanje. A nisam u potpunosti sebi ni dozvolio da shvatim koliko je komada mesa i kostiju izvađeno iz divnog tela moje ljubljene, čime sam uštedeo raznovrsne troškove, a osećanja nisam hteo da istražujem.
     U jednom razdoblju svoga života, duži niz godina, podvrgavao sam se psihoanalizi, i tada sam otkrio da imam mnogo mesta u glavi koja mi se nisu baš dopadala. Ne mari. Kad ih jednom izvidiš i pogledaš ih... jeste, prilično su loša, ali bar su sad izvađena, nisu više unutra gde ti truju nervni sistem. Moj stari psihijatrijski program, Sigfrid fon Šrink, govorio je da je to kao kad prazniš creva.
     Bio je u pravu, u određenim granicama... jedna od stvari koju nisam voleo kod Sigfrida bila je što je bio tako nepodnošljivo i pouzdano u pravu, maltene gotovo uvek. Ono što nije kazao to je da čovek nikada ne prestaje da prazni creva. Kod mene se i dalje pojavljivao novi izmet, a, znate, bez obzira koliko ste se toga nagledali, nikad ne možete da ga zavolite.
     Isključio sam Harijetu; ostala je samo u pripravnosti u slučaju da naiđe nešto hitno, dok sam ja izvesno vreme gledao humoristički program na piezoviziji. Smešao sam sebi jedno piće u dobro opremljenom baru apartmana, pa zatim još jedno. Niti sam gledao PV, niti mi je prijalo piće. Iz moje glave upravo je nadolazio još jedan veliki grumen fekalija. Moja najdraža ljubljena žena ležala je izubijana i polomljena na Odeljenju za intenzivnu negu, a ja tu razmišljam o nekoj drugoj osobi.
     Isključio sam step-igračice i pozvao Alberta Ajnštajna. On se smesta pojavio na ploči, sa belom lepršavom kosom i svojom starom lulom u ruci. "Izvoli, Robine, šta želiš?" smešio se dobroćudno.
     "Želim da mi pričaš o crnim rupama", rekao sam.
     "Dabome, Robine. Samo što sam ti o tome već mnogo puta pričao, znaš..."
     "Idi bestraga, Alberte. Hoću da mi pričaš. I to bez mnogo matematike. Hoću prosto da mi ih objasniš na najjednostavniji način." Ovih dana ću da kažem Esi da prepravi Albertov program tako da bude malo manje idiosinkratičan.
     "Dabome, Robine", reče on, ne obraćajući pažnju na moju zlovolju. Nabrao je čupave veđe. "A-ha", rekao je. "U-uh. E, pa hajde da vidimo."
     "Je l' to za tebe teško pitanje?" upitao sam, više iznenađeno nego sarkastično.
     "Naravno da nije, Robine. Samo sam razmišljao odakle da počnem. Pa eto, počnimo sa svetlošću. Ti znaš da se svetlost sastoji od čestica koje se nazivaju fotoni. Ona ima masu, i vrši pritisak..."
     "Ne moraš čak odatle da počneš, Alberte, molim te."
     "U redu. Ali crna rupa nastaje tako što oslabi pritisak koji vrši svetlost. Uzmimo jednu veliku zvezdu... plavu, klase O, recimo. Mase deset puta veće od sunčeve. Istroši svoje nuklearno gorivo tako brzo da živi samo oko milijardu godina. Ono što kod nje sprečava kolaps je pritisak usled radijacije... zovimo ga "svetlosni pritisak"... koji potiče od nuklearne reakcije vodonika koji se u njoj stapa u helijum. Međutim, onda joj ponestane vodonik. Pritisak nestaje. Nastupa kolaps. I to tako brzo, vrlo brzo, Robine, možda za samo nekoliko sati. Zvezda, koja je ranije imala nekoliko miliona kilometara u prečniku, sad sasvim iznenada ima samo trideset kilometara. Je l' ti dovde jasno, Robine?"
     "Čini mi se. Hajde, nastavi."
     "Eto", rekao je, paleći lulu i odbijajući dva-tri dima... uvek se pitam da li mu to stvarno prija!... "to je jedan od načina na koji nastaju crne rupe. Klasičan način, možemo da kažemo. Zapamti to, a sad prelazimo na sledeću stvar: brzinu umicanja."
     "Znam šta je brzina umicanja."
     "Dabome, Robine", zaklima on, "stari svemirski istraživač sa Kapije, nije ni čudo. E, dobro. Kad si bio na Kapiji, pretpostavimo da si bacio kamen sa površine. On bi se možda vratio natrag, jer čak i jedan asteroid ima izvesnu gravitacionu silu. Ali kad bi mogao da ga baciš dovoljno brzo... možda brzinom od četrdeset ili pedeset kilometara na čas... on se ne bi vratio. Dostigao bi brzinu umicanja i jednostavno odleteo zauvek. Na Mesecu, morao bi da ga baciš još mnogo brže, recimo brzinom od dva do tri kilometara u sekundi. Na Zemlji, još brže od toga... brže od jedanaest kilometara u sekundi.
     E, sad", nastavi on, pruživši ruku da bi izbacio žišku iz lule i ponovo je pripalio, "kad bi ti"... tup, tup, "kad bi ti bio na površini nekog objekta koji ima vrlo, vrlo jaku gravitacionu silu, situacija bi bila gora. Pretpostavi da je sila teže tolika da je brzna umicanja istinski velika, recimo trista deset hiljada kilometara u sekundi. Ne bi mogao tako brzo da baciš kamen. Čak se ni svetlost ne kreće tako brzo! Znači čak ni svetlost..." puf, puf, "ne može da pobegne, jer je njena brzina manja od ove za deset hiljada kilometara. A kao što znamo, ako svetlost ne može da se otrgne, onda ništa ne može da se otrgne; tako kaže Ajnštajn. Izvini što sam sujetan." On mi, u stvari, namignu preko svoje lule. "I to je crna rupa. Ona je crna pošto uopšte ne može da zrači svetlost."
     "A kako stoji stvar sa brodovima Hičija? Oni se kreću brzinom većom od brzine svetlosti."
     Albert tužno razvuče usne u osmeh. "Tu si me uhvatio, Robine. Međutim, mi ne znamo na koji način se oni kreću brže od svetlosti. Možda Hiči može da se izvuče iz crne rupe, ko zna? Ali nemamo dokaza da je to do sada ikad i činio."
     Razmišljao sam o ovome koji trenutak. "Pa ipak", rekao sam.
     "Da, jeste, Robine", složio se on. "Problem kretanja brzinom većom od brzine svetlosti i problem istrzanja iz crne rupe, u suštini predstavljaju jedan isti problem." Zaćutao je. Dugo je ćutao. Onda je rekao, izvinjavajući se: "Smatram da je ovo otprilike sve što možemo suvislo da kažemo o ovoj temi, za sada."
     Ustao sam i smešao još jedno piće, ostavljajući ga da tamo sedi i strpljivo odbija dimove iz svoje lule. Ponekad je bilo teško da se setim da tamo, u stvari, ničega nema, ničega osim nekoliko interferograma kolimirane svetlosti, napravljenih uz pomoć nekoliko tona metala i plastike. "Alberte", kazao sam, "reci mi nešto. Za vas kompjutere smatra se da ste brzi kao munje. Zbog čega onda tebi treba ponekad tako dugo da daš odgovor? Prosto da bi bilo upečatljivije?"
     "Pa, Bobe, ponekad je to razlog", rekao je on malo posle, "kao ovaj put. Međutim, nisam siguran da ti razumeš koliko je meni teško da 'ćaskam'. Ako tražiš informacije, recimo, o crnim rupama, za mene nije nimalo teško da ti ih dam. Po šest miliona bitova u sekundi, ako hoćeš. Ali da ih prikažem na način na koji će tebi biti shvatljivo, a naročito da to bude u obliku razgovora, za to je potrebno više od samog pretraživanja datoteke. Ja moram da pretražujem uskladištene tekstove i razgovore unete na trake da bih pronašao reči. Moram da izvršim poređenje analogija i metafora sa tvojim sopstvenim mentalnim nazorima. Moram da se u svom ponašanju držim onih okvira kakve mi određuju tvoji normativi, i da odaberem odgovarajući ton za određenu vrstu naših ćaskanja. To nije lako, Robine."
     "Pa ti si vispreniji nego što izgledaš, Alberte", rekao sam.
     On je lagano lupkao lulom i gledao u mene ispod svoje bujne neuredne kose. "Nećeš se ljutiti, Bobe, ako ja kažem to isto za tebe?"
     Završio sam razgovor sa njim rekavši mu: "Ti si, Alberte, dobra stara mašina." Opružen na mekanom ležaju skoro sam zaspao sa čašom u ruci. Pomogao mi je, ako ništa drugo, da zaboravim na Esi nakratko, mada me je u glavi nešto mučilo. Negde, nekada, istu ovu stvar rekao sam već jednom drugom programu, a nisam mogao da se setim kada je to bilo.
     Harijeta me je probudila obaveštavajući me da je na liniji naša doktorka... ne kompjuterski program, nego prava, živa dr. sci. med. Vilma Liderman, koja je u određenim razmacima dolazila da proveri da li aparati dobro obavljaju svoj posao. "Robine", kazala je, "čini mi se da je Esi izvan opasnosti."
     "Pa to je... sjajno!" kazao sam, misleći u sebi da bi bolje bilo da sam reči kao "sjajno" čuvao za trenutak kad budem siguran da su prikladne, jer sad nisu pokazivale moja stvarna osećanja. Naš program je već pretražio podatke Opšte bolnice, razume se. Vilma je o Esinom stanju zdravlja znala isto toliko koliko i mali crnac s kojim sam razgovarao... i... o, razume se, ubacila celu Esinu istoriju bolesti nazad u datoteku Opšte bolnice. Vilma je ponudila da sama odleti donde ako mi to želimo. Ja sam joj odgovorio da je ona doktor, a ne ja, a ona mi je kazala da će ona angažovati jednu svoju koleginicu sa Kolumbija univerziteta, koja je u Tusonu, da mesto nje vodi nadzor nad Esi.
     "Samo nemojte večeras da idete da je posetite, Robine", kazala je. "Razgovarajte s njom preko telefona ako želite... ja to preporučujem kao lek... ali nemojte da je zamarate. Do sutra... verujem, biće nešto jača."
     I tako sam ja pozvao Esi, i razgovarao sa njom tri minuta... bila je vrlo slaba, ali je znala šta se oko nje događa. A zatim sam se vratio na spavanje, i upravo u trenutku kad sam zapadao u san setio sam se da me je Albert oslovio sa "Bobe".
     Postojao je jedan drugi program s kojim sam bio u prijateljskim odnosima, nekada davno, koji me je ponekad oslovljavao sa "Robin", ponekad sa "Bob", pa čak i sa "Bobi". Nismo odavno razgovarali, jer nisam osećao potrebu za njim; ali možda sam počeo da je osećam.
     Medicinski komplet... to vam je medicinski komplet. Obuhvata sve živo. Ako postoji način da vas održe u dobrom zdravlju, a naročito da vas održe u životu, onda je to prava stvar. A ima mnogo načina da se to postigne. Medicinski komplet staje više stotina hiljada dolara godišnje. Nema baš mnogo ljudi koji mogu sebi da ga priušte... negde ispod jedne desetine jednog procenta čak i u razvijenim zemljama. Ali, on vam zauzvrat daje mnogo. Tačno posle ručka sledećeg dana, dao mi je Esi.
     Vilma je kazala da je stanje dobro, što su potvrdili i svi ostali. Tuson se bio dovoljno oporavio. Grad je prebrodio krizu izazvanu pojavom groznice. Gradske "strukture" su se vratile normalnom obavljanju poslova, što je značilo da su opet počele da isporučuju svetu ono što je bilo naručeno. Tako su u podne jedna privatna bolnička kola dopremila krevet, aparat za veštačko disanje, uređaj za dijalizu, i ostale potrepštine. U dvanaest i trideset, ekipa bolničarki uselila se u apartman preko puta našeg, a u dva i četvrt vozio sam se tovarnim liftom u kome se nalazilo šest kubnih metara tehničke opreme, u čijem se središtu nalazila moja draga, to jest moja žena.
     Od ostalih stvari koje je obezbedio medicinski komplet, tu su bili lekovi za umirenje bolova i sredstva za stimulisanje, kortikosteroidi koji sprečavaju kortikosteroide da oštete ćelije, četiri stotine kilograma cevi smeštenih ispod kreveta da motre na sve što će Esi da uradi, i da joj priteknu u pomoć ukoliko ne može to da uradi. Samo za premeštanje iz bolničkih kola u spavaću sobu bio je potreban jedan i po sat, a dotle je Vilmina koleginica sa studija nadgledala ekipu stažera i dežurnih bolničarki. Mene su za to vreme izbacili napolje, pa sam dole u hotelskom holu popio dve kafe i posmatrao liftove u obliku suze kako idu gore-dole. Kad su me obavestili da mogu da se vratim u apartman, naišao sam u holu na lekara iz bolnice. On je uspeo da se malo ispava i sad je na nosu imao starinske naočari umesto kontaktnih sočiva. "Nemojte je zamarati", kazao je.
     "Već mi je dosadilo da to slušam."
     On razvuče usne u osmeh i pozva me da popijem i treću kafu. Ispostavilo se da je vrlo simpatičan čovek, i da je bio najbolji košarkaški centar u Tempeu, za vreme studija u Arizoni. Meni se lično dopadaju ljudi visoki sto šezdeset centimetara koji se odlučuju da igraju košarku, i tako se nas dvojica rastadosmo kao prijatelji. To me je najviše od svega umirilo. On tako nešto ne bi dozvolio da nije bio prilično siguran da će Esi uspeti da se izvuče.
     U tom trenutku još nisam shvatao koliko će "izvlačenja" njoj tek biti potrebno.
     Ona je bila smeštena ispod mehura sa komprimovanim vazduhom, pa tako nisam mogao dobro da vidim koliko je iscrpena. Dežurna bolničarka je prešla u dnevnu sobu pošto me je zamolila da ne zamaram Esi suviše, pa smo nas dvoje malo porazgovarali. U stvari, ništa naročito. S. Ja. nije od onih pričljivih osoba. Zapitala me je šta ima novo u vezi sa Fabrikom hrane, pa kad sam joj o tome dao "sinoptički" pregled u trajanju od trideset sekundi ona je zapitala kakve su vesti u vezi sa napadom groznice. U trenutku kad sam završio izlaganje o tome u četiri ili pet hiljada reči kao odgovor na njeno pitanje koje se sastojalo od jedne rečenice, postalo mi je jasno da je govorenje istinski naporno i da ne treba da je zamaram.
     Međutim ona je govorila, čak je govorila povezano i razgovetno, i nije izgledala zabrinuta; i tako sam se ja vratio svom poslu za pultom.
     Na njemu je bila uobičajena gomila izveštaja koje je trebalo pregledati i bilo je mnoštvo odluka koje je trebalo doneti. Kad je to bilo gotovo slušao sam malo Albertov najnoviji raport o Fabrici hrane a onda sam shvatio da je vreme da idem na spavanje.
     Dugo sam ležao budan u krevetu. Nisam osećao nemir. Nisam osećao iscrpenost. Prosto sam pustio da napetost iz mene iščili. Čuo sam kako bolničarka u dnevnoj sobi ide tamo-amo. S druge strane, iz Esine sobe, dopirao je neprekidni lagani šum i klokotanje aparata koji su moju ženu održavali u životu. Stvari su mi izmicale. Nisam bio u stanju sve da shvatim. Nisam još sasvim dobro razumeo da je pre četrdeset osam sati Esi več bila mrtva. Kaput. Otpisana. Ne više među živima. Da nije bilo medicinskog kompleta, i mnogo sreće, ja bih sad negde otprilike birao šta ću da obučem za njen pogreb.
     U glavi mi je jedna mala grupa ćelija shvatala ovu činjenicu i razmišljala, ovaj, znate, može biti, da bi možda sve bilo mnogo zgodnije da je nisu vratili u život.
     Ovo nije imalo nikakve veze sa činjenicom da ja Esi volim, mnogo volim, i želim joj samo dobro, da sam bio u šoku kad sam čuo da je unesrećena. One malobrojne ćelije u mozgu govorile su u svoje ime. Svaki put kad bi ovo pitanje iskrslo, bučna većina ćelija glasala je za ljubav prema Esi, u svakoj anketi, kako god bile upitane.
     Ja nikada nisam bio sasvim načisto šta reč "ljubav" znači. Posebno ne kad se radi o meni. Upravo pre nego što sam zaspao, pomislio sam za trenutak da pozovem Alberta i zamolim ga da mi objasni. Ali nisam. Albert nije pravi program koji odgovara na takva pitanja, a ja nisam želeo da pitanje postavim pravom programu.
     Sinoptički izveštaji su i dalje pristizali, pa sam tako pratio odvijanje priče koja se događala na Fabrici hrane, i osećao sam se kao neki anahronizam. Pre dva stoleća, engleski i španski pomorci su ploveći oko sveta obavljali poslove udaljeni i po mesec-dva od mesta operacija. Nije bilo kablovskih niti satelitskih veza. Njihova naređenja odašiljana su jedrenjacima, a odgovori su stizali... kad su stizali. Voleo bih da mogu tako da se strpim. Pedeset dana koliko je trebalo da vesti stignu do Herter-Holovih i da se vrate do nas, meni su izgledali kao večnost. Razume se, ja sam smesta uputio naređenja kako da se ponašaju. Koja pitanja da postave onom dečaku, Vonu. Na koji način treba da pokušaju da skrenu Fabriku hrane sa njenog kursa. Pet hiljada astronomskih jedinica daleko, oni su radili ono što je njima palo na pamet, a dok moje naredbe stignu do njih sva pitanja će biti sporna.
     Kako se Esino stanje popravljalo, tako se popravljalo i moje raspoloženje. Njeno srce pumpalo je krv bez pomoći sa strane. Pluća su se punila vazduhom, normalno. Uklonili su mehur za regulaciju pritiska i sad sam mogao da je dotaknem i da je poljubim u obraz, dok se ona interesovala za tekuće događaje. Kao uostalom i sve ovo vreme; kad sam joj rekao da je baš šteta što je propustila onu konferenciju, ona me je smešeći se pogledala. "Sve je snimljeno na traci, dragi Robine; ja sam je preslušavala dok si ti bio zauzet."
     "Ali ti nisi mogla da čitaš svoj rad..."
     "Misliš? Zašto da ne? Ja sam napisala za tebe program 'Robinet Brodhed', zar nisi znao da sam i za sebe napisala jedan? Konferencija se pojavila na hologramu i projekcija S. Ja. Lavorovne-Brodhed pročitala je integralni tekst. Uz puno odobravanja. Čak je odgovarala i na pitanja", hvalila se ona, "pošto sam pozajmila tvog Alberta."
     Zaista, ona je zadivljujuća osoba, to sam oduvek znao. Problem je bio u tome što sam ja očekivao da je ona u zadivljujućem stanju, a kad sam porazgovarao sa njenim lekarom on me je "rashladio". On se stalno nalazio između našeg apartmana i Opšte bolnice, i ja sam ga zapitao da li mogu da je vodim kući. Oklevao je, pre nego što je odgovorio, zureći u mene kroz plava kontaktna sočiva. "Da, verovatno", kazao je. "Ali nisam siguran da vi razumete koliko su teške njene povrede, g. Brodhed. Ovo što se sada kod nje događa to je samo skupljanje izvesnih zaliha snage, koje će joj biti potrebne."
     "Pa da, znam, doktore. Biće tu još jedna operacija..."
     "Ne. Ne jedna, g. Brodhed. Mislim da će vaša supruga provesti još skoro dva meseca u operacionim salama i na oporavku. A ja ne bih želeo da vi steknete uverenje da je dobar ishod nešto što je sasvim izvesno", držao mi je on predavanje. "U svakom trenutku ima rizika, a pred njom su još neki vrlo nezgodni trenuci. Budite nežni prema njoj, g. Brodhed. Mi smo kod nje obavili reanimaciju posle jednog prestanka rada srca. Ja ne garantujem da se to može postići svaki put."
     Tako sam otišao da vidim Esi u nešto manje veselom raspoloženju i da nastavim da budem nežan.
     Bolničarka je stajala pored kreveta, i one su obadve gledale Esine filmove sa konferencije stručnjaka za kompjutere na dvodimenzionalnom ekranu. Pošto je Esin aparat bio povezan sa velikim trodimenzionalnim interaktivnim holografskim aparatom koji sam ja bio premestio u svoju sobu, u uglu se upalio žuti signal, znak za mene. Harijeta je imala nešto što je htela da mi saopšti. To je moglo da sačeka; kad signal počne da pulsira i da se pojačava i postane crvene boje onda je u pitanju nešto važno, a u tom trenutku Esi je od svega drugog bila najvažnija. "Možete malo da nas ostavite same, Alma", rekla je Esi. Bolničarka me je pogledala i slegla ramenima kao da kaže "zašto da ne", i onda sam ja prineo stolicu pored kreveta i uhvatio Esi za ruku.
     "Radujem se što mogu opet da te dotaknem", rekao sam.
     Kad se zacereka, Esin glas je dubok i nepristojan. Bilo mi je prijatno da ga čujem. "Biće više toga za dve nedelje", kazala je. "Dotle, niko ne brani ljubljenje."
     I tako sam je, razume se, poljubio... toliko jako da je nešto mora biti registrovano na njenim aparatima, pošto je bolničarka promolila glavu kroz vrata da vidi šta se dešava. Međutim, nije nas ona prekinula. Mi smo to učinili sami. Esi je ispružila desnu ruku... leva je još bila u gipsu, koji je pokrivao ko bi znao šta... i sklonila svoju šatiranu tamnoplavu kosu sa lica. "Vrlo lepo", iznela je svoj sud. "Želiš li da vidiš šta to Harijeta ima da ti kaže?"
     "Ne baš naročito."
     "Nije istina", kazala je. "Ti si razgovarao sa doktorom Benom, i on ti je rekao da budeš nežan sa mnom. Ali ti si uvek takav sa mnom, Robine, samo što to ne primećuju svi." Ona se široko nasmeši i okrenu glavu ka ploči. "Harijeta!" pozvala je. "Evo Robina ovde."
     Do toga časa nisam znao da će se moja sekretarica... kompjuterski program... odazvati na komandu moje žene kao što se odaziva na moju komandu. Ali isto tako nisam znao ni da može da pozajmi moj naučni program. Naročito bez mog znanja. Kad Harijetino veselo i zainteresovano lice ispuni ekran ja sam joj rekao: "Ako je u pitanju posao onda ćemo kasnije... sem ako ne može da čeka."
     "O, ne, nipošto", rekla je Harijeta. "Samo Albert ne može da sačeka. Ima neke vesti sa Fabrike hrane."
     "Preći ću u drugu sobu", kazao sam, ali Esi stavi svoju slobodnu ruku na moju.
     "Ne. Ovde, Robine. I mene to zanima."
     Rekao sam zato Harijeti da krene, i Albertov glas se začuo. Ali se nije videlo Albertovo lice. "Pogledaj ovo", rekao je Albert, i ekran se ispuni porodičnim portretom u nekakvom američkom gotskom stilu. Jedan čovek i jedna žena... to jest ne... jedan mužjak i jedna ženka, stajali su jedno pored drugog. Imali su lica i ruke i noge, a ženka je imala grudi. Oboje su imali retke brade i dugačku kosu upletenu pozadi, odeveni u odeću nalik na sari omotan oko tela, sa raznobojnim tačkama koje su osvežavale bezbojnu tkaninu.
     Zaustavio sam dah. Bio sam iznenađen ovim slikama.
     Albert se pojavio u donjem uglu ekrana. "Oni nisu 'pravi', Robine", rekao je. "Sliku je generisao kompjuter na brodu prema Vonovom opisu. Međutim, dečko kaže da su dosta dobro nacrtani."
     Progutao sam pljuvačku i pogledao Esi. Morao sam da dođem nekako do daha pre nego što sam zapitao: "Je l' ovako... je l' ovako izgledaju Hičiji?"
     On se namrštio sišući čibuk. Spodobe na ekranu svečano su se okretale ukrug, kao da igraju neki lagani narodni ples, tako da smo mogli da ih osmotrimo sa svih strana. "Ne poklapa se baš sve kako treba, Robine. Recimo, čuveno pitanje zadnjice Hičija. Mi imamo neke delove njihovog nameštaja, na primer, stolice ispod kontrolnih tabli na njihovim brodovima. Na osnovu njih utvrđeno je da zadnjice Hičija nisu nalik na zadnjice ljudskih bića, jer na stolicama ima mesta za jedan veliki deo, koji verovatno kao kod ose, visi ispod karlice između nogu. Na slici koju je nacrtao kompjuter nema ničega nalik na to. Ali... Okamov princip, Robine."
     "Ako ti samo dam dovoljno vremena, ti ćeš to da objasniš", prokomentarisao sam ja.
     "Dabome, Robine, ali to je zakon logike koji ti je verujem poznat. U odsustvu dokaza, najbolje je držati se najprostije teorije. Nama su poznate samo dve inteligentne rase u istoriji univerzuma. Ovi ljudi čini se ne pripadaju našoj rasi... oblik lobanje, naročito vilice, je drukčiji; imaju trouglastu arkadu, više nalikuju na majmune nego na ljudska bića, dok su im zubi sasvim neobični. Stoga je verovatno da pripadaju onoj drugoj rasi."
     "Jeste pomalo jezivo", kazala je Esi. I bilo je. Naročito za mene, jer mogli biste reći da sam ja za ovo odgovoran. Ja sam bio taj koji je naredio Herter-Holovima da krenu tamo gore i da osmatraju. I ako pri tom naiđu na Hičije...
     Nisam bio pripravan da razmišljam šta bi to moglo da znači.
     "A kako stoji stvar sa mrtvacima? Imaš li nešto da kažeš o njima?"
     "Dabome, Robine", odgovori on, klimajući glavom koja je bila nalik na metlicu za prašinu načinjenu od perja. "Pogledaj ovo."
     Slika iščeznu, a na ekranu se pojavi sledeći tekst:

     IZVEŠTAJ O MISIJI
     Svemirski brod 5-2, Let 08D31. Posada A. Mičam, D. Filgren, H. Mičam.
     Misija je imala naučni karakter, posada mala zbog nošenja instrumenata i računarske opreme. Obezbeđeni uslovi života za najviše 800 dana. Brod se nije javio ni posle 1200 dana, pretpostavlja se da je izgubljen.

     "U pitanju je bila premija od samo pedeset hiljada dolara... što nije mnogo, ali je to bila jedna od prvih misija sa Kapije", rekao je Albert. "Onaj po imenu H. Mičam izgleda da je 'mrtvac' koga Von zove Henrijeta. Ona je bila neki S.O.D. astrofizičar... znaš, Robine, uradila 'Sve Osim Disertacije'. Tu je zabrljala. Kad je pokušala da je odbrani, rekli su joj da je u njoj više psihologije nego fizike, i tako je otišla na Kapiju. Ime pilota je bilo Doris, što se slaže, a druga osoba je bio Henrijetin suprug. Arnold."
     "Znači, jednog od njih ste identifikovali? Oni su stvarno bili stvarni?"
     "Dabome, Robine... nula devedeset devet odsto sigurno, u svakom slučaju. Ovi mrtvaci ponekad kao da nisu pri zdravoj pameti", požalio se Albert, pojavljujući se ponovo na ploči. "A razume se, mi nemamo mogućnosti da ih direktno ispitujemo. Brodski kompjuter zaista nije dorastao takvom zadatku. Međutim, pored toga što su proverena imena, misija je takođe bila odgovarajuća. Radilo se o astrofizičkom istraživanju, i kad Henrijeta govori stalno se navraća na teme iz astrofizike. Kad se odbiju teme o seksu, hoću da kažem", namignu on, češkajući se po obrazu čibukom. "Evo na primer, 'Strelac A Zapadno'... izvor radio talasa u središtu Galaksije. 'NGC 1199' Džinovska galaksija eliptičnog oblika, u sastavu jedne velike skupine. 'Prosečna radijalna brzina globularnih čestica'... u našoj galaksiji, to je negde oko 50 kilometara u sekundi. 'Snažan crveni pomak spektralnih linija OSO'..."
     "Ne moraš da mi daš kompletan spisak", upadoh ja. "Da li znaš šta ovo sve znači? Hoću da kažem, kad bi ti govorio o ovim stvarima, o čemu bi to govorio?"
     Pauza... ali kratka; on nije sad pretraživao celokupnu literaturu o ovom predmetu, to je već bio uradio pre toga. "O kosmologiji", rekao je. "Mislim da bih posebno govorio o klasičnoj Hojl-Epik-Gamovljevoj kontroverziji; to će reći, o pitanju da li je vasiona zatvorena, ili beskonačna, ili ciklična. Da li je u stabilnom stanju, ili ja započela velikim praskom."
     Ponovo je zastao, ovoga puta da bi meni dopustio da razmislim. Ja sam razmislio, ali bez mnogo uspeha. "Ne čini se da tu ima mnogo da se razmišlja", rekao sam.
     "Možda nema, Robine. Ali ipak je nekako povezano sa tvojim pitanjem o crnim rupama."
     Idi bestraga, ti računaru jedan, pomislio sam, ali nisam to izrekao. On je izgledao kao nevino jagnješce, dok je odbijao dimove iz svoje stare lule, smiren i ozbiljan. "To će zasad biti sve", rakao sam odlučno, i ostao zagledan u prazan ekran još dugo pošto je on nestao, za slučaj da me Esi zapita zašto sam se raspitivao o crnim rupama.
     Ali nije. Ponovo se zavalila na jastuk, i posmatrala ogledala na tavanici. Posle nekog vremena kazala je: "Robine, dragi, znaš li šta bih želela?"
     Bio sam spreman na sve. "Šta, Esi?"
     "Želela bih da mogu da se izvučem."
     Ja sam samo smogao snage da kažem "O." Osećao sam se kao izduvani balon... ne; kao da sam nokautiran. Bio sam pripravan da se branim... nežno i pažljivo, razume se, zbog Esinog zdravstvenog stanja. A nisam morao. Uhvatio sam je za ruku. "Brinuo sam zbog tebe", kazao sam.
     "Da, i ja sam", rekla je ona prozaično. "Kaži mi, Robine, da li je istina da goznica počinje od nekakvog mentalnog zraka Hičija?"
     "Nešto tako, pretpostavljam. Albert kaže da je elektromagnetni, ali to je sve što znam da ti kažem." Milovao sam vene na njenoj nadlanici dok se ona nemirno pomicala. Ali samo od vrata naviše.
     "Uplašena sam zbog Hičija, Robine", kazala je.
     "To je vrlo razumno. Čak trezveno. Što se mene tiče, ja sam polumrtav od straha." U stvari, i bio sam; u stvari, ja sam drhtao. Mala žuta svetiljka je zatreperila u uglu ekrana.
     "Neko želi da razgovara s tobom, Robine."
     "Neka pričekaju. Ja razgovaram ovog časa sa ženom koju volim."
     "Hvala, Robine? Ako se bojiš Hičija isto onoliko kao ja, kako to da teraš dalje ovu stvar?"
     "E, pa, dušo, kakvog drugog izbora imam? Nas razdvaja pedeset 'mrtvih' dana. Ono što smo upravo čuli je prastara, vest stara dvadeset pet dana. Ako bih im rekao da prekinu i da smesta krenu kući, prošlo bi dvadeset pet dana dok bi ta naredba satigla do njih."
     "Da, svakako. Ali kad bi mogao da se zaustaviš, bi li ti to uradio?" Nisam odgovorio na ovo pitanje. Osećao sam se vrlo čudno ... pomalo uplašen, što nije ličilo na mene, uopšte. "A šta ako se mi Hičijima ne sviđamo, Robine?"
     Kako je to bilo dobro pitanje! Ja sam ga sebi postavljao još od prvog dana kad sam razmišljao o tome da sednem u neki svemirski brod na Kapiji i da se otisnem u samostalno istraživanje. Šta ako bismo se sreli sa Hičijima a ne bismo im se sviđali? Šta ako bi nas oni zgnječili kao mušice, mučili nas, porobili nas, vršili na nama eksperimente... šta ako bi nas jednostavno ignorisali? Ne ispuštajući iz vida žutu tačku, koja je počela lagano da pulsira, rekao sam, materinski brižno: "Ma nema, u stvari, mnogo izgleda da nam nanesu neko zlo..."
     "Meni nije potrebno da me neko teši, Robine!" Bila je u upadljivo razdražljivom raspoloženju, a bio sam i ja. Nešto se od toga sigurno videlo na monitorima, jer je bolničarka ponovo navirila, neodlučno zastala na vratima, pa onda otišla.
     Ja sam rekao: "Esi, ulog je suviše veliki. Sećaš li se kad smo bili lane u Kalkuti?" Išli smo na jedan od njenih seminara, ali smo skratili boravak jer nismo mogli da podnesemo prizore bede u gradu sa dve stotine miliona kukavnih siromaha.
     Osećao sam kako me posmatra, mršteći se. "Da, znam, umiranje od gladi. Uvek se umiralo od gladi, Robine."
     "Ali ne ovako! Ne onako kako će uskoro umirati, ako se nešto ne dogodi da to spreči! Već pucaju šavovi na ovoj planeti. Albert kaže..." zastao sam. U stvari, nisam želeo da joj kažem šta Albert o tome govori. U Sibiru se više ne uzgajaju kulture, njegovo slabašno tlo liči na pustinju Gobi usled preterane eksploatacije. Površinski sloj tla na američkom Srednjem zapadu iznosi nekoliko centimetara, a čak i rudnici iz kojih se dobijala hrana, samo s krajnjim naporom uspevali su da zadovolje tražnju. Po Albertovim rečima imamo na raspolaganju možda još deset godina.
     Signalna lampica sad je bila crvene boje i treperila je upadljivo, ali ja nisam želeo da prekidam svoj govor. "Esi", kazao sam, "ako uspemo da stavimo Fabriku hrane u pogon, bićemo u stanju da obezbedimo UVKA-hranu za sve gladne ljude, a to znači da nikada više neće biti umiranja od gladi. To je samo početak. Ako uspemo da dokučimo kako da izgradimo Hiči-brodove, i nateramo ih da lete kuda mi hoćemo... onda ćemo moći da kolonizujemo nove planete. Mnogo novih planeta. I više od toga. Uz pomoć tehnologije Hičija moći ćemo da zauzmemo sve asteroide u sunčevom sistemu i pretvorimo ih u Kapije. Da izgradimo svemirska naselja. Teraformne planete. Moći ćemo da stvorimo raj za milion puta veći broj stanovnika na Zemlji, koji će trajati još milion godina!"
     Zaustavio sam se pošto sam shvatio da je to što govorim obično brbljanje. Bio sam tužan i buncao sam, bio sam zabrinut i ... osećao sam pohotu; a po izrazu Esinog lica reklo bi se da se i ona osećala čudno. "To su veoma dobri razlozi, Robine", počela je, i dotle je samo i stigla. Signalna svetiljka jasno crvene boje treperila je snažno kao pulsar; a onda je nestala a na ekranu se pojavilo zabrinuto lice Alberta Ajnštajna. Ne sećam se da se ikada pojavio bez prethodnog poziva.
     "Robine", povikao je, "ponovio se napad groznice!"
     Ja ustadoh sa kreveta tresući se. "Ali nije vreme", glupavo sam se usprotivio.
     "Već se dogodilo, Robine, i prilično je neobičan. Kritičan momenat bio je, čekaj da vidim, tačno pre oko stotinu sekundi. Ja verujem... da", klimnuo je on, kao da sluša šta mu govori neki nečujni glas, "sad upravo prolazi."
     I, u samoj stvari, ja sam se već osećao manje čudno. Nijedan napad do sada nije bio tako kratak, i nijedan nije bio sasvim nalik na ovaj. Očigledno je neko drugi isprobavao kauč.
     "Alberte", kazao sam, "pošalji hitnu poruku na Fabriku hrane. Smesta prestanite, ponovi reč smesta, da koristite kauč u bilo koje svrhe. Razmontirajte ga ako je moguće i to tako da ne bude nepovratno oštećen. Bićete lišeni svih novčanih nagrada i premija ukoliko još koji put prekršite ovu naredbu. Jesi zapisao?"
     "I već poslao, Robine", rekao je on, i nestao.
     Esi i ja smo se neko vreme gledali oči u oči. "Ali nisi im rekao da napuste istraživanje i da se vrate kući", kazala je ona napokon.
     Slegao sam ramenima. "Time se ništa ne menja", odgovorio sam.
     "Ne menja se", složila se. "A naveo si mi i vrlo dobre razloge, Robine. Ali, da li su to baš tvoji razlozi?"
     Nisam ništa odgovorio.
     Znao sam šta Esi smatra mojim razlozima za nastavak istraživanja Hiči-svemira, bez obzira na groznice ili troškove ili rizike. Ona je smatrala da moji razlozi imaju ime, i da je to ime Džil-Klara Mojnlin. Ni sam ponekad nisam siguran da li ona u ovome greši.









7.
     Ma gde da se nalazila u brodu, Lervi je stalno imala na umu pegavu sivu šaru na video-ploči. Ništa što bi mogla da prepozna, ali ona je to ništa već viđala, i to mesecima bez prekida.
     Dok su leteli brzinom većom od brzine svetlosti na putu ka raju Hičija, bili su sami. Svemirsko prostranstvo oko njih bilo je prazno, izuzev te šljunkaste, promenljive sive šare. One su predstavljale svemir. Čak i na dugom putu do Fabrike hrane nisu bili toliko usamljeni. Oko njih su bar bile zvezde. Čak i planete. U zoni tau ili već u nekom takvom ludačkom delu svemira kroz koji su Hiči-brodovi leteli ili ispod koga su se probijali ili oko koga su obilazili, nije postojalo ništa. Poslednji put se nalazila u tolikom praznom prostoru za vreme misija sa Kapije, a to za nju uopšte nisu bile prijatne uspomene.
     Ovaj brod je bio najveći od svih koje je dotad videla. Najveća "petica" sa Kapije mogla je da primi posadu od pet ljudi. U ovaj je moglo da se smesti dvadeset ili više ljudi. Imao je osam zasebnih odseka. Tri namenjena teretu koji su se punili automatski (objasnio im je Von) proizvodima sa Fabrike hrane dok je brod stajao u doku. Dva su izgleda bila odeljenja za spavanje, ali ne i namenjena ljudskim bićima. Ako su "postelje" koje su se izvlačile iz zida bile stvarno postelje, onda su bile suviše male za odrasla ljudska bića. Za jedan odeljak Von je rekao da je njegov, i pozvao je Žaninu da ga sa njim deli. Kad je Lervi na ovu zamisao stavila zabranu on je mrzovoljno popustio, i tako su oni stanovali odvojeno, u onom stilu "dečaci u jednoj sobi, devojke u drugoj". Najveća prostorija, smeštena u matematički centar broda, imala je oblik valjka koji se postepeno sužavao na oba kraja. U njemu nije bilo ni poda ni tavanice, osim što su ispred kontrolne table bila postavljena tri sedišta. Kako je površina na kojoj su pričvršćena bila zakrivljena, sedišta su bila nagnuta jedno prema drugom. Bila su jednostavna, ista kao ona na koje je Lervi bila navikla gledajući ih mesecima: dve ravne metalne ploče, spojene u obliku slova V. "Na brodovima sa Kapije mi smo preko njih stavljali platnene gurtne", izjavila je Lervi.
     "Šta su 'gurtne'?" pitao je Von; i pošto su mu objasnili, on je rekao: "To je dobra ideja. Ja ću to da uradim idući put. Mogu da ukradem malo tkanine od staraca."
     Kao i u brodovima Hičija, kontrolni uređaji bili su gotovo automatski. Bilo je tuce izbočenih točkića u jednom nizu, i raznobojne svetiljke pored svakog točkića. Prilikom njihovog pokretanja (ne daj bože da bi ih iko dotakao tokom leta; to je bilo sigurno samoubistvo), svetiljke su menjale boju i jačinu, i na njima su se pojavljivale trake svetlih i tamnih spektralnih linija. One su označavale kurs leta. Čak ni Von nije umeo da ih protumači, a kamoli Lervi i ostali. Međutim, od vremena kad je Lervi bila na Kapiji, po cenu mnogih života svemirskih istraživača, visokoumni stručnjaci bili su sakupili priličnu količinu podataka. Neke boje označavale su da su izgledi dobri da se otkrije nešto vredno. Neke su se odnosile na dužinu trajanja leta za koji je kurs bio određen. Neke... mnoge... bile su unete u arhivu kao 'strogo zabranjena upotreba' jer je svaki svemirski brod koji je sa takvim kursom zašao u zonu gde se leti brže od svetlosti zauvek i ostajao tamo. Ili negde drugde. Nije se, barem, nikada vratio na Kapiju. Po navici, a i zato što im je to bila dužnost, Lervi je fotografisala svaku promenu na kontrolnim svetiljkama i video-ekranu čak i kad se na ekranu nije pokazivalo ništa što je ona smatrala važnim. Jedan sat posle poletanja sa Fabrike hrane, zvezde su počele da se skupljaju u treperavu sjajnu tačku. Dostigli su brzinu svetlosti. A onda je i ta tačka nestala. Slika na ekranu pretvorila se u sivo blato poprskano kišnim kapljicama, i takva je ostala.
     Za Vona, razume se, ovaj brod je bio prosto njegov dobro poznati "školski autobus", kojim se on prevozio tamo i natrag sve otkako je bio dovoljno odrastao da je mogao da pritisne dugme za poletanje. Pol nikada dotle nije bio u pravom Hiči-brodu, pa je danima bio presenećen. Nije bila ni Žanina, ali jedno čudo više nije predstavljalo ništa neobično u njenom četrnaestogodišnjem životu. Za Lervi, to je bilo nešto drugo. Bila je to veća verzija svemirskih brodova u kojima je ona zadobila svoje svemirske narukvice... i još nešto vrlo dragoceno... i stoga je bilo zastrašujuće.
     Od toga osećanja nije mogla da se otrgne. Nije mogla da ubedi samu sebe da je bar ovo putovanje rutinski prelet tamo i natrag. Upoznala je veliki strah srljajući u nepoznato kao pilot na Kapiji. Otiskivala se pridržavajući se po ovom ogromnom... relativno ogromnom... prostoru (gotovo stotinu i pedeset kubnih metara!), i sekirala se. Nije samo blatnjava boja na video-ekranu privlačila njenu pažnju. Bio je tu i blistavi zlatasti romb veći od odraslog čoveka, za koji se smatralo da krije u sebi pogonske uređaje FTL, i za koji se znalo da eksplodira u paramparčad ako se otvori. Bila je tu kristalna, staklena spirala koja bi se s vremena na vreme usijala (niko nije znao zašto) i na kojoj su se pojavljivale sićušne usijane pege na početku svakog putovanja, i u još jednom vrlo važnom trenutku.
     Taj trenutak je Lervi iščekivala. I kada je, tačno dvadeset četiri dana, pet sati i pedeset šest minuta posle polaska sa Fabrike hrane, zlatasta spirala zatreperila i počela da svetli, ona nije mogla da ne odahne glasno sa velikim olakšanjem.
     "Šta je sad?" zapištao je Von podozrivo.
     "Samo to da smo sad na pola puta", kazala je ona, zapisujući vreme u svoj brodski dnevnik. "To je tačka zaokretanja. Na to motriš u svemirskom brodu sa Kapije. Ako si stigao do pola puta a potrošio si samo četvrtinu svojih zaliha onda znaš da ti one neće usput ponestati i ostaviti te da umreš od gladi na povratku kući."
     Von se nadurio. "Zar nemaš poverenja u ono što ja kažem, Lervi? Nećemo umreti od gladi."
     "Prijatno je znati da je to sigurno tako", nasmejala se ona, ali zatim osmeh iščeze s njenog lica jer je pomislila na to šta li ih čeka na kraju ovog puta.
     Tako su provodili dane, najbolje što su umeli, s tim što je svako svakome išao na živce po hiljadu puta na dan. Pol je naučio Vona da igra šah, da ne bi stalno mislio na Žaninu. Von je strpljivo... češće nestrpljivo... ponavljao stalno iz početka sve što je znao da im ispriča o raju Hičija i njegovim žiteljima.
     Spavali su što su više mogli. Pored Pola, u susednoj ležaljci, Vonovi mladićki sokovi strujali su i ključali. On se prevrtao i bacakao pri povremenim, sasvim malim ubrzanjima broda, želeći da je sam i da može da radi one stvari koje su izgleda zabranjene kad niste sami... odnosno, želeći da nije sam, nego sa Žaninom, i da može da radi one još bolje stvari koje su mu opisivali Mali Džim i Henrijeta. Henrijetu je pitao bezbroj puta kakva je uloga osobe ženskog pola pri takvom sjedinjavanju. Na ovo pitanje uvek je odgovarala, čak i kad nije htela ni o čemu drugom da razgovara; ali gotovo nikada na takav način koji je Vonu bio od koristi. Bilo kako da je počinjala rečenicu, one su se gotovo uvek završavale u suznim navraćanjima na temu groznog izdajstva od strane njenog muža i one kamenjarke, Doris.
     On, čak, nije znao ni kako se u fizičkom smislu žensko razlikuje od muškarca. Slike i reči nisu bile dovoljne da to objasne. Pred kraj putovanja radoznalost je nadjačala stečene kulturne navike, i on je preklinjao Žaninu ili Lervi, svejedno koja će biti, da mu dozvole da vidi svojim očima. Bez dodirivanja uopšte. "Ti, prljava životinjo", postavila je Žanina dijagnozu. Ona se nije ljutila. Smešila se. "Sačekaj da dođe tvoje vreme, dečko, imaćeš već prilike."
     Ali za Lervi to nije bilo zabavno, i kad se Von snuždeno udaljio ona i njena sestra imale su, za njih dve neuobičajeno dug razgovor. Dogod je Žanina mogla da izdrži. "Lervi, dušo", rekla je ona na kraju, "ja znam. Ja znam da mi je samo petnaest godina... hoću da kažem, skoro petnaest... i da ni Von nije mnogo stariji. Ja znam da ne želim da zatrudnim dok sam četiri godine udaljena od bilo kog doktora, povrh toga uzimajući u obzir i sve ono ostalo što ne znam kako bismo podneli... ja sve to znam. Ali ja sam tvoja bistra musava mala sestrica. Kad pričaš nešto što vredi slušati ja slušam. Prema tome, baš mene briga za tebe, draga moja Lervi." Smešeći se zadovoljno, ona krenu za Vonom, ali se onda zaustavila i vratila da poljubi Lervi. "Ti i tata", kazala je, "oboje me izluđujete. Ali ja vas oboje volim mnogo... i Pola, takođe."
     Nije samo Von bio za to kriv, to je Lervi znala. Svi su oni ispuštali prejak vonj. U svem tom njihovom znoju i izlučevinama bilo je dovoljno feromona da se i kaluđer raspomami, a kamoli čedno dete u osetljivom dobu. A to tek nije bila Vonova krivica, u stvari, baš suprotno. Da on nije onoliko navaljivao, oni ne bi poneli ovoliko vode na put; da nisu poneli, bili bi još prljaviji i znojaviji nego posle ovih racionisanih trljanja sunđerom, umesto kupki. Kad dobro razmisle, najzad, prenagljeno su krenuli sa Fabrike hrane. Pejter je imao pravo.
     Začudo, Lervi je shvatila da joj stari, u stvari, nedostaje. U brodu su bili potpuno odsečeni od bilo kakvih veza sa spoljnim svetom. Šta li radi? Da li je još zdrav? Oni su morali da ponesu pokretnu jedinicu za bio-testiranje... imali su samo tu jednu, a za četvoro ljudi je potrebnija nego za jednoga. Međutim, ni to baš nije bilo istina, jer je taj aparat budući nepovezan sa brodskim kompjuterom stajao kao sjajna, nepomična zgrudvana masa, i takav će ostati sve dok ne uspostave radio-vezu sa Verom sa Hiči-neba... a u međuvremenu, šta li se dešava sa njenim ocem?
     Bilo je čudno ali Lervi je volela tog starog čoveka, i verovala je da i on voli nju. On je to pokazivao na sve moguće načine samo ne rečima. Zahvaljujući njegovom novcu i ambiciji oni su pre svega i dospeli dotle da svi zajedno polete na Fabriku hrane, pošto im je on platio učešće za put dajući i poslednju paru, ako ne i svu svoju ambiciju. On je bio taj koji je platio njen put na Kapiju, a kad su joj se nade izjalovile, nije joj prebacivao. Odnosno nije direktno, i nije mnogo.
     Posle šest nedelja provedenih u Vonovom brodu, Lervi je počela da oseća kako se privikava. Osećala se čak prijatno, ne računajući razne mirise i sekiracije i brige; bar sve dotle dok nije previše razmišljala o putovanjima na kojima je stekla onih pet svemirskih narukvica na Kapiji. Malo je tu bilo lepih uspomena.
     Lervino prvo putovanje pokazalo se kao promašaj. Četrnaest meseci provedenih na putovanju da bi stigla u orbitu oko neke planete koja je sagorela u erupciji jedne nove. Možda je tamo nekad nešto i bilo. Ničega nije bilo kad je Lervi stigla, sama samcita, u trenutku kad je već počela sama sa sobom da razgovara u brodu namenjenom jednom putniku. Ovo ju je izlečilo od solo letova, i tako je sledeći bio u "trojci". Opet ništa. I dalje uvek ništa. Proslavila se na Kapiji po tome, bila je izuzetna osoba, među rekorderima po broju letova i isto toliko promašaja. Njoj se ova čast nije sviđala, ali tek poslednje putovanje bilo je istinski gadno.
     Prava katastrofa.
     Pre nego što su uopšte stigli do odredišta, ona se probudila iz nervoznog, nemirnog sna da bi ugledala oko sebe užas. Žena koja joj je postala posebno bliska lebdela je pored nje sva krvava, druga žena, takođe mrtva, nalazila se u blizini, dok su se dva muškarca, koji su sačinjavali ostali deo posade od pet članova, vrišteći borili prsa u prsa i uzajamno se kasapili.
     Prema propisima Korporacije Kapija, sav novac koji se ostvari prilikom nekog putovanja dele između sebe preživeli na ravne časti. Njen saputnik Stratos Kristijanides bio je rešio da on bude jedini preživeli.
     U stvari, on nije preživeo. Izgubio je u borbi sa njenim ljubavnikom Hektorom Posambijem. Pobednik je, zajedno sa Lervi, stigao na cilj i našao... ponovo... ništa. Tinjavog crvenog gasnog džina. Jadnog malog pratioca binarne zvezde klase M. Bez mogućnosti da se stigne do jedine detektovane, ogromne, metanom obavijene planete, nalik na Jupiter, a da se u tom pokušaju ne nastrada.
     Lervi se posle toga vratila na Zemlju sasvim pokunjena, i za nju u izgledu nije bilo druge prilike. Pejter je bio taj koji joj je tu priliku pružio, a ona je smatrala da je neće nikada više imati. Sto i nešto hiljada dolara, koliko ga je koštalo da joj plati put do Kapije, dobro je okrnjilo novac koji je uspeo da sakupi tokom šezdeset ili sedamdeset godina... ona nije tačno znala koliko... svoga života. Bila ga je izneverila. I ne samo njega. I tako je prihvatila, zato što je bio dobar i popustljiv i nije je mrzeo... činjenica je da je on stvarno voleo svoju kćer... kao ni dobrodušnog, nezlobivog Pola i glupavu malu Žaninu. Na svoj način, Pejter ih je sve voleo.
     A zauzvrat je dobijao tako malo, smatrala je Lervi.
     Protrljala je zlovoljno svoje narukvice. Skupo ju je koštalo da ih dobije.
     Nije se osećala spokojno zbog oca, kao ni zbog onoga što ih je očekivalo.
     Vodila je ljubav sa Polom i to je pomagalo da im prođe vreme ... kad bi bili uvereni da ne moraju da nadziru ono dvoje mladih po petnaestak minuta. Za Lervi to nije bilo kao kad je vodila ljubav sa Hektorom, čovekom koji je hteo da se njome oženi. Čovekom koji je molio da ponovo s njim krene na put i da podeli s njim život. Mali rastom, snažan, uvek aktivan, uvek čio, u krevetu prava mećava, blag i strpljiv kad je ona bila bolesna ili razdražljiva ili preplašena... ima stotinu razloga zbog kojih je trebalo da se uda za Hektora. A samo jedan, stvarno, zbog koga nije. U trenutku kad se trgla iz onog strašnog sna zatekla je Hektora i Stratosa kako se rvaju. Dok je ona posmatrala, Stratos je izdahnuo.
     Hektor joj je objasnio da je Stratos izgubio kontrolu i pokušao sve da ih pobije: ali ona je spavala kad je klanica počela. Jedan od dvojice muškaraca očigledno je pokušao da pobije svoje saputnike.
     Ali, ona nikad nije saznala koji od njih.
     On joj je ponudio brak i u trenutku kad su stvari bile najmračnije i najprljavije, dan uoči povratka na Kapiju sa tog tužnog putovanja. "Mi se stvarno sjajno slažemo, Dorema", rekao je on, obgrlivši je, tešeći je. "Samo nas dvoje i niko više. Čini mi se da ovo ne bih mogao da podnesem u prisustvu onih ostalih. Idući put imaćemo više sreće! Hajde zato da se uzmemo, molim te!"
     Ona je zarila bradu u njegovo čvrsto, toplo rame boje kakaoa. "Moraću da razmislim dušo", kazala je, osećajući kako je ruka koja je ubila Stratosa masira po vratu.
     I tako Lervi nije bila nezadovoljna kad se putovanje okončalo i Žanina je pozvala da izađe iz svog odeljka, sva usplahirena i uzbuđena: velika staklena spirala ispunjavala se usijanim tačkicama zlataste boje koje su vrcale na sve strane, brod se trzao na jednu pa na drugu stranu kao da je neodlučan; tačkasto sivo blato nestalo je sa video-ekrana a videle su se zvezde. I još nešto drugo. Video se objekat koji je mestimično svetlucao plavičastom bojom usred nezanimljive sive šare. Imao je oblik limuna i okretao se lagano. Lervi nije mogla da stekne predstavu o njegovoj veličini sve dok nije opazila da površina objekta nije nezanimljiva. Sićušne izbočine štrčale su ovde-onde, i u najmanjima od njih ona prepoznade brodove koje je videla na Kapiji, "jedinice" i "trojke", a eno jedne "petice"; limun je mora biti imao više od jednog kilometra u dužinu! Von se, cereći se ponosito, smestio u središnju pilotsku stolicu (postavljenu sada posebnom tkaninom, čega se on nikada ne bi setio), i uhvatio za komandne poluge. Lervi nije imala kud, morala je da mu dozvoli. Von je ovakav manevar izvodio celog svog života. S nekakvom grubom spretnošću, uz treskanje i udaranje on je naveo brod u spiralnu putanju naniže koja je bila u skladu sa laganim obrtanjem sivog limuna sa plavim očima, našao se pred jednim dokom, pristao uz njega, zakočio, i pogledao u njih očekujući aplauz. Stigli su na nebo Hičija.
     Fabrika hrane bila je veličine jednog oblakodera; međutim, ovo ovde bio je čitav svet. Možda je, kao Kapija, u prošlosti bio asteroid; ali ako je to tačno, oblik mu je bio toliko doterivan i prepravljan da nije bilo ni traga od prvobitne strukture. Bio je to jedan kubni kilometar mase. Rotirajuća planina. Koliko tu ima da se istražuje! Koliko tu ima da se nauči!
     I koliko stvari kojih se treba bojati.
     Šunjali su se, ili se paradno prsili, po starim hodnicima, i Lervi u jednom času opazi kako grčevito drži za ruku svoga muža. A on joj uzvraća stisak. Naterala je sebe da pažljivo gleda okolo i komentariše. Bočni zidovi bili su išarani žilicama jasno crvene boje koje su se presijavale. Tavanica je bila od dobro poznatog Hiči-metala užarene plavičaste boje. Na podu... to uistinu nije bio pod; osećali su na njemu svoju težinu, ali je ona iznosila samo deseti deo one koju su imali na Zemlji... u humkama u obliku romba bilo je nešto nalik na zemlju na kojoj su rasle biljke. "Bobičasto voće", dobaci im Von ponosito preko ramena, uputivši se ka jednom grmu koji mu je dopirao do struka na kome su među smaragdnim lišćem visili neki maljavi predmeti. "Možemo ovde da stanemo i jedemo malo voća ako hoćete."
     "Ne sada", kazala je Lervi. Desetak koraka dalje u hodniku se nalazio još jedan zasađeni romb, koji je imao sivozelene rašljike i mekane, zgnječene pupoljke u obliku karfiola. "Šta je ovo?"
     On je ćuteći gledao u nju. Bilo je jasno da smatra da je pitanje glupo. "Ovo nije dobro za jelo", piskutao je izražavajući prezir. "Probajte bobičasto voće. Vrlo je ukusno."
     I tako su se zaustavili na mestu gde su se spajali hodnici sa crvenim zidovima od kojih je jedan sada imao plavu boju. Ljuštili su mrko-zelenu maljavu kožicu sa bobičastog voća i jeli sočno meso... prvo samo za probu, a onda sa zadovoljstvom... dok im je Von objašnjavao geografiju ovog raja Hičija. Ovo ovde su crveni hodnici, i to je najbolje mesto. Ovde ima hrane, ima gde da se spava; a tu je i brod u blizini, a starci ovamo nikada ne zalaze. Ali zar ne dolutaju katkad sa svojih uobičajenih mesta da beru bobičasto voće? Da, razume se da dolutaju! Ali nikada (glas mu se pope za još pola oktave) ovamo. To se nikada nije dogodilo. A tamo su plavi. Glas mu opade, i u jačini i u visini. Tamo starci zalaze vrlo često, odnosno bar u neke delove. Ali tu je sve mrtvo. Kad prostorija sa mrtvacima ne bi bila u plavoj zoni on tamo ne bi nikada ni išao. Lervi, koja se zagledala u hodnik u čijem je pravcu on pokazivao, oseti studenu jezu prastarih vremena. Izgledao je kao Stounhendž ili Giza ili Angkor Vat. Čak su i tavanice bile nekako tmaste, a biljke retke i slabačke. Zeleni su, nastavio je on, sasvim dobri, ali nisu u ispravnom stanju. Slavine za vodu ne funkcionišu. Biljke su se osušile. A zlatni... Sa lica mu je nestao zadovoljan izraz kad je progovorio o zlatnim. U njima žive starci. Kad mu ne bi bile potrebne knjige, i ponekad odeća, on nikada ne bi odlazio u zlatne, mada su ga mrtvaci uvek na to nagovarali. Nije želeo da vidi starce.
     Pol se nakašlja da pročisti grlo i reče: "Ali ja mislim da ćemo morati to da učinimo, Vone."
     "Zašto?" zapiskuta dečak. "Oni nisu zanimljivi."
     Lervi ga uhvati za ruku. "Šta je s tobom, Vone?" upitala ga je blago, videvši mu izraz lica. Sve što je osećao, Vonu se videlo na licu. Nikada nije imao potrebe da savlada veštinu pretvaranja.
     "On izgleda uplašen", prokomentarisao je Pol.
     "On nije uplašen!" odvrati Von. "Vi ne razumete; nije zanimljivo ići u zlatne!"
     "Vone, dušo", kazala je Lervi, "stvar je u tome što se isplati izložiti se opasnosti da bi se otkrilo što više o Hičijima. Ne znam da li umem da ti objasnim šta to za nas znači, ali da ti kažem da ćemo za to bar dobiti novac. Mnogo novca.
     "On ne zna šta znači 'novac'", prekide je Pol nestrpljivo. "Vone. Slušaj sada. Ovako ćemo da uradimo. Reci nam kako nas četvoro možemo bezbedno da istražimo zlatne hodnike."
     "Nas četvoro uopšte ne možemo! Jedna osoba može. Ja mogu", hvalisao se on. Bio je ljut, i to je pokazivao. Taj Pol! Vonova osećanja prema njemu bila su pomešana, ali većim delom nepovoljna. Kad je razgovarao sa Vonom, Pol je birao reči tako pažljivo... tako s prezrenjem. Kao da je smatrao da Von nije dovoljno inteligentan da razume. Kad su Von i Žanina bili zajedno, Pol se uvek nalazio u blizini. Ako je Pol uzorak muškaraca ljudskog roda, onda se Von nije ponosio što je i on to isto. "Ja sam u zlatne išao mnogo puta", hvalisao se on, "zbog knjiga, ili bobičastog voća, ili prosto da gledam ludorije koje oni izvode. Oni su tako smešni! Ali nisu ni sasvim glupi, znate. Ja mogu da idem tamo bez opasnosti. Jedna osoba može. Možda mogu dve osobe, ali ako svi budemo otišli oni će nas sigurno videti."
     "Pa šta?" kazala je Lervi.
     Von je slegnuo ramenima kao da se brani. Nije zaista znao odgovor na ovo pitanje, osim što je znao da je njegov otac bio uplašen. "Oni nisu zanimljivi", ponavljao je, opovrgavajući samog sebe.
     Žanina je olizala prste i bacila isisanu kožicu bobičaste voćke pored grma. "Vi baš nemate veze, ljudi", uzdahnula je ona, "Vone, gde dolaze ti starci?"
     "Do kraja zlatnih, uvek. Ponekad i u plave ili zelene."
     "U redu, ako oni vole ovo bobičasto voće, i ako ti znaš na koje mesto oni dolaze da ga beru, zašto ne bismo tamo postavili kameru? Tako mi možemo da vidimo njih. Oni ne mogu da vide nas."
     Von zapišta pobedonosno. "Razume se! Vidite, Lervi, nije potrebno da idemo tamo! Žanina je u pravu, samo..." oklevao je... "Žanina? Šta je to kamera?"
     Dok su išli, Lervi je svaki put morala da prikuplja snagu da bi prošla mesto gde se hodnici presecaju, i stalno je pažljivo zagledala u svaki hodnik. Međutim, ništa nisu čuli, i ništa nisu videli što se kreće. Bilo je mirno baš kao na Fabrici hrane kad su prvi put na nju stupili, i isto toliko čudnovato. Čudnovatije. Osvetljene iscrtane šare na svakom zidu, humke sa nasadima... a iznad svega, užasavajuća pomisao da se tu negde nalaze živi Hičiji. Kad su spustili kameru u jedan grm bobičastog voća na mestu gde su se spajale zelena, plava i zlatna zona, Von ih je pogurao u pravcu prostorije u kojoj su živeli mrtvaci. To je bila najvažnija stvar: da stignu do radio-stanice kojom će ponovo doći u dodir sa ostalim svetom. Bez obzira što je taj ostali svet bio samo stari Pejter, koji se ozlojeđeno vrteo po Fabrici hrane. Ako ni toliko ne mogu da učine, rezonovala je Lervi, onda uopšte nemaju razloga ni da budu ovde, pa bi trebalo da se vrate na brod i krenu pravo kući; nije imalo nikakvog smisla vršiti istraživanja ako ne mogu da pošalju izveštaj o tome šta su pronašli!
     I tako ih je Von, čija se hrabrost uvećavala u upravnoj srazmeri sa povećanjem udaljenosti od staraca, proveo kroz jedan deo zelenih hodnika, pa zatim kroz nekoliko nivoa plavih, sve do jednih širokih plavih vrata. "Hajde da vidimo da li rade", kazao je on važno, i stao na jednu metalnu prečagu ispred vrata. Vrata su oklevala, pa se čuo uzdah i onda su se uz škripanje otvorila pred njima i Von ih je, sav zadovoljan, poveo unutra.
     Ovo mesto izgledalo je kao da je namenjeno ljudskim bićima. Ma koliko bilo čudno. Čak je i mirisalo na ljudska bića, bez sumnje zato što je Von ovde proveo tako mnogo vremena tokom svog kratkog života. Lervi je od Pola uzela jednu mikrokameru i postavila je na rame. Kroz mali aparat šiknula je traka iza sočiva, snimajući jednu osmougaonu prostoriju sa tri račvaste Hiči-stolice, od kojih su dve bile polomljene, i zamrljanim zidom na kome su bili instrumenti karakteristični za Hičije... ispupčenja sa raznobojnim svetiljkama. Čulo se lagano škljocanje i zujanje, jedva primetno, iza pregradnog zida. Von pokaza na njega rukom. "Ovde unutra", kazao je, "žive mrtvaci. Ukoliko je 'žive' prava reč za ono što oni rade." On se zacerekao.
     Lervi uperi kameru prema stolicama i izbočenim dugmadima ispred njih, zatim prema kupastom, kandžama izgrebanom objektu ispod zamrljanog zida. On je dopirao do visine grudi i imao je mekane, zgnječene valjke na kojima se kotrljao. "Šta je ovo, Vone?"
     "Njime me mrtvaci ponekad ulove", promrmljao je on. "Ne koriste ga često. Vrlo je star. Kad se pokvari, treba mu čitava večnost da se popravi."
     Pol je oprezno zagledao ovu spravu, pa se sklonio u stranu. "Uključi sad svoje prijatelje, Vone", naredio je.
     "Naravno. To nije mnogo teško", hvalisao se Von. "Posmatrajte me pažljivo, pa ćete videti kako se to radi." On je seo sasvim bezbrižno na onu nepolomljenu stolicu, i namršteno pogledao u kontrolnu tablu. "Pozvaću vam Malog Džima", odlučio je, i palcem počeo da okreće kontrolnu dugmad pred sobom. Svetiljke na zamrljanom zidu zatreptaše, i Von reče: "Probudi se, Mali Džime. Neko želi s tobom da se upozna."
     Tišina.
     Von se natmurio, pogledao u ostale ovlaš preko ramena i onda je naredio: "Mali Džime! Smesta mi se javi!" On se napući i pljunu iz punih usta na zid. Lervi je sad bilo jasno odakle potiču mrlje, ali nije ništa kazala.
     Jedan tužan glas začu se iznad njihovih glava: "Zdravo, Vone."
     "To je već bolje", zapiskuta Von, uz širok osmeh gledajući u ostale. "A sada, Mali Džime, reci mojim prijateljima nešto zanimljivo, ili ću te ponovo pljunuti."
     "Voleo bih da si uljudniji", uzdahnu onaj glas, "ali 'ajde dobro. Čekaj da razmislim. Na devetoj planeti sunca Saif postoji jedna stara civilizacija. Njihovi vladari pripadaju klasi trgovaca izmetom, i oni svoju moć pokazuju tako što izmet odnose iz domova samo onih građana koji su pošteni, marljivi, pametni, i koji redovno plaćaju porez. Na svoj najvažniji praznik, koji zovu Proslava sv. Gautama, najmlađa devojka iz svake porodice kupa se u suncokretovom ulju, stavlja lešnik među zube, i ritualno..."
     "Mali Džime", prekide ga Von, "je l' ovo istinita priča?"
     Pauza. "U metaforičnom smislu, jeste", odgovori Mali Džim nabusito.
     "Baš si glup", izgrdio je Von mrtvaca, "i ja se stidim pred svojim prijateljima. Saslušaj me. Ovo je Dorema Herter-Hol, koju ćeš zvati Lervi, i njena sestra Žanina Herter. I Pol. Pozdravi ih."
     Dugačka pauza. "Zar ovde ima još živih ljudskih bića?" upita glas sa nevericom.
     "Pa upravo sam ti rekao da ima!"
     Još jedna duga pauza, a onda, "Zbogom, Vone", reče glas tužno, i više nije hteo da govori bez obzira koliko mu je Von glasno naređivao ili koliko je besno pljuvao u zid.
     "Hriste bože", progunđao je Pol. "Je l' on uvek ovakav?"
     "Ne, nije", zapištao je Von. "Ali ponekad je još gori. Hoćete da vam probam nekog drugog?"
     "Jesu li oni bolji?"
     "Pa, nisu", priznao je Von. "Mali Džim je najbolji."
     Pol zatvori oči u očajanju, a onda ih je otvorio i pogledao u Lervi. "Kako je ovo vraški divno", kazao je. "Znaš li o čemu počinjem da razmišljam? Počinjem da razmišljam kako je tvoj otac bio u pravu. Trebalo je da ostanemo na Fabrici hrane."
     Lervi duboko udahnu vazduh. "Da, ali nismo", istakla je ona. "Mi smo sad ovde. Recimo da ostanemo još četrdeset osam sati, a onda... onda ćemo da... odlučimo šta da radimo."
     Mnogo pre nego što je isteklo tih četrdeset osam sati bili su odlučili da ovde ostanu. Bar za izvesno vreme. Ovde na nebu Hičija bilo je prosto suviše stvari da bi ga tek tako napustili.
     Značajan činilac pri donošenju ovakve odluke bila je namera da prvo uspostave FTL radio-vezu sa Pejterom. Nikome nije palo na pamet da zapita Vona da li to što je mogao da poziva Hiči-nebo sa Fabrike hrane podrazumeva da može da uputi poziv i u obrnutom pravcu. Ispostavilo se da ne može. Nikada nije imao razloga da to pokuša, pošto tamo nije bilo nikoga ko bi mu se odazvao na telefonski poziv. Lervi je uposlila Žaninu da zajedno sa njom prenese nekoliko najpotrebnijih stvari sa broda, trudeći se stalno da odagna potištenost i zabrinutost, a kad se vratila našla je Pola i Vona kako likuju od zadovoljstva. Uspeli su da uspostave vezu. "Kako je on?" zapitala je Lervi smesta.
     "O, misliš tvoj otac? On je dobro", kazao je Pol. "Reklo bi se da je nakrivo nasađen... uostalom, pomisli samo... razdražljivost zbog boravka u zatvorenom prostoru, pretpostavljam. Bilo je oko milion poruka. On ih je nekako sklepao sve zajedno i sve sam ih snimio na traku... ali biće nam potrebno nedelju dana da ih preslušamo." Preturao je po stvarima koje su Žanina i Lervi donele s broda dok nije pronašao alat koji je tražio. Sastavljao je digitalni predajnik slike, kako bi mogao da iskoristi FTL integrisana kola za prenos glasa. "Možemo da emitujemo samo pojedinačne kadrove", rekao je, zagledan u aparat. "Ali, ako ovde ostanemo duže, možda ću uspeti da smislim kako da odavde šaljem slike u automatskim serijama. A dotle, imamo glas i... o, da. Stari je rekao da vas poljubim umesto njega."
     "Pa, onda znači da ćemo ostati ovde izvesno vreme", kazala je Žanina.
     "Mislim da će biti dobro da prenesemo još stvari sa broda", složila se njena sestra. "Vone? Gde ćemo da spavamo?"
     I dok je Pol radio na telekomunikacionim vezama, Von i dve žene su preneli sve najnužnije stvari u nekoliko odaja koje su se nalazile u crvenim hodnicima. Von im je pokazivao šta sve tu ima. U zidovima su se nalazili ležaji veći od onih koje su imali na brodu... dovoljno veliki, u stvari, čak i za Pola, ako sam hoće da savije kolena. U jednoj prostoriji bio je toalet, ne baš projektovan za potrebe ljudskih bića. Odnosno ne za ljudska bića novijeg datuma. Instalacije su se prosto sastojale od metalnih proreza na podu, nalik na čučavce u Istočnoj Evropi. Na jednom mestu moglo je čak i da se kupa. Taj uređaj je bio nešto između bare i kade, dok se u zidu iza njega nalazilo nešto nalik na tuš ili mali vodopad. Kad se uđe unutra mlaka voda počinje da teče. Posle toga su svi mirisali mnogo bolje. Von se, posebno, kupao napadno često, ponekad počinjući da se svlači kako bi se ponovo okupao pre nego što bi mu se poslednje kapljice vode osušile na vratu posle prethodnog kupanja. Mali Džim mu je pričao kako je kupanje običaj među lepo vaspitanim ljudima. Osim toga, on je opazio da Žanina to redovno radi. Lervi ih je oboje samo gledala, prisećajući se koliko je bilo teško naterati Žaninu da se okupa tokom dugog putovanja sa Zemlje, i nije ništa govorila.
     Budući da je bila pilot, pa stoga i kapetan, Lervi je sebe proglasila za šefa ekspedicije. Polu je naložila da uspostavi i održava telekomunikacione veze sa njenim ocem na Fabrici hrane, uz Vonovu pomoć oko korišćenja mrtvaca. Žanini je naložila da, uz njenu i Vonovu pomoću, preuzme kućne poslove kao što je pranje njihove odeće u mlakoj vodi u kadi. Vonu je naložila da, uz pomoć bilo koga od njih ko je slobodan, obilazi bezbedne delove Hiči- neba i pravi snimke koje će emitovati Pejteru i na Zemlju. Vonu je obično Žanina pravila društvo. Kad je još neko bio slobodan, on bi pratio dvoje mladih, ali to se retko događalo.
     Žanini je to, izgleda, bilo svejedno. Kod nje se i dalje ponavljalo uzbuđenje kad bi se našla u društvu sa Vonom ali joj se nije žurilo da napravi sledeći korak, sem da bi se dotakli. Ili kad bi ga uhvatila kako bulji u nju. Ipak, njena sanjarenja i maštanja zamenjivala su gotovo u potpunosti prelazak na taj sledeći stupanj, bar za sada. Ona se igrala s mrtvacima, i grickala bobičasto voće sa mrkom korom i zelenim mesom, i obavljala svoje domaćičke poslove, čekajući da još malo odraste.
     Nije bilo mnogo prigovora zbog Lervinog preuzimanja komande, pošto je ona vodila računa da članovima svog "odreda" dodeli poslove koje su oni ionako rado obavljali, i tako je njoj ostao dosadan posao oko pregledanja zakasnelih naređenja i ubeđivanja od strane Pejtera i sa daleke Zemlje.
     Telekomunikacione veze bile su sve samo ne dobre. Lervi nije cenila njihovu brodsku Veru sve dok nije morala da se snalazi bez nje. Nije mogla više da naredi da joj se prvo daju najvažnije poruke, niti da da kompjuteru da ih razvrsta po temama. Nije bilo nijednog kompjutera koji bi mogla da koristi osim onog preopterećenog u njenoj sopstvenoj glavi. Poruke su pristizale potpuno ispreturane, a kad je slala odgovor, ili emitovala izveštaje preko releja povezanog sa Zemljom, uopšte nije bila sigurna da su stizale tamo kuda su bile upućene.
     Mrtvaci su, čini se, imali memoriju uglavnom za očitavanje podataka, interaktivnog tipa, ali ograničenu. Pored toga, njihova integrisana kola bila su u dar-maru usled neizbežnih pokušaja da se upotrebe za komuniciranje sa Fabrikom hrane, zadatak za koji oni nisu bili projektovani. (Ali za šta su, u stvari, bili projektovani? Ko ih je projektovao?) Von je praskao i pretvarao se da sve zna, kao pravi stručnjak, a onda je tužno priznao da oni više ne rade ono što bi trebalo da rade. Ponekad bi uključio Malog Džima a javila bi se Henrijeta, a ponekad bivši profesor engleske književnosti po imenu Vilard; jedanput se javio glas koji dotle nije nikad čuo, drhtav i šaputav, gotovo jedva čujan, koji je mrmljao sasvim beslovesno. "Idi u zlatni", cvilela je Henrijeta, džandrljivo, kao i uvek, a onda bi je bez pauze nadjačao gusti tenor Malog Džima: "Ubiće te! Oni ne vole brodolomnike!"
     To je bilo užasno. Naročito zato što ih je Von uveravao da je Mali Džim uvek bio najrazumniji od svih mrtvaca. Lervi se čudila što nije još više uplašena, ali toliko je bilo uzbuđenja i užasnih stvari oko njih da se već bila privikla. I njena integrisana kola bila su u dar-maru.
     A tek poruke! Tokom petominutnog dobrog prijema, Pol je snimio materijal koji će se preslušavati četrnaest sati. Naredbe primljene odozdo: "Pošaljite izveštaj o svim kursevima na šatlu. Pokušajte da pribavite uzorke tkiva Hičija & staraca. Zamrznite i stavite u skladište lišće bobičastog voća, plodove, peteljke. Preduzmite mere krajnjeg opreza." Pola tuceta pojedinačnih saopštenja stiglo je od njenog oca; osećao se usamljen; nije se osećao dobro; ne može sasvim da kontroliše svoje zdravlje jer su oni odneli pokretnu jedinicu za bio-testiranje; zasipaju ga oštrim naređenjima sa Zemlje. Obaveštenja sa Zemlje: njihovi prvi izveštaji su primljeni, analizirani i protumačeni, i onda sledi bezbroj predloga za nastavak određenih programa. Trebalo bi da ispitaju Henrijetu u vezi sa njenim pominjanjem kosmoloških fenomena... brodska Vera je tu napravila pravu zbrku, a Vera sa Zemlje ne može da bude na vezi s njima u realnom vremenskom intervalu, a stari Pejter ne poznaje dovoljno astrofiziku da bi mogao da postavlja prava pitanja, pa to treba da učine oni. Oni treba sve mrtvace da ispitaju da vide čega se sećaju u vezi sa Kapijom i svojim misijama... pod uslovom da se ičega sećaju. Treba da pokušaju da utvrde kako su živi svemirski istraživači postali programi smešteni u kompjutersku memoriju. Treba da... treba sve da urade. I to sve odjednom. A gotovo ništa od toga nije bilo moguće uraditi; uzorci tkiva Hičija, pazi, molim te! Kad bi ponekad neka poruka bila jasna i lične prirode i bez izvoljevanja, Lervi bi je smatrala dragocenom.
     Neke poruke su bile iznenađujuće. Pored pisama Žanininih obožavalaca i stalno ponavljane molbe da se dostavi bilo kakvo obaveštenje koju je upućivao udovac Triše Bover, jedno pismo je bilo lično za Lervi, od Robineta Brodheda:
     "Dorema, znam da ste se uvalili u velike teškoće. Vaša cela misija je uopšte smatrana za važnu i opasnu, a sad se pokazalo da je milion puta važnija i opasnija. Ja od vas očekujem samo da date sve od sebe. Ja nemam ovlašćenje da poništavam naređenja Korporacije Kapija. Ne mogu da izmenim krajnje ciljeve koji su vam postavljeni. Ali želim da znate da sam na vašoj strani. Doznajte sve što možete. Nastojte da se ne nađete u situaciji iz koje ne možete da se izvučete. A ja ću sa svoje strane učiniti sve što mogu da budete najbolje i najbogatije nagrađeni. Stvarno to mislim, Dorema. Dajem vam svoju reč."
     Bila je to čudna poruka, i neobično dirljiva. Lervi se veoma iznenadila i što Brodhed zna njen nadimak. Njih dvoje nisu baš bili bliski prijatelji. U vreme kad su ona i njena porodica išli na razgovore u vezi sa odlaskom na Fabriku hrane, sreli su Brodheda u više mahova. Ali njihov odnos je bio kao između vladara i poniznog molioca, i nije baš bilo nekog međuljudskog prijateljskog odnosa. Niti se on njoj naročito dopadao. On jeste bio ljubazan i otvoren... galantni multimilioner, ležeran u ponašanju, koji, međutim, tačno zna kuda odlazi svaki njegov dolar i kako se odvija svaki projekat u kome ima udela. Njoj se nije sviđalo što je štićenica jednog nastranog finansijskog božanstva.
     I, istini za volju, na te sastanke je odlazila s izvesnim predrasudama. Čula je ona za Robineta Brodheda mnogo pre nego što je ušao u njen život. U vreme kad je Lervi bila na asteroidu Kapija i letela u njegovim brodovima, jednom prilikom je putovala u "trojci" sa jednom starijom ženskom osobom koja je opet nekada bila saputnica Džil-Klare Mojnlin. Od te žene Lervi je čula priču o Brodhedovoj poslednjoj misiji, onoj koja ga je načinila multimilionerom. Bilo je tu nešto podozrivo. Devetoro ljudi je nastradalo u toj misiji. Brodhed je jedini preživeli putnik. A jedna od žrtava bila je Klara Mojnlin u koju je (prema pričanju starije žene) Brodhed bio zaljubljen. Možda je ono što je sama Lervi doživela u misiji u kojoj je gotovo cela posada nastradala obojilo na neki način njena osećanja. Tek ona su bila takva, kakva su bila.
     Ono što je naročito čudno u toj Brodhedovoj misiji je to što "nastradali" možda nije prava reč kad su u pitanju žrtve. Ta Klara i ostali upali su u neku crnu rupu, i možda su i sad tamo, možda su čak još živi... zarobljenici usporenog vremena, možda samo nekoliko časova stariji posle svih godina koje su otada protekle:
     Prema tome, šta se skrivalo u toj Brodhedovoj poruci Lervi? Da li ih on to tera da pokušaju da pronađu način na koji bi moglo da se prodre u tamnicu u kojoj je zatočena Džil-Klara Mojnlin? Da li je i sam on svestan toga? To Lervi nije znala, ali prvi put je o svom poslodavcu pomislila kao o ljudskom biću. Ta pomisao je bila uzbudljiva. Zbog nje Lervi nije osećala da se manje plaši, već možda da je manje usamljena. Kad je stigla sa poslednjim snimljenim trakama kod Pola, u odaju s mrtvacima, da ih on velikom brzinom presnimi i emituje čim stigne, ona se zadržala pored njega, zagrlila ga i privukla sebi, što ga je veoma iznenadilo.
     Dok se vraćala u prostoriju sa mrtvacima iz jedne izviđačke šetnje s Vonom, Žanini je nešto govorilo da treba da se kreće polako i tiho. Zavirila je unutra, niko je nije čuo, i ugledala je kako njena sestra i zet udobno smešteni sede naslonjeni na zid, napola osluškujući ludačko brbljanje mrtvaca, napola ćaskajući nevezano među sobom. Ona se okrenula, stavila prst na usta i odvela Vona odatle. "Čini mi se da žele da budu sami", objašnjavala je ona. "Uostalom, umorila sam se. Hajde da se malo odmorimo."
     Von sleže ramenima. Našli su jedno zgodno mesto na razmeđi hodnika nekoliko desetina metara dalje, i on se zamišljeno smesti pored devojčice. "Je l' se oni to sad sparuju?" upitao je.
     "Nemoj da lupetaš, Vone. Ti stalno misliš samo na jednu istu stvar." Ali nije bila ljuta, i dozvolila mu je da joj se približi, sve dok se njegova ruka nije našla nadomak njenih grudi. "Prestani", rekla je blago.
     On odmače ruku. "Ti se mnogo uzbuđuješ, Žanina", rekao je on, dureći se.
     "Oh, sklanjaj se." Ali kad se on pomerio samo nekoliko milimetara, ona mu opet priđe bliže. Ona se potpuno zadovoljavala time što je on želi i spokojno je verovala da kad se bilo šta bude dogodilo, kao što će se to "bilo šta" izvesno pre ili posle dogoditi, to će biti onda kad ona bude htela. Gotovo dva meseca provedena uz Vona... i ona ga je zavolela, čak je u njega imala poverenja, a ostalo može da pričeka. Bilo joj je prijatno kad su zajedno.
     Čak i kad se on durio. "Ti se ne takmičiš kako treba", žalio se.
     "Takmičim u čemu, za ime božje?"
     "Treba da razgovaraš sa Malim Džimom", rekao je on strogo. "On će te naučiti koje su strategije bolje u trci za razmnožavanjem. On je meni detaljno objasnio mušku ulogu, i tako sam ja siguran da umem uspešno da se takmičim. Razume se, tvoja uloga je drukčija. U osnovi, najbolje što bi mogla da uradiš to je da dopustiš da se s tobom sparim."
     "Da, to si već rekao. Znaš šta, Vone? Ti suviše pričaš."
     On je zaćutao za trenutak, zbunjen. Nije mogao da se brani od ove optužbe. On čak nije ni znao zašto bi to bila optužba. Tokom skoro celog svog života jedini način opštenja sa drugima za njega je bio razgovor. Preslišao se još jednom šta je sve naučio od Malog Džima, i onda mu se izraz lica razvedrio. "Sad znam. Ti želiš da se prvo ljubimo", kazao je.
     "Ne! Ne želim da se 'prvo' ljubimo i skidaj to tvoje koleno s moje bešike."
     On je nerado oslobodi. "Žanina", objašnjavao je, "fizički kontakt je bitna stvar u 'ljubavi'. To važi za niže vrste isto kao i za nas. Psi njuše. Primati se miluju. Reptili se obavijaju jedan oko drugog. Čak se i ružini izdanci privijaju uz zrele biljke, kaže Mali Džim, mada on smatra da ta manifestacija nije seksualne prirode. Ali ti ćeš izgubiti trku u razmnožavanju ako ne vodiš računa, Žanina."
     Ona se zakikota. "S kim ću izgubiti? Sa starom mrtvom Henrijetom?" Ali on se bio natmurio pa se ona ražalila nad njim. Uspravila se i izjavila, sasvim blagim tonom: "Ti imaš neke zaista pogrešne predstave, je l' znaš? Poslednja stvar koju želim, čak i ako ikada uopšte dođe do te tvoje proklete obljube, to je da se udesim na ovakvom jednom mestu."
     "Udesiš?"
     "Da ostanem u drugom stanju", objasnila mu je ona. "Dobiti tu prokletu trku u razmnožavanju. Baš me briga. O, Vone", rekla je, trljajući nosem njegovo teme, "ti baš nemaš pojma. Budi siguran da ćemo se ti i ja do mile volje sparivati, pre ili kasnije, i možda ćemo se čak i venčati, ili tako nešto, i dobićemo tu prastaru trku u razmnožavanju, imaćemo mi čitavu gomilu potomaka. Ali za sada, ti si samo mali slinavko, isto kao i ja. Ti ne želiš da se razmnožavaš. Ti samo želiš da vodiš ljubav."
     "Pa da, tako je, jeste, ali Mali Džim..."
     "Hoćeš li da zaćutiš već jednom o tom Malom Džimu?" Ustala je i posmatrala ga za trenutak, a onda mu je nežno kazala: "Znaš šta? Ja odoh u mrtvačku sobu. A zašto ti ne bi otišao da malo čitaš knjigu dok se ne ohladiš?"
     "Baš si ti glupa!" izgrdi je on. "Ovde nemam knjige, ni čitača."
     "O, za ime Božje! Onda idi negde i izgubi se dok se ne povratiš."
     Von je pogledao u nju, zatim u svoj sveže oprani kilt, na kome se videla bleda, vlažna mrlja, koja se širila. Razvukao je usne u osmeh. "Mislim da mi to više nije potrebno", rekao je.
     Kad su se vratili, Pol i Lervi se nisu više umiljato privijali jedno uz drugo, ali je Žanina zapazila da su bili u većoj slozi nego obično. Ono što je Lervi sa svoje strane mogla da otkrije na Vonu i Žanini bilo je manje opipljivo. Zamišljeno ih je posmatrala, nameravajući da ih upita šta oni to smeraju, ali je odustala. Pol je, u svakom slučaju, bio više zainteresovan za ono što su upravo bili otkrili. Rekao je: "Hej klinci, čujte ovo." Otkucao je Henrijetin broj, sačekao da njen plačni glas izgovori neodređeno 'zdravo', a onda je upitao: "Ko si ti?"
     Glas je postao jači. "Ja sam analogna računska mašina", reče glas odlučno. "Kad sam bila živa ja sam bila supruga Arnolda Mičama sa misije Orbita sedamdeset četiri, dan devetnaesti. Diplomirala sam prirodne nauke, magistrirala na Univerzitetu u Tulejnu, doktorirala na Pensilvanijskom univerzitetu, a moja uža specijalnost je astrofizika. Posle dvadeset dva dana leta, pristali smo uz nekakav artefakt a zatim su nas njeni žitelji zarobili. U trenutku kad sam umrla imala sam trideset osam godina, dve godine manje od..." glas je oklevao, "od Doris Filgren, našeg pilota, koja..." ponovo je oklevala, "koju... sa kojom je izgleda moj muž... sa kojom je imao vezu... sa kojom..." Glas je sada jecao, i Pol ga isključi.
     "Dakle, ne traje dugo", rekao je, "ali imamo ga. Stara glupava Vera ju je nekako dovela u vezu sa stvarnošću. I ne samo nju. Želiš li da saznaš ime svoje majke, Vone?"
     Dečak je buljio u njega, širom otvorenih očiju. "Ime moje majke?" zapištao je.
     "Ili bilo koga drugoga. Malog Džima, na primer. On je, u stvari, bio pilot aviona sa Venere koji je stigao na Kapiju, a odande došao ovamo. Zove se Džejms Kornvel. Vilard je predavao engleski jezik. Proneverio je novac, uzevši iz đačkog fonda da bi platio kartu do Kapije... i nije se baš mnogo usrećio, zar ne. Stigao je ovamo na svom prvom putovanju. Kompjuteri sa Zemlje su napisali program na osnovu koga je Vera obavila ispitivanje, i sad još na tome radi, i... šta ti je, Vone?"
     Dečak je lizao usne. "Ime moje majke?" ponovio je.
     "Oh, izvini", izvinio se Pol, setivši se da treba da bude ljubazan. Nije mu ni palo na pamet da će u pitanju biti Vonova osećanja. "Zvala se Elfega Zamora. Ali izgleda da ona nije jedna od mrtvaca, Vone. Ne znam zašto. A tvoj otac... e, to ti je nešto čudno. Tvoj pravi otac umro je još pre nego što je ona došla ovamo. Čovek koga ti pominješ mora biti da je bio neko drugi, ali ja ne znam ko. Možeš li da pretpostaviš štogod?" Von je slegao ramenima. "Mislim, zašto tvoja majka ili, pretpostavljam da bi ga tako zvao, tvoj očuh nisu izgleda uskladišteni u memorije kompjutera?" Von raširi ruke.
     Lervi mu je prišla. Jadni dečko! Saosećajući u njegovoj tuzi, ona ga obgrli rukom i reče: "Pretpostavljam da je ovo za tebe šok, Vone. Sigurna sam, međutim, da ćemo još mnogo toga saznati." Ona rukom pokaza na gomilu krša, rikordera, enkodera i procesora razbacanih po nekada praznoj prostoriji. "Sve što otkrijemo emituje se na Zemlju", rekla je. On je gledao u nju učtivo, ne shvatajući baš šta hoće da kaže, dok je ona objašnjavala šta su ogromno složeni uređaji za obradu informacija dole na Zemlji, i kako se sistematski u njima analiziraju, kompariraju, sravnjuju, i tumače i najmanji podaci dobiveni sa Fabrike hrane i Hiči-neba... a da i ne pominjemo sve druge najsitnije podatke, ma iz kog izvora poticali. A onda se umešala Žanina.
     "O, ostavi ga na miru. On sasvim dovoljno razume", rekla je uviđavno. "Pusti ga prosto da se svikne na tu ideju." Preturala je po ormančiću sa hranom da bi našla jedan od onih sivo-zelenih paketića, i uzgred je kazala: "Šta mislite, zašto ona sprava pišti?"
     Pol je oslušnuo, a zatim je otrčao do hrpe raznoraznih drangulija. Monitor povezan sa njihovim ručnim kamerama emitovao je slab signal. Bip, bip, bip. On ga okrete tako da svi mogu da gledaju sliku, psujući u sebi.
     Bila je to kamera koju su ostavili pored grma sa bobičastim voćem da strpljivo snima nepromenjen prizor ali da da alarmni signal kad god otkrije da se nešto kreće.
     I otkrila je. Jedno lice mrko ih je posmatralo.
     Lervi je osetila kako drhti od užasa. "Hiči", prošaputala je.
     Ali ako je tako, ovo lice nije odavalo da se iza njega krije um sposoban da naseli jednu galaksiju. Kao da je išao četvoronoške, zabrinuto piljeći u kameru, dok se iza njega nalazilo još četvoro ili petoro istih kao on. Na licu nije imao bradu. Čelo mu je bilo zavaljeno ka lobanji prekrivenoj nekim paperjem; više obrastao dlakama po licu nego po glavi. Da je na lobanji imao i potiljačni greben, ličio bi na gorilu. Sve u svemu, dosta je ličio na crtež koji je brodski kompjuter rekonstruisao prema Vonovom opisu, ali je bio sirovijeg izgleda, više nalik na životinju. Pa ipak, ovo nisu bile životinje. Kad se lice malo pomerilo u stranu, Lervi je videla da drugi, okupljeni oko grma sa bobičastim voćem, imaju na sebi nešto što životinje nikada same od sebe ne nose. Imali su na sebi odeću. U njoj su se čak nazirali tragovi modnih detalja, raznobojne zakrpe prišivene na njihove tunike, nešto nalik na tetovirane znake na otkrivenim delovima kože, čak i niska nazubljenih perli oko vrata jednog mužjaka. "Pretpostavljam", izjavila je Lervi, nesigurno, "da čak i Hičiji mogu vremenom da se degenerišu. A oni su baš imali dovoljno vremena."
     Slika poče vrtoglavo da se obrće. "Proklet bio", odreza Pol. "Nije toliko degenerisan da ne primeti kameru. Sad ju je podigao. Vone! Misliš li ti da oni znaju da smo mi ovde?"
     Dečak je ravnodušno slegao ramenima. "Naravno da znaju. Odmah su saznali, znate. Samo ih to jednostavno ne zanima."
     Lervi se zagrcnu. "Šta hoćeš time da kažeš, Vone? Kako znaš da neće krenuti u potragu za nama?"
     Slika se smirila; starac koji je podigao kameru pružio je sad drugome. Von je posmatrao šta se dešava, zatim je kazao: "Rekao sam vam, oni gotovo nikada ne dolaze u ovaj deo plavih. Odnosno nikada u crvene; a nemaju razloga da idu u zelene. Tamo ništa nije ispravno, ne rade čak ni oluci za dopremanje hrane niti čitači. Skoro uvek se zadržavaju u zlatnim. Osim kad tamo pojedu sve bobičasto voće, pa hoće još."
     Sa monitora se začuo nekakav cvileći glas, i slika je ponovo počela da se okreće u kovitlac. Zaustavila se tačno na jednoj ženki, koja je sisala prst; i koja je zatim zlokobno pružila ruku prema kameri. Slika se okrenula pa onda nestala. "Pole! Šta su to uradili?"
     "Slomili je, pretpostavljam", rekao je on pošto nije uspeo da ponovo dobije sliku mada je pritiskao raznu dugmad. "Postavlja se pitanje šta mi sad da radimo? Zar nismo bili dosta ovde? Zar ne bi trebalo da pomišljamo na odlazak?"
     Lervi je o tome i te kako razmišljala. Svi su razmišljali. Ali ma koliko pažljivo da su ispitivali Vona, dečko je tvrdoglavo tvrdio da nemaju čega da se boje. Starci ga nikada nisu gnjavili u hodnicima sa crvenom vlaknastom sjajnom šarom na zidovima. On ih nikada nije spazio u zelenima... mada, razume se, on je tamo retko išao i inače. Retko u plavim. I, a da, razume se, oni su znali da se ovde nalaze ljudska bića... mrtvaci su ga ubedili da starci imaju sprave kojima osluškuju, a ponekad i posmatraju, sve oko sebe... kad nisu polomljene, razume se. Ali jednostavno njih to mnogo ne zanima. "Ako ne idemo u zlatne oni nam neće dosađivati", rekao je samouvereno. "Osim, naravno, ako odande ne izađu."
     "Vone", zareža Pol, "ne mogu ti reći koliko se zbog tvojih reči osećam siguran."
     Pokazalo se međutim da je to samo bio dečakov način da kaže da su izgledi da tako bude vrlo dobri. "Ja odlazim u zlatne samo radi uzbuđenja", hvalisao se on. "I zbog knjiga. I nikad me nisu uhvatili, znate."
     "A šta ako Hičiji dođu ovamo radi uzbuđenja ili knjiga?" pitao je Pol.
     "Zbog knjiga! Pa šta bi oni radili s knjigama? Zbog bobičastog voća, može biti. Ponekad se dovezu na mašinama. Mali Džim kaže da su te sprave za popravku polomljenih stvari. Ali ne uvek. A te mašine ne rade baš dobro, niti često. Osim toga čuju se iz daljine!"
     Svi su ćutali jedan trenutak, i zgledali se. Onda je Lervi kazala: "Evo šta ja mislim. Hajde da ostanemo ovde nedelju dana. Čini mi se da na taj način ne iskušavamo svoju sreću suviše. Mi imamo, šta je Pole?... još pet kamera. Postavićemo ih svuda unaokolo i povezati sa monitorom. Ako dobro pazimo, možda ćemo moći tako da ih sakrijemo da ih Hičiji ne pronađu. Istražićemo sve crvene hodnike, jer oni su bezbedni, i koliko možemo plavih i zelenih. Prikupićemo uzorke. Napraviti snimke... ja bih da dobro pogledam te mašine za vršenje popravki. Kad uradimo što više možemo od svega ovoga, onda... onda ćemo videti koliko nam još vremena ostaje. A onda ćemo doneti odluku da li da idemo u zlatne."
     "Ali ne duže od nedelju dana. Od ovog časa", ponovio je Pol. Nije navaljivao. Samo je proveravao da li je dobro razumeo.
     "Ne duže", potvrdila je Lervi, a Žanina i Von su zaklimali glavom.
     Pa ipak, četrdeset osam sati kasnije bili su u zlatnoj zoni.
     Bili su odlučili da zamene izlomljenu kameru, i tako su, svo četvoro, krenuli istim putem do trostrukog raskršća gde raste grm sa bobičastim voćem, na kome nije bilo zrelog ploda. Von je išao napred, držeći za ruku Žaninu, ali se zatim ona odvojila da bi se sagla i pogledala ostatke nekadašnje kamere. "Dobro su je tresnuli", iščuđavala se. "Nisi nam rekao da su tako snažni, Vone. Pogledajte, je l' ovo krv?"
     Pol je otrže iz njene ruke, poče da je obrće, i namršti se kad ugleda neku crnu sasušenu naslagu duž jedne ivice. "Reklo bi se da su pokušavali da je otvore", kazao je. "Mislim da ja to ne bih mogao golim rukama. Mora da mu se omakla pa se posekao."
     "O, da", piskutao je Von rasejano, "oni su vrlo snažni." Pažnja mu više nije bila usmerena na kameru. Zurio je u dubinu dugačkog zlatnog hodnika, njušeći vazduh, osluškujući više neke udaljene šumove nego slušajući šta oni ovde govore.
     "Zbog tebe sam tako nervozna", kazala je Lervi. "Da li ti nešto čuješ?"
     On, razdražen, sleže ramenima. "Prvo se oseti miris pre nego što im se čuju glasovi, ali, ne, ne osećam nikakav miris. Nisu mnogo blizu. I ja se ne plašim! Ja ovamo često dolazim, da uzmem knjige ili da gledam smešne stvari koje oni rade."
     "Pa, naravno", rekla je Žanina, uzimajući staru kameru od Pola dok je on žurno tražio mesto gde da sakrije novu. Nije bilo mnogo zgodnih mesta. Dekor Hičija bio je oskudan.
     Von se šepurio. "Ja sam išao ovim hodnikom sve donde dokle se vidi!" hvalisao se. "Čak i mesto gde se nalaze knjige je čak tamo dole... vidite li? Neke su u hodniku."
     Lervi je pogledala, ali nije bila sigurna šta je Von hteo da kaže. Nekoliko desetina metara odatle nalazila se gomila svetlucave starudije, ali knjiga nije bilo. Pol, odlepljujući traku sa jedne konzole da bi je zalepio što više na zidu, reče: "Kako samo galamiš o tim tvojim knjigama. Video sam ih ja, znaš, Mobi Dik i Doživljaji Don Kihota. Šta bi Hičiji mogli s njima da rade?"
     Von zapiskuta dostojanstveno; "Vi ste glupi, Pole. To su one koje su mi dali mrtvaci, to nisu prave knjige. Ovo su prave knjige."
     Žanina ga pogleda radoznalo, a onda zađe malo u hodnik. "Ovo nisu knjige", obavestila je ona preko ramena.
     "Naravno da jesu! Ja sam ti rekao da jesu!"
     "Ne, nisu. Dođi da vidiš", Lervi otvori usta da je pozove da se vrati, zatim je oklevala, pa ipak krenula za njom. Hodnik je bio prazan, a Von nije izgledao uznemiren više nego obično. Na pola puta do svetlucave razbacane gomile, ona je videla u šta Žanina gleda, brzo joj se pridružila i podigla jednu s poda.
     "Vone", kazala je, "ja sam ovo već imala prilike da vidim. Ovo su molitvene lepeze Hičija. Na Zemlji ih ima na stotine."
     "Ne, ne!" ljutio se on. "Zašto vi kažete da ja lažem?"
     "Ja ne kažem da ti lažeš, Vone." Ona odmota predmet koji je držala u ruci. Imao je oblik kupastog smotuljka od plastike; lako se otvorio u njenoj ruci, ali čim ga je pustila ponovo se zatvorio. Ovo je bio najčešći artefakt preostao iz kulture Hičija; bilo ih je na desetine u napuštenim tunelima na Veneri, a donosili su ih i svemirski istraživači sa Kapije sa svake uspešne misije. Niko nikada nije uspeo da utvrdi šta su Hičiji s njima radili, i tako su samo Hičiji znali da li je ime koje im je dato odgovarajuće ili ne. "Njih nazivaju 'molitvenim lepezama', Vone."
     "Ne, ne", ljutito je piskutao, uzimajući je od nje, uputivši se paradnim korakom u jednu odaju. "Ne koriste se za molitvu. Nego za čitanje. Evo ovako." Počeo je da umeće svitak u jednu spravu u obliku lale na zidu, zatim je bolje pogledao, pa je bacio na pod. "Ova nije dobra", rekao je, preturajući po gomili lepeza na podu. "Čekajte. Da. Ni ova ne valja, ali na njoj se bar razaznaje šta je." Stavio je svitak u lalu. Nešto je hitro zalepršalo u elektronskoj napravi i lala zajedno sa svitkom je nestala. Obavio ih je obojeni oblak u obliku limuna, a ukazala se slika broširane knjige, otvorene na jednoj stranici ispisanoj uspravnim redovima ideograma. Neki "plehani" glas... ljudski glas! ...poče da deklamuje nešto stakato, na nekom izrazito tonskom jeziku.
     Lervi nije mogla da razume reči, ali posle dve godine provedene na Kapiji, bila je pravi kosmopolita. Zadihano je rekla: "Ja... ja mislim da je ovo japanski! A ovo liči na haiku poeziju! Vone, šta rade Hičiji sa knjigama na japanskom?"
     On reče s visine: "To u stvari nisu napravili starci, Lervi, to su samo kopije drugih knjiga. Sve dobre su ovakve. Mali Džim kaže da su sve trake i knjige mrtvaca, svih mrtvaca, čak i onih koji nisu više ovde, uskladištene u njima, i ja ih stalno čitam."
     "Bože moj", kazala je Lervi. "Koliko puta sam ih imala u rukama a da nisam znala čemu služe."
     Pol zavrte glavom zapanjeno. On pruži ruku ka užarenoj slici da izvadi lepezu iz lale. Ona izađe sasvim lako; slika iščeze a glas zastade usred sloga, dok je on prevrtao svitak u rukama. "Ovo mi uopšte nije jasno", rekao je. "Svi naučnici na svetu pokušali su da dokuče čemu ovo služi. Kako je moguće da se niko nikada nije dosetio?"
     Von sleže ramenima. Više nije bio ljut; radovao se što je uspeo da ovim ljudima pokaže kako zna mnogo više od njih. "Možda su i oni glupi", pištao je on. Zatim, velikodušno; "Ili možda raspolažu samo onima koje niko ne može da razume... izuzev možda staraca, ako bi se uopšte potrudili da ih čitaju."
     "Imaš li možda pri ruci neku takvu, Vone?" zapitala je Lervi.
     On mrzovoljno sleže ramenima. "Ja se nikad oko njih ne trudim", objasnio je on. "Međutim, ako mi ne verujete..." prevrtao je po onim gomilama, sa izrazom lica koji je jasno davao na znanje da samo gube vreme baveći se stvarima koje je on već ispitao i utvrdio da su nezanimljive. "Da. Mislim da je ovo jedna od tih što ne vrede."
     Kad je stavio u lalu, hologram koji se pojavio bio je sjajan ... i zagonetan. Bilo ga je isto tako teško dešifrovati kao i igru raznobojnih svetiljki na kontrolnim uređajima u kosmičkim letelicama Hičija. Još teže. Čudne raznobojne treperave linije koje su se međusobno uvijale, naglo sa raspršiše, a zatim se ponovo međusobno približiše. Ako je ovo bio pisani oblik nekog jezika, onda se on razlikovao od svih zapadnjačkih alfabeta koliko i klinasto pismo. Još i više. Svi jezici na Zemlji imali su neke zajedničke karakteristike, ako ništa drugo bar su svi predstavljani simbolima na ravnoj površini. Ovaj kao da je trebalo da se 'čita' sa trodimenzionalne slike. I bio je propraćen nekakvim isprekidanim zvukom nalik na zujanje komarca, kao telemetrijski prenos programa koji se, greškom, prima preko džepnog radio-prijemnika. Sve u svemu, utisak je bio obeshrabrujući.
     "Nisam ni mislio da će vam se dopasti", primeti Von zlobno.
     "Isključi ga, Vone", rekla je Lervi; a zatim dodala energično; "Mi želimo da ponesemo što je moguće više ovih stvari. Pole, skini košulju. Stavi u nju koliko može da ti stane, i odnesi ih u sobu sa mrtvacima. Ponesi i tu staru kameru; stavi je u jedinicu za bio-testiranje; vidi da li može da analizira Hiči- krv!
     "A šta ćete vi da radite?" upitao je Pol. Ali, već je skinuo košulju i trpao u nju svetlucave "knjige".
     "Sad ćemo mi odmah. Samo ti idi napred, Pole. Von? Možeš li da ih razlikuješ... mislim, koje su one oko kojih se ti ne trudiš?"
     "Naravno da mogu, Lervi. One su mnogo starije, ponekad su malo oštećene... evo vidite."
     "U redu. Vas dvoje, skinite i vi gornji deo odela... koliko treba da se napravi džak za prenošenje. Hajde samo. Čedni ćemo biti nekom drugom prilikom", kazala je ona skidajući svoje odelo. Ostala je u prslučetu i gaćicama, i vezala rukave i nogavice odela. Mogla je u to da smesti najmanje pedeset ili šezdeset lepeza, računala je u sebi... a sa Vonovom tunikom i Žanininom haljinom, moći će da ponesu najmanje polovinu svih ovih predmeta. I to će biti dovoljno. Neće ona da bude gramzljiva. Ionako je bilo još mnogo takvih na Fabrici hrane... mada su to verovatno one koje je Von tamo preneo, odnosno samo one koje je on mogao da razume. "Ima li aparata za čitanje na Fabrici hrane, Vone?"
     "Naravno", odgovorio je on. "Zašto bih inače odnosio knjige tamo?" On je ljutito prebirao po lepezama mrmljajući za sebe dok je dobacivao najstarije, "nekorisne", Žanini i Lervi. "Meni je zima", žalio se.
     "Svima nam je zima. Ti bi mogla da nosiš prsluče, Žanina", rekla je, gledajući namršteno u svoju sestru.
     Žanina je odgovorila, ljuteći se opravdano, "Nisam nameravala da se skidam. Von ima pravo. I meni je zima."
     "Neće to dugo da traje. Požuri, Vone. I ti, Žanina, hajde da vidimo koliko brzo možemo da proberemo ove Hiči knjige." Sad je njeno odelo bilo gotovo napunjeno, i Von, smrknut ali i dostojanstven u svom kiltu, poče da trpa lepeze u svoju tuniku. Moglo bi, kalkulisala je Lervi, i u kilt da stane još nekoliko desetina. Na kraju krajeva on ima donji veš ispod kilta. Ali, zaista su dosta pokupili. Pol je već bio odneo najmanje trideset ili četrdeset. U njeno odelo je izgleda stalo skoro sedamdeset pet. U svakom slučaju, uvek su mogli da se vrate i pokupe još, ako budu hteli.
     Lervi nije mislila da će hteti. Što je dosta dosta je. Bilo šta drugo da rade na Hiči-nebu, već su bili otkrili jednu stvar od neprocenjive vrednosti. Molitvene lepeze su knjige! Kad se to zna, onda je dobiveno pola bitke; sa takvim saznanjem, naučnici će sigurno naći načina da odgonetnu tajnu kako da ih pročitaju. Ako ne budu na visini svog zadatka, postoje aparati za čitanje na Fabrici hrane; u najgorem slučaju, oni mogu da pročitaju svaku lepezu Veri preko daljinske veze, da šifriraju sliku i ton, i emituju sve to zajedno na Zemlju. Možda bi mogli i da odšrafe nekako jedan od aparata za čitanje iz zida, i da ga ponesu kad krenu natrag... A natrag će krenuti, u to je Lervi odjednom bila sigurna. Ako ne nađu put i način da pomere Fabriku hrane sa njene putanje, oni će je ostaviti. Niko za to ne može da ih krivi. Oni su dosta učinili. Ako treba još nešto da se učini, neka krenu druge grupe istraživača, a dotle... dotle će oni doneti poklone bogatije od svih onih koje su ljudska bića donela otkako je otkriven asteroid Kapija! Biće na odgovarajući način nagrađeni, u to nema nikakve sumnje... ima čak i reč Robineta Brodheda. Prvi put otkako su se otisnuli sa Meseca u plamenu hemijskog pogonskog goriva svojih raketa nosača, Lervi je počela o sebi da misli ne kao o nekome ko pokušava da se dokopa nagrade, već kao o nekome ko ju je dobio. A kako će se tek radovati njen otac...
     "Sad je dosta", rekla je, pomažući Žanini da nosi džak prepun molitvenih lepeza. "Hajde da ih prenesemo pravo na brod."
     Žanina je stiskala nespretni zavežljaj na svojim malim grudima i pokupila slobodnom rukom još nekoliko lepeza. "Po glasu bi se reklo da ti polaziš kući", kazala je.
     "Možda i polazim", razvuče Lervi usta u širok osmeh. "Naravno, moraćemo da sazovemo sastanak i da donesemo odluku... Vone? Šta ti je?"
     On je stajao na vratima, sa košuljom punom lepeza pod miškom. Izgledalo je kao da se skamenio. "Čekali smo predugo", prošaputao je, zureći kroz hodnik. "Eno staraca kod bobičastog voća."
     "O, ne." Ali to je bila istina. Lervi oprezno izviri u hodnik i vide da oni tamo stoje, buljeći naviše u kameru koju je Pol postavio na zidu. Jedan pruži ruku i bez po muke je istrgnu dok je ona posmatrala. "Vone? Ima li neki drugi put koji vodi kući?"
     "Ima, kroz zlatne, ali..." Počeo je da njuši vazduh. "Čini mi se da ih ima i tamo. Osećam ih po mirisu, da, čujem ih!" I to je takođe bilo istina: Lervi je začula slabo veselo, sitno groktanje, sa mesta gde hodnik skreće.
     "Nemamo izbora", rekla je. "Na onoj strani odakle smo došli ima ih samo dvojica. Mi ćemo na prepad prosto da se probijemo pored njih. Hajdemo!" Još uvek noseći u rukama trake, ona gurnu ono dvoje ispred sebe. Možda su Hičiji snažni, ali Von je pričao da su spori. Sa malo, sasvim malo sreće...
     Nisu imali nimalo sreće. Čim su stigli do proširenog dela ona je videla da ih ima više od dvojice, još pola tuceta više; stajali su i gledali u njih ispred ulaza u ostale hodnike. "Pol!" viknu ona pred kamerom. "Mi smo uhvaćeni! Idi na brod, i ako se mi ne izvučemo..." Više ništa nije mogla da kaže, jer su oni navalili na nju; o, da, bili su snažni!
     Gurali su ih tako kroz pet-šest nivoa njihovi porobljivači po jedan sa svake strane, dok su nedotupavno ćurlikali međusobno, ne obraćajući pažnju na njihovo otimanje i njihove priče. Von nije govorio ništa. Pustio je da ga vuku kako im je volja, sve do jedne velike otvorene odaje u obliku vretena, gde ih je čekalo još jedno tuce staraca i jedna ogromna, plavom bojom osvetljena mašina koja je ćuteći sedela iza njih. Da li su Hičiji prinosili žrtve? Ili su obavljali opite na svojim zarobljenicima? Da li će završiti kao oni mrtvaci, koji trabunjaju opsednuti nekim idejama, spremni za sledeću grupu posetilaca? Lervi je sva ova pitanja smatrala zanimljivim, i ni na jedno od njih nije imala odgovor. Još nije osećala strah. Njena osećanja su zaostajala za događajima; pa tek nedavno bila se prepustila osećanju pobede; da bi shvatila ovaj poraz moraće da prođe malo vremena.
     Starci su među sobom ćurlikali, pokazujući rukama na zarobljenike, hodnike, veliku mašinu koja je ćutala, kao borbeni tenk bez topova. Kao noćna mora. Lervi ništa od svega nije razumela, mada je situacija bila dovoljno jasna. Posle nekoliko minuta koliko je trajalo nerazumljivo brbljanje, gurnuli su ih u jednu sobicu, u kojoj su se... gle čuda!... nalazili njima dobro poznati predmeti. Iza zatvorenih vrata Lervi je po njima preturala... odeća; jedan šah; neka davno sasušena hrana. U prednjem delu jedne cipele nalazio se podeblji zamotuljak brazilskih novčanica, u vrednosti preko četvrt miliona dolara, procenjivala je. Znači oni nisu ovde prvi zarobljenici! Ali nigde u ovom kršu nije bilo nečega što bi ličilo na oružje. Okrenula se ka Vonu, koji je bled, drhtao. "Šta će se dogoditi?" pitala je zapovedničkim tonom.
     On je mahao glavom kao što to čine starci. Bio je to jedini odgovor koji je mogao da da. "Moj otac..." poče on, ali je morao prvo da proguta pljuvačku. "Oni su moga oca jedanput uhvatili, i, tačno je, posle su ga pustili. Ali mislim da to nije pravilo, jer mi je otac rekao da nikada ne smem da dopustim da me uhvate."
     Žanina reče: "Bar se Pol izvukao. Možda... možda on može da dovede nekoga u pomoć..." Ali tu je prekinula, ne očekujući da joj neko odgovori. Svaki potvrdan odgovor bio bi puka fantazija, kad se pomisli da bi svakoj letelici kao što je njihova bilo potrebno četiri godine da stigne do Fabrike hrane. Ako bi pomoć i stigla, to ne bi bilo brzo. Ona poče da pretražuje po staroj odeći. "Možemo bar da obučemo nešto od ovoga", kazala je. "Hajde, Vone, oblači se."
     Lervi pođe za njenim primerom, a onda se zaustavi kad začu neki čudan zvuk. To se njena sestra gotovo smejala! "Šta je tako smešno?" odreza ona.
     Žanina navuče neki džemper peko glave pre nego što je odgovorila. Bio joj je preveliki, ali topao. "Upravo sam pomislila na naređenja koja smo dobili", kazala je. "Da obezbedimo uzorke Hiči-tkiva, znate? E, pa ispalo je... da su oni umesto toga obezbedili naše. I to u kompletu."









8.
     Kad je zvonce najavilo dolazak elektronske pošte preko brodskog kompjutera, Pejter se brzo i potpuno probudio. To je prednost koju donosi starost jer je san "plitak" i čovek se odmah razbudi. Mnogo prednosti ionako nema. On ustade, ispra usta, obavi posao u toaletu, opra ruke, a zatim ponese do terminala dva paketa s hranom. "Pokaži mi prispelu poštu", naredi on, nastavljajući da žvaće nešto što je imalo ukus prokislog ječmenog hleba a trebalo je da bude slatka kifla.
     Kad je video šta je stiglo elektronskom poštom, njegovog dobrog raspoloženja nestade. Uglavnom su to bila beskonačna naređenja u vezi sa misijom. Šest pisama je bilo za Žaninu, po jedno za Pola i Doremu, a za njega samo jedna peticija adresirana na Schwarze Peter... a i potpisana od strane osam stotina trideset đaka iz Dortmunda, koji ga mole da se vrati i postane njihov B_rgermeister. "Glupačo jedna!" grdio je on kompjuter. "Zašto me budiš zbog ovakvih trica?" Vera nije odgovorila jer joj on nije ostavio dovoljno vremena da ga prepozna i pretraži po svojim sporim magnetnim mehurovima kako bi pronašla njegovo ime. Mnogo pre nego što je ona uspela to da uradi, on poče da se žali; "A i ova hrana je kao za svinje! Smesta da si se pobrinula za to!"
     Sirota Vera obrisala je naredbu da pokuša da protumači njegovo prvo pitanje i strpljivo se usredsredila na drugo: "U sistemu za reciklažu nalazi se količina materija ispod optimalnog nivoa", rekla je ona, "... g. Herter. Pored toga, moja rutinska procedura obrade podataka već izvesno vreme je u stanju preopterećenosti. Mnogi programi su odloženi."
     "Nemoj više da odlažeš pitanje hrane", zarežao je on, "ili ćeš me ubiti, i onda nema više." On sumornim tonom naredi da mu prikaže naredbe u vezi sa misijom dok se upinjao da sažvaće do kraja svoj doručak. Pristigle naredbe su se nizale dobrih deset minuta na ekranu. Kako samo imaju sjajnih ideja za njega, oni dole na Zemlji! I kad bi samo mogao da se ustostruči, možda bi mogao da posvršava stoti deo poslova koje oni nabrajaju. Pred kraj nije više ni gledao, dok je brižljivo izbrijavao svoje rumeno staro lice i četkao proređenu kosu. Zašto je sistem za reciklažu ispražnjen, pa sad ne može da funkcioniše kako treba? Zato što su se njegove kćeri i njihovi partneri digli i otišli, pa su otišli i njihovi korisni nusproizvodi, kao i sva voda koju je Von pokrao iz sistema. Pokrao! Da, nema druge reči za to. Takođe su odneli i pokretnu jedinicu za bio-testiranje, pa je sada postojao samo jedan sampler u toaletu koji je nadgledao njegovo zdravstveno stanje, a šta bi on znao da kaže o groznici ili srčanoj aritmiji, ako se kod njega pojave? Takođe su odneli sve osim jedne kamere, pa sad on mora tu jednu da nosi sa sobom kud god krene. Takođe su odneli...
     Odneli su sebe, i Schwarze Peter je, prvi put u životu, bio sam samcit.
     Ne samo da je bio sam, nego je bio nemoćan da to izmeni. Ako se njegovi vrate, oni će to učiniti kad oni budu hteli, a nikako ranije. Sve dotle on je rezervna jedinica, drveni vojnik, program u pripravnosti. Njemu su dali ogroman broj zadataka, ali pravo središte akcije nalazilo se na nekom drugom mestu.
     U svom dugom životu Pejter je naučio kako da bude strpljiv, ali nije naučio kako da u tome uživa. Došlo mu je da pobesni što mora da čeka! Da čeka pedeset dana da stigne odgovor sa Zemlje na njegova savršeno razumna pitanja i predloge. Da čeka da mu porodica i onaj mangup od dečka stignu tamo kuda su krenuli (ako uopšte stignu) i da mu se jave (ako budu izvoleli). Čekanje i nije tako strašna stvar ako je čoveku preostalo dovoljno života za čekanje. Međutim, koliko je realno uzev, njemu preostalo? Pretpostavimo da ga udari kap. Pretpostavimo da se pojave simptomi raka. Pretpostavimo da bilo koji deo one komplikovane interakcije... koja nateruje da mu srce kuca a krv struji i creva se pokreću i mozak razmišlja... otkaže na bilo kom mestu. Šta onda?
     A jednog dana do toga će sigurno doći, jer Pejter je star. Toliko je puta slagao koliko mu je godina da više ni sam nije bio siguran. Nisu čak ni njegova deca znala; priče koje je on pričao o mladosti svoga dede bile su, u stvari, priče o njemu samome. Starost sama po sebi nije mu smetala. Medicinski komplet sve to može da sredi, popravi ili zameni, sve dok sam mozak ne bude oštećen, a Pejterov mozak je bio u najboljoj formi, zar nije on taj koji je smišljao i smislio kako da ih ovamo dovede?
     "Ali ovde" nije bilo medicinskog kompleta, i starost nije bila nimalo nevažna.
     Nije on više bio dečak! Ali nekada jeste bio, i još tada je znao da će jednom, jednog dana, posedovati baš ono što sad poseduje: ključ za ono za čim srce žudi. Gradonačelnik Dortmunda? Pa to nije ništa! Mršavi mladi Pejter, najmanji rastom i najmlađi u svom odredu "hitlerjugend" pa ipak njihov predvodnik, obećao je sebi da će imati mnogo više od toga. Čak je znao da će to ispasti nešto nalik na ovo, pojaviće se neka značajna futuristička stvar, a on će jedini biti u stanju da otkrije polugu kojom se njome može upravljati, nalik na oružje, nalik na sekiru, nalik na kosu, kojom bi kaznio ili pokosio ili prepravio svet. Pa evo, sad je tu! A šta on radi? On čeka. To nikad nije tako bilo, u pričama za dečake Juvea i Gejla i Dominika i Francuza Verna. Ljudi u njima nisu se tako trošili bez otpora.
     Ali šta, na kraju krajeva, može čovek da radi?
     I tako dok je čekao da se odgovor na ovo pitanje sam javi, pridržavao se uobičajenog dnevnog reda. Jeo je četiri lagana obroka dnevno, svakog drugog dana po jedan obrok UVKA-hrane, metodično diktirajući Veri svoje utiske o ukusu i sastavu hrane. Naredio je Veri da projektuje novi pokretni uređaj za bio- testiranje od raznih otpadaka instrumenata sa senzorima koji nisu bili potrebni, i sastavljao ga je deo po deo, već prema tome kad je ona imala vremena da dovrši delove projekta. Svako jutro, radio je deset minuta vežbe s tegovima, a svako poslepodne gimnastičke vežbe. Metodično je prepešačio svaku stazu na Fabrici hrane, zavlačeći pri tom svoju ručnu kameru u najmanju pukotinu. Sastavljao je dugačka pisma sa pritužbama za svoje gospodare na Zemlji, i lukavo isticao zašto bi dobro bilo da prekine ovu misiju i vrati se na Zemlju čim uspe da prikupi svoju porodicu, i stvarno je otposlao jedno ili dva. Slao je žustre i odsečne direktive svome advokatu u Štutgartu, šifrovane, obrazlažući svoj položaj, zahtevajući reviziju ugovora. A više od svega, krojio je planove. I to najviše o TrSumeplatz-u.
     Samo retko nije mislio na njega, na to mesto za sanjanje i na njegove zapanjujuće mogućnosti. Kad bi bio potišten i mrzovoljan, pomišljao je da bi Zemlji baš i trebalo da on popravi kauč i pozove Vona da im ponovo pošalje one napade groznice. Kad bi osetio da je dovoljno jak i odlučan otišao bi da ga pogleda, da vidi poklopac kako visi sa jednog ukrasnog ispupčenja na zidu, dok su šarke i šrafovi stalno bili kod njega u džepu. Kako bi lako bilo doneti jedan pištolj-plamenik i odseći ga sa zida, nagurati sve to u brod zajedno sa telekomunikacionim sistemom za mrtvace, kao i sve one ostale stvari i dragocenosti koje bi pronašao; a onda se odlepiti i krenuti ka Zemlji, na dugačku, sporu spiralnu vožnju koja će mu doneti... šta će mu doneti? Bože na nebesima, a šta neće! Slavu! Moć! Blagostanje! Sve one stvari koje mu i inače pripadaju... tako je, kao i njegovu zakonitu imovinu, samo ako se na vreme vrati da može u svemu da použiva.
     Bilo mu je zlo na tu pomisao. Sat je bez prekida otkucavao, otkucavao. Svakog minuta bio je za minut bliži kraju života. Svaki sekund proveden u čekanju bio je sekund ukraden od srećnog života u gospodstvu i raskoši koje je zaradio. Prisiljavao se da jede, sedeći na ivici svoje odaje i čežnjivo gledajući u komandnu ploču broda. "Hrana se nije popravila, Vera!" viknuo je optužujućim tonom.
     Prokleta sprava nije odgovarala. "Vera! Moraš nešto da učiniš u vezi s hranom!" I dalje nije odgovarala, još nekoliko sekundi.
     Zatim je izrekla samo: "Trenutak, molim... g. Herter." Dovoljno da se čoveku smuči. U stvari, on i jeste osećao neku muku, sad je razaznao. Zurio je neprijateljskog pogleda u jelo koje je uporno gurao sebi u usta, a koje je trebalo da bude nekakva šnicla, ili bar nešto što je moguće sličnije tome (koliko su to Verine ograničene sposobnosti za rekombinovanje dozvoljavale), a imalo ukus viskija ili kiselog kupusa, ili obadvoje. Spustio je činiju na pod.
     "Nije mi dobro", izjavio je.
     Pauza. Zatim: "Trenutak, molim... g. Herter." Jadna glupava Vera je samo toliko bila sposobna da kaže. Ona je upravo u svojim procesorima obrađivala seriju poruka primljenih sa Zemlje, nastojala da vodi razgovor sa mrtvacima preko radio-veze brže od brzine svetlosti, šifrovala i emitovala sopstvene telemetrijske podatke... sve u isto vreme. Jednostavno nije imala vremena za njegovu muku i gađenje. Ali nije se moglo poreći da se on osećao sve nelagodnije: iznenadna navala pljuvačke ispod jezika, brzo podrhtavanje dijafragme. Jedva je stigao do toaleta, i, tamo, sve povratio. Poslednji put je opsovao. Nije želeo da doživi da vidi ona bogomprokleta organska jedinjenja prerađena još jednom za prolazak kroz njegova creva. Kad je bio siguran da više neće da povraća on je paradnim korakom otišao do pulta i pritisnuo dugme za poništavanje naredbi. "Sve funkcije ostaju u stanju pripravnosti, osim ove", izdao je naredbu. "Smesta pregledaj moj bio-test."
     "Vrlo dobro", rekla je ona hitro, "...g. Herter." Za trenutak zavladala je tišina dok se jedinica za bio-testiranje u WC-šolji nekako snalazila analizirajući ono što je Pejter tamo upravo izručio. "Vi imate trovanje hranom", glasio je izveštaj. "...g. Herter."
     "Tako, je li! Pa to sam ja već znao. A šta treba da radim?"
     Pauza, dok je njen maleni mozak razmišljao o problemu. "Kad biste mogli da dodate vodu u postrojenje, proces fermentacije i reciklaže bio bi bolji", rekla je ona, "...g. Herter. Najmanje sto litara. Došlo je do velikog gubitka usled isparavanja u znatno povećanom prostoru koji sad postoji, kao i usled toga što su osobe koje su sa vama izvukle veće količine. Moja preporuka je da u postrojenju popunite količinu vode što je moguće pre."
     "Ali ona nije dobra za piće, čak ni za svinje!"
     "Rastvorene materije predstavljaju problem", priznala je ona. "Stoga preporučujem da se bar polovina dodate vode prvo destiluje. Postrojenje bi trebalo da bude u stanju da se postara za preostali deo rastvorenih materija... g. Herter."
     "Bože na nebesima! Zar sad treba još da konstruišem sud za destilovanje i da postanem vodonoša? A šta ćemo sa pokretnom jedinicom za bio-analizu, pa da se to više ne ponavlja?"
     Vera je razmatrala ovo pitanje za trenutak. "Da, mislim da bi to bilo zgodno", složila se ona. "Ako želite, ja ću da obezbedim tehnički crtež. Takođe... g. Herter, možda biste mogli da više koristite UVKA-hranu, pošto čini se ne reagujete odviše negativno na nju."
     "Osim činjenice naravno da ona ima ukus keksa za pse", podrugivao se on. "Vrlo dobro. Napravi odmah tehnički crtež. Hoću to odštampano, uz korišćenje postojećeg materijala, da li razumeš?"
     "Da... g. Herter." Kompjuter je ćutao izvesno vreme, praveći spisak rezervnih delova i materijala, smišljajući spojeve koji će biti potrebni za obavljanje posla. Bio je to ogroman posao za Verinu ograničenu inteligenciju. Pejter nasu šolju vode i ispra njome usta, zatim sav smrknut izvadi iz odmota jednu od najmanje neprivlačnih UVKA-tabli i odgrize jedan ugao za probu. Dok je čakao da vidi da li neće ponovo da povrati iskrsla mu je u pameti mogućnost da će on, u stvari, može biti da umre ovde, i to sam. Nije imao čak ni opciju koju je smatrao da ima, da se prepusti slučaju i vrati na Zemlju sam... ali ne, bar dok prvo ne dopuni vodu kako mu je naređeno, i dok sve ostalo ne obezbedi od mogućeg kvara.
     Pa ipak, ta pomisao je svakog dana postajala sve primamljivija...
     Zacelo, to bi značilo prepustiti slučaju svoje kćeri i svog zeta.
     Ali da li će se oni ikada vratiti? Pretpostavimo da se ne vrate. Pretpostavimo da je taj neuljudni dečko okrenuo pogrešan prekidač, ili da mu je nestalo goriva. Ili bilo šta drugo. Pretpostavimo, ukratko, da su umrli. Mora li znači i on da vene na čokotu dok i sam ne umre? A kakve bi koristi od toga imalo čovečanstvo, ako bi on ovde propao, pa bi cela stvar morala da se pokuša sa nekom novom posadom... a on, Schwarze Peter, izigran i neće dobiti novčanu nagradu, izigran i neće doći do slave i moći, izigran od samog života?
     Ili... pade mu na pamet jedna misao... postoji li neka druga opcija? Ova, prokleta bila, Fabrika hrane tako čvrsto stoji na svom kursu. Šta ako bi on pronašao komandne uređaje koji je drže na tom pravcu? Šta ako bi dokučio kako da promeni taj pravac tako da ga ona prenese na Zemlju ne za tri godine i više, nego smesta, za nekoliko dana. Zacelo, time bi presudio svojoj porodici, zar ne? Ali možda i ne! Možda će se oni vratiti, ukoliko se uopšte budu vratili, baš na Fabriku hrane ma gde se ona nalazila. Čak i ako je u orbiti oko Zemlje! O kako bi to na čudesan način rešilo sve probleme odjedanput...
     On baci preostali deo paketa u klozetsku šolju, da bi popunio rezerve organskih materija. Du bist verr_ckt, Peter!" zareža on u sebi. Slaba tačka u ovom snu nije se mogla prenebregnuti: on je svim silama nastojao, ali kontrolni uređaji na Fabrici hrane nisu mogli da se pronađu.
     Zvuk printera, nalik na cvrčanje pržene slanine, spasao ga je od ovakvih misli. On istrže papir iz mašine i za trenutak je nad njim smrknuto zastao. Toliko posla! Dvadeset sati, u najmanju ruku! I nisu posredi samo sati, nego je tu reč o teškom fizičkom poslu! Moraće da izađe u kosmički prostor da uzme cevi sa potpornika koje su pridržavale pomoćne predajnike, da ih preseče, pa da ih unese unutra; i tek onda da počne da ih zavaruje i uvija u spiralu. I to samo za odsek za kondenzovanje tečnosti u destilatoru! Video je kako počinje da se trese...
     Jedva je stigao do toaleta na vreme. "Vera!" zakreštao je. "Za ovo mi je potrebna terapija!"
     "Odmah... g. Herter. Da. U kutiji sa medicinskim priborom naći ćete tablete sa oznakom..."
     "Glupačo! Kutija s tim priborom odneta je u Trantaliju!"
     "O, da... g. Heter. Samo časak. Da. Ja sam programirala izradu odgovarajućih lekova za vas. Za njihovu pripremu biće potrebno oko dvadeset minuta."
     "Za dvadeset minuta ja mogu i da umrem", režao je on. Ali tu pomoći nije bilo i on je sedeo pušeći se od besa tokom tih dvadeset minuta, dok mu se pritisak dizao. Bolest, glad, usamljenost, premor, ljutnja, strah. Bes! Baš u ovo poslednje na kraju se sve slilo. Bes! Mnogo vektora. Jedan vektorski proizvod. Kad je Verina "apoteka" počela da izbacuje njegove pilule, ona je potisnula sve ostalo. Progutao ih je pohlepno i otišao u svoju sobu da vidi šta će se dalje dogoditi.
     U stvari, izgleda da su one delovale. Ležao je nauznak dok mu se vatra u stomaku nije smirila, i neprimetno je utonuo u san.
     Kad se probudio osećao se bolje, bar u fizičkom smislu. Okrenuo se, oprao zube, iščetkao svoju proređenu žutu kosu, i tek tada je primetio da je oko Verinog pulta upaljeno čitavo božićno drvce od alarmnih svetiljki. Na ekranu jasno crvenim slovima bilo je ispisano:

     URGENTAN ZAHTEV
     ZA PRELAZAK U NORMALAN REŽIM RADA

     On se cerekao u sebi. Bio je zaboravio da poništi poništenje naredbi. Kad je izdao naredbu računaru da se vrati svojim poslovima došlo je trenutno do eksplozije zvonjave i zvonaca svetljenja signalnih lampica, pokuljali su otkucani listovi hartije kao vodopad iz štampača i začuo se jedan glas. Njegove starije kćeri, iz Verine memorije unete na traku: "Zdravo, tatice. Žao nam je što nismo mogli da te dobijemo i da ti javimo da smo dobro stigli. Sad krećemo u istraživanje. Zvaću te kasnije."
     Pošto je Pejter Herter voleo svoju porodicu, radost zbog njihovog bezbednog dolaska do odredišta ispunila mu je srce i krepila ga... satima. Gotovo cela dva dana. Ali radost ne može da buja u životu punom nerviranja i briga. Razgovarao je sa Lervi... dvaput; najviše po trideset sekundi oba puta. Vera prosto nije mogla duže da održi vezu. Vera je bila pod još većim pritiskom i od samog Pejtera, s obzirom na sve one poskidane delove i prepravke koje je doživela, održavanja dvosmerne komunikacije izmeđi Hiči-neba i Zemlje, odlaganja radne naredbe vrhunskog prioriteta kad bi se pojavila neka vest još vrhunskijeg prioriteta. Radio-veza s onim Hiči-objektom nije mogla da propusti veću količinu informacija, pa tako ćaskanje između oca i kćeri nije moglo biti dozvoljeno.
     Što nije bilo nepravično, priznao je Pejter. Takve čudesne stvari koje su pronalazili! Ono što je bilo nepravično to je da je on sam iz toga isključen. Ono što je bilo nepravično to je da je usred ove značajne i vrlo hitne komunikacije, Vera našla vremena da mu dostavi neku papazjaniju od naredbi namenjenih njemu lično. Nijedna nije bila razumna. Neke je bilo nemoguće sprovesti. Namestite ponovo potisne rakete. Napravite popis UVKA- hrane. Povratnom poštom dostavite kompletne analize paketa dužine 2 cm, širine 3 cm, visine 12,5 cm, uvijenih u crveni i ljubičasti omot. Ne podnosite nepotrebne analize! Dostavite analizu metalurškog sastava "kauča za sanjanje". Ne pokušavajte da obavite proučavanje fizičkog sastava "kauča za sanjanje". Ispitajte mrtvace u pogledu pogonskih uređaja Hičija. Ispitajte mrtvace u pogledu kontrolnih tabli. Ispitajte mrtvace. Kako je to bilo lako zapovediti! A kako teško obaviti taj posao, kad oni lupetaju i grde i trućaju i jadikuju kad uopšte uspe da ih čuje, a najčešće mu je i inače zabranjeno da koristi FTL integrisana kola za prenos glasa. Neka naređenja sa Zemlje bila su međusobno protivrečna, dok je većina pristizala bez ikakvog reda, sa zastarelim oznakama prioriteta. A neka nisu uopšte stigla. Ubrzo su se integrisana kola u memoriji sirote Vere približila tački preopterećenja, i ona je pokušala da se oslobodi nepotrebnih podataka tako što ih je izbacivala u obliku odštmpanih listova, pa neka se on sa njima nekako snađe; ali iz toga su nastali drugi problemi, jer je uređaj za reciklažu koji je obezbeđivao papir za štampanje bio onaj isti koji je za njega obezbeđivao hranu, a zalihe organskih materija bile su već iscrpene. Stoga je Pejter morao da otvara i baca u toalet UVKA-hranu a onda da se prihvata rada na prekapniku za destilaciju.
     Čak i da je Vera imala vremena za njega, on nije imao dovoljno vremena za Veru. Navlači skafandar za izlazak u svemir. Obilazi oko trupa Fabrike hrane. Odseci cevi pa ih priveži. Vraćaj se s mukom nazad na brod, uvek se odupirući onom gadnom, tvrdoglavom potisku same Fabrike hrane dok se ona bacaka tamo- amo. Preostalo mu je samo toliko vremena da ponekad baci pogled na slike koje su pristizale sa Hiči-neba. Vera ih je prikazivala redom kako su stizale, jedan po jedan kadar; zatim bi brzo nestajale da naprave mesto za nove, i ako Pejter nije bio u blizini one bi prošle a da ih on ne vidi. Pa ipak, video je dosta, dobri bože! Mrtvaci tako su nezanimljivi. Hodnici na Hiči-nebu. Starci... Pejteru gotovo prestade da kuca srce dok je posmatrao veliko široko lice jednog starca na ekranu. Međutim, vremena je bilo tek da baci pogled, a zatim je dovršio prekapnik pa će sad morati da se prihvati drugog posla. Da napravi jednu obramicu. Da prošije plastične čaršave (opet oduzima nešto od uređaja za reciklažu) da bi napravio kofe. Da nestrpljivo čuči pored jedinog ispravnog... jedva ispravnog... izvora vode, i da drži mekani prstenasti otvor ispod slavine i tako hvata u te džakove smrdljivu vodu koja je samo curila. Da tegli vodu natrag, pa jednu polovinu da sipa u preklapnik, a drugu u rezervoar uređaja za reciklažu. Da spava kad stigne. Da jede kad samog sebe primora. Da se stara za svoje lične važne poruke koje su tu i tamo dolazile, i kad je bio suviše iscrpen da se bavi bilo kakvim fizičkim poslovima. Još jedna poruka iz Dortmunda, ovog puta tri stotine opštinskih radnika... glupava Vera, da mu ona dostavlja takve tričarije! Šifrovano saopštenje od strane njegovog advokata, što znači pola sata je potrebno za dešifrovanje. A evo šta kaže: "Nastojim osigurati povoljnije uslove. Ne obećavam ništa. Izvestite o pristanku na sve direktive." Kakva svinja! Pejter je, psujući seo ispred pulta, tresnuo dugme za poništavanje ostalih komandi i izdiktirao svoj odgovor:
     "Potpuni pristanak na sve glupave direktive će mi doći glave, a šta onda?" I on je ovo poslao sasvim slobodno; neka Brodhed i Korporacija Kapija izvuku iz ovoga kakav god hoće zaključak!
     A možda poruka i ne sadrži laž. Tokom cele ove žurbe i naprezanja, Pejter nije imao vremena da misli na bolove i mučninu. Jeo je UVKA-hranu, kao i nove uredne porcije koje su ponovo počele da pristižu iz uređaja za reciklažu. Čak i kad su imale grozan miris... nekad na terpentin, nekad na buđ... njemu nije bilo muka. Stanje nije bilo idealno. Pejter je znao da mu stres i adrenalin pomažu da izdrži, ali doći će trenutak kad će za to morati da plati. Međutim, činilo mu se da nema načina da izbegne plaćanje kad dođe vreme.
     I tako, kad je najzad procesor za pripremanje hrane ponovo dosta dobro funkcionisao, i kad je uspeo da nekako uhvati korak sa sopstvenim najprešnijim naredbama, on je seo ispred Verinog pulta i gotovo da je već zadremao kad je ugledao nešto najčudnije na svetu. Gledao je smrknuto, ne shvatajući. Šta to onaj idiotski dečko radi sa molitvenom lepezom? Zašto je na sledećoj slici gura u onu glupu stvar koja izgleda kao držač za cveće? A onda je počela da se iscrtava sledeća slika na ekranu, i Pejter glasno uzviknu. Iznenada se na slici pojavila nekakva knjiga... na japanskom, ili kineskom, reklo bi se.
     Bio je već izvan broda i na pola puta do TrSumeplatz-a i tek onda je njegov svesni deo mozga sasvim razgovetno shvatio ono što je jedan njegov deo već bio smesta ukapirao. Molitvene lepeze! One su sadržavale informacije! Nije se zapitao zašto bi te informacije bile na nekom zemaljskom jeziku, ili bar prividno zemaljskom. Shvatio je ono bitno. Bio je rešen da se sam uveri. Dahćući, stigao je do odaje i grozničavo počeo da kopa po "lepezama". Kako se to radi? Zašto za ime boga nije sačekao da bolje vidi, da bude siguran kako se to radi? Ali evo tu su ti svećnjaci, ili saksije za cveće, ili već što god bilo; on prvu lepezu koja mu je došla do ruke ugura u najbližu spravu. I ništa.
     Probao je tako šest zaredom, prvo s užeg kraja, pa sa šireg kraja, na sve moguće načine, pre nego što mu je palo na pamet da možda sve sprave za čitanje nisu ispravne. I kad je probao drugu spravu lepeza mu se gotovo istrgla iz ruke i smesta se pojavila svetlost. Ugledao je šest igračica sa crnim maskama na licu i u crnim trikoima, i začuo pesmu koju nije čuo godinama.
     Bio je to jedan PV zabavni program prenet na traku! Ne. Čak ni to. Bilo je to nešto još starijeg datuma. Mnogo godina starije, otprilike iz prvih godina posle otkrića asteroida Kapija; njegova druga žena je još bila živa, a Žanina se još nije rodila, kad se ova pesma pojavila. I to na običnoj staroj televiziji, pre nego što su piezoelektrična Hiči-kola bila ugrađena u komunikacione sisteme za potrebe ljudskih bića. Možda se nalazila u biblioteci nekog svemirskog istraživača na Kapiji, bez sumnje jednog od mrtvaca, pa je na neki način preneta u molitvenu lepezu.
     Kakva prevara!
     Ali tada se prisetio da je bilo na hiljade molitvenih lepeza, na Zemlji, u tunelima na Veneri, na samoj Kapiji; gde god su bili Hičiji, oni su ih za sobom ostavljali. Bez obzira odakle ova jedna potiče, većinu ostalih mora biti da su za sobom ostavili Hičiji! A već samo to, dragi Bože, već samo to vredi više od same Fabrike hrane, jer to je ključ za celokupno znanje Hičija! Kakva će to biti premija!
     Likujući, Pejter okuša još jednu lepezu (stari film), pa još jednu (sveščica pesama, ovog puta na engleskom, od nekog po imenu Eliot), pa još jednu. Kako je ovo odvratno! Ako je iz ovoga Von dobio predstave o tome šta je ljubav, neki lascivni istraživač na Kapiji koji je poneo ovu pornografiju da mu prođe vreme, nije čudo što se tako skaredno ponašao! Međutim, nije mogao dugo da ostane ljut, pošto je bilo toliko stvari zbog kojih je mogao da se raduje. On istrgnu lepezu iz aparata za čitanje i u tišini začu iz daljine slabašni zvuk Verinog zvonceta kojim je oglašavala da ima nešto najhitnije da saopšti.
     Sam zvuk je izazvao u njemu strah još i pre nego što je stigao natrag na brod, još i pre nego što je zatražio da mu se saopšti poruka i začuo glas svoga zeta, sav prepadnut i hrapav:
     "Najhitnije poništiti ostale naredbe! Predati poruku Pejteru Herteru i smesta relejom obavestiti Zemlju! Lervi, Žaninu, i Vona su uhvatili Hičiji, a čini mi se da sad dolaze po mene."
     Prednost ove novonastale situacije, i to jedina, bila je u tome što je sad, otkako više ne pristižu poruke sa Hiči-neba, Vera bila u stanju lakše da se nosi sa svojim preopterećenim programima. Pejter je strpljivo izmolio da mu pokaže sve slike emitovane pre nego što je bila snimljena Polova poruka, i tako je video grupu Hičija u dnu hodnika, nejasno gušanje, pet-šest puta je pokazana tavanica hodnika, pa nešto što je mogao da bude Vonov potiljak... a zatim ništa. Odnosno ništa što bi bilo nešto. Pejter nije mogao znati da je kameru strpao jedan od staraca u svoju bluzu, ali mogao je da vidi da se ništa ne vidi: nejasne jezive senke, moguće nekakva tkanina.
     Pejter je osećao da mu je u glavi bistro. Ali i prazno. Nije hteo da misli na to koliko je njegov život najedanput postao prazan. Pažljivo je programirao Veru da ponovi verbalne poruke i da odabere one koje su važne, pa ih je ponovo sve preslušao. Tu nije bilo mesta ni za kakvu nadu. Čak ni kad je najzad nova slika počela da se sastavlja na ekranu, pa onda još jedna, pa još jedna. Pola tuceta kadrova potpuno nerazumljivih, možda pesnica stavljena na sočivo, možda snimak golog poda. A onda, u jednom uglu poslednje slike, nešto što je ličilo na... na šta? Na Sturmkampfwagen iz njegovog najranijeg detinjstva? A zatim je nestalo, i kamera se ponovo našla negde odakle se nije videlo ništa, i tako je to potrajalo još pedeset kadrova.
     Ono što je bilo naročito upadljivo bilo je nepostojanje bilo kakvog traga njegovih kćeri, niti Vona. A što se tiče Pola, starac nije imao pojma gde je; posle one poslednje poruke, nestao je.
     U jednom neželjenom kutku mozga prostrujalo mu je saznanje da bi sada on mogao biti, da verovatno jeste, jedini preživeli u ovoj misiji, pa prema tome bilo kakve premije namenjene svima njima sada su samo njegove.
     Zadržao se malo na ovoj pomisli. Ali ona mu ništa nije značila. Sad je tek bio beznadežno usamljen, usamljeniji nego ikada, usamljen baš kao Triša Bover zamrznuta za večita vremena u pogrešnoj orbiti koja je nikuda neće odvesti. Možda bi mogao da se vrati na Zemlju po svoju novčanu nagradu. Možda bi mogao da se sačuva i da ne umre. Ali kako da se sačuva da ne poludi? Pejteru je bilo potrebno mnogo vremena da bi zaspao. Nije se bojao da zaspi. Bojao se buđenja i kad se to dogodilo bilo je upravo onako užasno kao što se bojao da će biti. U prvom trenutku, bio je to dan kao svaki drugi dan, i tek posle podužeg protezanja i zevanja koje je obavio na miru prisetio se šta se dogodilo. "Pejteru Herteru", obratio se samome sebi glasno, "ti si sam na ovom prokletom mestu, i ti ćeš ovde da umreš, tako sam." Primetio je da razgovara sam sa sobom. Već.
     Po ustaljenoj navici, kao svih ovih godina, umio se, isprao usta, očetkao kosu i zatim natenane ištrickao neposlušne dlačice oko ušiju i na zatiljku. Nije bilo važno šta radi, i inače. Izašavši iz toaleta, otvorio je dva paketa UVKA-hrane i pojeo ih metodično pre nego što je zapitao Veru da li ima nekih poruka sa Hiči-neba. "Nema", odgovorila je ona, "g. Herter, ali ima veći broj radnih naloga odozdo."
     "Kasnije", kazao je. Nisu bili važni. Reći će mu da uradi stvari koje je već uradio, možda. Ili će mu reći da uradi stvari koje nema namere da uradi, možda da se otisne napolje, da ponovo namesti potisne rakete, da pokuša još jedanput. Međutim, Fabrika hrane će, razume se, da se odupre svakom potiskivanju suprotnim potiskom jednake jačine i nastaviće da se kreće uz svoje lagano ubrzanje ka Bogu, On će znati kuda, radi Boga, On će znati zašto. U svakom slučaju, ništa što bude dolazilo sa Zemlje tokom narednih pedeset dana neće biti od značaja za ovu novu stvarnost.
     A pre nego što protekne pedeset dana...
     Pre nego što protekne pedeset dana, šta? "Govoriš kao da imaš izbor između više opcija, Pejteru Herteru!" izgrdi on samoga sebe.
     Pa, možda ih i ima, pomisli, samo kad bi mogao da ih dokuči. U međuvremenu, najbolje će za njega biti da čini ono što je uvek činio. Da se brižljivo doteruje. Da obavlja poslove za koje smatra da su razumni. Da se pridržava svojih ustaljenih navika. Naučio je tokom svih ovih decenija života da je najbolji trenutak za njega da creva prazni oko četrdeset pet minuta posle uzimanja doručka; sad je otprilike bio taj trenutak; znači sad je pravo vreme. Dok je čučao u toaletu osetio je opet slabašan, jedva primetan trzaj i namrgodio se. Bilo je neprijatno kad se dešavaju stvari čiji uzrok mu je nepoznat, i to tako da ga prekidaju u poslu koji je obavljao, s uobičajenom efikasnošću. Razume se, čovek ne može da tvrdi da ima mnogo ličnog udela u funkcionisanju sfinktera koji su bili kupljeni i presađeni sa nekog nesrećnog (ili gladnog) davaoca, ili želuca koji je ceo uzet od nekog drugog davaoca. Pa ipak, Pejter je osećao zadovoljstvo što tako dobro funkcioniše.
     Ti si bolesno zainteresovan za rad svojih creva, rekao je sam sebi, ali u sebi.
     Isto tako u sebi... činilo se da nije tako strašno razgovarati sa samim sobom, sve dok se to ne čini naglas... uzeo je samog sebe u odbranu. To nije neopravdano, mislio je. To je samo zato što mu je uzorak uzet u toaletu, od strane jedinice za bio-testiranje, uvek bio pred očima. Tokom tri i po godine ona je nadgledala sve proizvode izlučene iz njihovih organizama. Razume se, to i mora da čini! Kako inače da vodi računa o njihovom zdravstvenom stanju? A ako je pristojno da jedna mašina meri i ocenjuje nečiji izmet, zašto to ne bi bilo pristojno i za tvorca toga izmeta?
     Glasno je rekao, cereći se: Du bist verr_ckt, Peter Herter!"
     Klimnuo je u znak slaganja sa samim sobom dok se brisao i zakopčavao odelo, pošto je sve sabrao u glavi. Da. On je bio lud.
     Prema merilima običnih ljudi.
     Ali koji je to običan čovek ikada bio u položaju u kome se sada nalazi Pejter Herter?
     Prema tome, ako je neko rekao da je on lud, na kraju krajeva, taj nije rekao ništa što je od važnosti. Šta su bila ta merila običnih ljudi u odnosu na Schwarze Petera-a? O njemu se moglo prosuđivati samo poređenjem sa izuzetnim ljudima... a kakva je to šarena banda! Narkomani i pijanci. Preljubnici i izdajnici. Tiko Brae je imao nos od gutaperke, ali niko ga zbog toga nije potcenjivao. Reichsf_hrer nije jeo meso. Fridrih Veliki je provodio mnoge sate, koje je mogao da posveti upravljanju svojim carstvom, komponujući muziku za neke tamo tingl-tangl kamerne ansamble. On priđe računaru i zapita: "Vera, kakav je to bio udarac pre nekoliko minuta?"
     Kompjuter nije odmah odgovorio, upoređujući njegov opis sa svojim telemetrijskim podacima. "Nisam sasvim sigurna... g. Herter. Ali momenat inercije se poklapa ili sa uzletanjem ili sa pristajanjem jednog od teretnih svemirskih brodova koji su primećeni."
     Stajao je tako jedan trenutak držeći se za ivicu stolice ispred pulta. "Budalo jedna!" drao se. "Zašto mi niko nije rekao da je to moguće?"
     "Izvinite... g. Herter", pravdala se ona. "Analiza koja predočava ovu mogućnost otkucana je za vas na papiru. Možda ste je prevideli."
     "Budalo jedna", reče on opet, samo ovog puta nije bio siguran kome se obraća. Brodovi, razume se! Sve vreme se podrazumevalo da ono što Fabrika hrane proizvodi mora nekuda da se šalje. Isto tako se podrazumevalo da brodovi moraju da se vraćaju prazni da bi se ponovo napunili. Za koga? Kuda idu?
     To nije bilo važno. Važno je bilo pojmiti da se oni možda neće uvek vraćati prazni.
     Na to se dalje nadovezalo poimanje da se zna da je najmanje jedan brod koji je bio na Fabrici hrane, sada bio na Hiči-nebu. A ako se vrati, ko odnosno šta bi moglo biti u njemu?
     Pejter je protrljao ruku koja je počela da ga boli. Boli ili ne boli, možda bi ipak mogao nešto da učini! Imao je pred sobom nekoliko nedelja pre nego što taj brod ikako može da se vrati. Mogao bi... šta? A, da! Mogao bi da postavi barikadu u ovom hodniku. Mogao bi nekako da dogura mašine, zalihe... sve što ima masu... i da ga blokira, tako da kad se vrati, ako se vrati, bilo ko da je u njemu biće zaustavljen, ili bar zadržan izvesno vreme. A početi treba sad odmah.
     Nije više odlagao, krenuo je u potragu za stvarima od kojih će da načini barikadu.
     Nije bilo teško pokrenuti čak i vrlo masivne predmete, pri malom potisku na Fabrici hrane. Ali, bilo je zamorno. Ruke su ga i dalje bolele. I vrlo brzo, dok je gurao jedan plavičasti metalni predmet nalik na kratak, zdepast čun u pravcu doka, postao je svestan nekog čudnog čulnog nadražaja koji je, činilo se, dolazio iz zubnih korenova, gotovo kao početak zubobolje; pod jezikom poče da mu luči obilna pljuvačka.
     Pejter je zastao i duboko udahnuo vazduh, prisiljavajući sebe da se opusti.
     Nije vredelo. Znao je on da neće vredeti. Posle nekoliko trenutaka pojavio se bol u grudima, prvo neodređen, kao da mu neko saonikom prelazi preko grudne kosti, zatim mučan, jak pritisak koji ga je gnječio, kao da je saonik bio na njemu a na sankama čovek težak stotinu kilograma.
     Bio je suviše udaljen od Vere da bi tražio da mu da neki lek. Moraće da sačeka da prođe. Ako je lažna stenokardija, ostaće živ. Ako je srčana blokada, neće. Seo je miran i strpljiv, i čekao da vidi da li će biti ono prvo ili ono drugo, a osećanje gneva u njemu je raslo. Nije fer!
     Baš sve to zajedno nije fer! Pet hiljada astronomskih jedinica odavde, spokojno i mirno, ljudi su obavljali svoje poslove, a niti su znali niti hajali što ona osoba koja je mogla toliko toga da im donese... koja im je već donela!... možda umire, u samoći i u bolovima.
     Da li bi oni mogli da budu zahvalni? Da li bi mogli da pokažu znake poštovanja, obzira, makar obične pristojnosti?
     Možda bi im dao priliku. Ako bi se na taj način odazvali, da, on bi im doneo poklone za kakve nikada nisu čuli. Ali ako bi bili nevaljali i neposlušni...
     Onda bi im Schwarze Peter doneo tako užasne poklone da bi se čitav svet tresao i cepteo od straha! U oba slučaja, oni ga nikada ne bi zaboravili... samo ako preživi ovo što mu se sada događa.









9.
     Esi je bila najvažnija od svega. Sedeo sam pored njenog kreveta svaki put kad bi posle operacije izišla iz operacione sale... što je bilo četrnaest puta tokom šest nedelja... i svaki put joj je glas bio sve slabiji, a ona sama sve mršavija. Mene su za to vreme svi progonili, odbrana protiv tužbe u Braziliji stajala je loše, izveštaji sa Fabrike hrane su me zasipali, požar u radionicama hrane još nije bio ugašen. Ali Esi je apsolutno dolazila na prvo mesto. Harijeta je u tom smislu imala određene instrukcije. Ma gde da se nalazim, bilo da sam budan ili da spavam, ako bi me Esi potražila dobila bi vezu sa mnom istog časa. "O da, g-đo Brodhed, Robin će vam se odmah javiti. Ne, ne uznemiravate ga. Upravo se probudio pošto je malo odspavao." Ili, sada je upravo između dva sastanka, ili evo upravo dolazi preko travnjaka sa Tapanskog Mora, ili bilo šta što Esi neće odvratiti od razgovora sa mnom tog istog trenutka. A onda bih ja odlazio u zamračenu sobu, sav pocrneo od sunca i nasmejan i odmoran, i govorio bih joj kako ona dobro izgleda. Moju sobu za bilijar su bili pretvorili u pravu operacionu salu, izneli knjige iz biblioteke koja se nalazila u susednoj sobi i pretvorili je u njenu spavaću sobu. Tu joj je bilo prilično udobno. Bar tako je govorila.
     U stvari, nije uopšte tako loše izgledala. Stavili su joj udlage i presadili kosti, i ubacili u nju dve-tri kile raznih delova i tkiva. Čak su joj vratili i kožu na mesto, odnosno pretpostavljam transplantirali joj nečiju kožu. U licu je izgledala odlično, osim što je s jedne strane imala mali zavoj, preko koga je četkom začešljavala svoju šatiranu plavu kosu. "Dakle, pastuve moj", pozdravila bi me, "kako ide?"
     "Sasvim dobro, sasvim dobro. Malo sam se uželeo", kazao bih ja, trljajući je nosem po vratu. "A kako si ti?"
     "Sasvim dobro." Tako smo se uzajamno umirivali; i nismo lagali, znate. Njoj je svakog dana bilo sve bolje, tako su mi rekli lekari. Meni je svaki dan bilo... ne znam kako je meni svaki dan bilo. Ali, jedva bih dočekao da dođe jutro. Živeo sam sa samo pet sati noćnog sna. Nikad umoran. Nikad se nisam bolje osećao u životu.
     Pa ipak, ona je svaki put bila sve mršavija. Lekari su mi rekli šta moram da radim, pa sam izdao nalog Harijeti a ona je reprogramirala naš jelovnik. Prestali smo da jedemo salate i pečene odreske. Za doručak nema više kafe i voćnih sokova, nego tvoroznyikyi... kolačići sa kravljim sirom, palačinke sa krem- sirom, i puno vrelog kakaoa. Za ručak kavkaski pilav od jagnjetine. Pečena divlja kokoš u sosu od pavlake za večeru. "Ti ćeš me razmaziti, Robine dušo", optuživala me je, a ja sam odgovarao:
     "Samo ću te ugojiti. Ne podnosim mršave žene."
     "Da, u redu. Ali ima nešto što se zove preterani nacionalizam. Zar ne postoji nešto što goji a da nije rusko jelo?"
     "Čekaj dok dođe slatkiš", cerekao sam se ja. "Kolač sa jagodama i šlagom." I to duplom porcijom šlaga iz Devonšira. Bolničarka mi je objasnila da, iz psiholoških razloga, treba početi sa malim porcijama na velikom tanjiru. Esi bi uporno jela sve do kraja, a kako smo postepeno povećavali porcije tako je ona svaki dan jela sve veće količine. Nije prestala da gubi u težini. Ali, sada je to bilo znatno usporeno, i posle šest nedelja lekari su izrazili mišljenje da se njeno stanje, uz određene rezerve, može smatrati stabilnim. Gotovo stabilnim.
     Kad sam joj saopštio ovu dobru vest ona je, u stvari, bila na nogama... privezana za cevi koje su se nalazile pod krevetom, ali u stanju da hoda po sobi. "I vreme je", kazala je, naginjući se da me poljubi. "E, sad. Ti se suviše baviš kod kuće."
     "Za mene je to zadovoljstvo", rekoh ja.
     "To je vrlo ljubazno", rekla je ona trezveno. "Meni je vrlo drago što si stalno bio ovde, Robine. Ali sada kad je meni skoro sasvim dobro, moraš i ti da završavaš neke poslove napolju."
     "Pa i ne moram. Odlično se služim telekomunikacionim uređajima u kompjuterskoj sobi. Razume se, bilo bi lepo kad bismo nas dvoje mogli nekuda da odemo zajedno. Mislim da ti još nisi bila u Braziliji. Možda kroz nekoliko nedelja..."
     "Ne. Ne kroz nekoliko nedelja. I ne sa mnom. Ako je potrebno da nekuda odeš, molim te da to učiniš, Robine."
     Ja sam oklevao. "Pa eto, Morton kaže da bi to moglo da bude korisno."
     Ona hitro zaklima i pozva Harijetu, "G. Brodhed putuje u Braziliju sutra ujutru. Rezervišite mesto itd."
     "Svakako, g-đo Brodhed", oglasila se Harijeta sa pulta iza Esinog kreveta. Zatim je nestala sa ekrana isto tako brzo kao što se pojavila dok je Esi pružila ruke da me zagrli.
     "Ja ću se postarati da sa Brazilijom uspostavim dobre veze", obećala je, "a Harijeta će dobiti instrukcije da te stalno obaveštava o tome kako sam. Evo ovako, Robine. Ako mi zatrebaš bićeš odmah obavešten."
     Ja joj rekoh na uvo, "Pa..."
     Ona promrmlja zagnjurena u moje rame; "Nema tu 'pa'. To je sređeno i, Robine? Volim te mnogo."
     Albert mi kaže da je svaka poruka koju pošaljem preko radio- veze, u stvari, dugačka, tanka niska fotona, nalik na koplje bačeno u kosmički prostor. Serija saopštenja u trajanju od 30 sekundi je devet miliona kilometara duga kolona, u kojoj fotoni jure brzinom svetlosti, i koja je nanizana celom dužinom u savršenom poretku. Ali čak i takvom dugačkom, brzom, tankom koplju potrebna je čitava večnost da stigne na udaljenost od 5.000 astronomskih jedinica. Groznici u kojoj je bila povređena moja žena bilo je potrebno 25 dana da stigne dovde. Naređenja da prestanu da se glupiraju s onim kaučem bila su prešla tek delić puta pre nego što su nam poslali drugi napad groznice, onaj koji nam je napakovala devojčica Žanina. Lagan, doduše. Naša poruka sa čestitkama Herter-Holovima povodom prispeća na Fabriku hrane, tamo negde iza Plutonove orbite, prošla je nezapaženo pored one u kojoj su nas oni obaveštavali da su se pokupili i otišli da se prošepure po Hiči-nebu. Dosad su tamo stigli; a naša poruka kako tamo da postupe odavno je već stigla na Fabriku hrane s tim da bude preko releja poslata dalje... jedanput se desilo da su dva događaja vremenski bila dovoljno bliska da bi nekako bila dovedena u međusobnu vezu.
     Ali u trenutku kad mi budemo saznali kako su dovedeni u vezu, od tog događaja će već proći dvadeset pet dana. Kakva gnjavaža! Želeo sam mnoge stvari sa Fabrike hrane, ali ono što sam u ovom trenutku želeo najviše od svega bio je taj radio- prijemnik brži od svetlosti. Čudo je bilo da tako nešto postoji! Ali kad sam prekoreo Alberta što se tu načisto bio prevario, on se nasmešio onim blagim, smernim osmejkom, zadenuo lulu iza uva i rekao: "Dabome, Robine, ako misliš na onu vrstu iznenađenja koju čovek oseća kad se ispostavi da je jedna neverovatna mogućnost nešto što u stvarnosti postoji. Ali to je uvek postojalo kao mogućnost. Sećaš se. Svemirski brodovi Hičija uvek su bili u stanju da nepogrešivom tačnošću stižu do pokretnih ciljeva. To ukazuje na mogućnost uspostavljanja gotovo trenutnih veza među astronomski udaljenim tačkama... dakle, na radio-vezu bržu od svetlosti."
     "Pa zašto mi onda o tome nisi govorio?" upitao sam.
     On krišom privuče nogu i stopalom počeša članak na drugoj, bosoj nozi. "To je bila samo jedna mogućnost, Robine, procenjena samo kao nula zarez nula pet odsto. Dovoljan uslov, ali ne nužan. Jednostavno nismo imali dovoljno dokaza, do sada."
     Mogao sam da ćaskam s Albertom i na putu za Braziliju. Ali putovao sam redovnom linijom... avioni kompanije nisu dovoljno brzi za ovakve razdaljine... a ja volim da budem s Albertom tamo gde mogu da ga vidim dok razgovaramo, i tako sam proveo vreme u razgovoru sa Mortonom, u dugim poslovnim razgovorima. I razume se bio u vezi sa Harijetom, koja je imala naređenje da se javlja svakog sata, osim kad spavam, i da me ukratko obaveštava o tome kakvo je Esino stanje.
     Čak i hipersonični let, od deset hiljada kilometara na čas, mora malo da potraje, pa sam tako imao vremena da obavim puno poslova. Morton je tražio da sa njim provedem što god mogu više vremena, uglavnom pokušavajući da me odgovori od susreta sa Boverom. "Morate ga uzeti ozbiljno, Robine", gunđao je on kroz slušalicu u mom uvetu. "Bovera zastupaju Anđelos, Karpenter i Gutman, a oni su pravi moćnici, i imaju istinski dobre savetodavne pravne programe."
     "Bolje od tebe?"
     Oklevanje. "Pa... nadam se da ne, Robine."
     "Reci mi nešto, Mortone. Ako Bover nema bogzna kakve izglede na uspeh, zašto se ove moćne ličnosti trude oko njega?"
     Mada nisam mogao da ga vidim, znao sam da će Morton navući onaj svoj odbranaški izraz, napola se izvinjavajući, a napola govoreći vi-laici-to-ne-razumete. "Njegovi izgledi nisu baš tako slabi, Robine. A naši se dosad nisu naročito dobro pokazali. Sve to uzima veće razmere nego što smo mi prvobitno ocenili. Ja pretpostavljam da će im po njihovom mišljenju, veze pomoći da se zabašure neke slabe tačke... i isto tako pretpostavljam da će tražiti neki urnebesno veliki honorar za nepredviđene izdatke. Za vas bi mnogo bolje bilo da zataškate neke od svojih slabih tačaka nego da rizikujete u ovoj stvari sa Boverom, Robine. Vaš dobar prijatelj senator Pregler nalazi se ovog meseca u nadzornom komitetu. Idite prvo do njega."
     "Ići ću ja do njega, ali ne prvo", kazao sam Mortonu i isključio ga dok smo kružili i pripremali se za sletanje. Ugledao sam visoku upravnu zgradu Korporacije Kapija koja je zasenjivala glupavu ravnu tanjirastu strukturu iznad Predstavničkog Doma, a tamo dalje uz jezero presijavali su se limeni krovovi Slobodnog Grada. Stigli smo u pravi čas. Moj zakazani sastanak s udovcem (ili, suprugom, zavisno od toga kako na to gledate) Triše Bover bio je kroz nešto manje od jednog časa, a ja zaista nisam želeo da na njega zakasnim.
     Nije bilo ni potrebno. Već sam sedeo za stolom u bašti hotela Brazilija Palas kad je on stigao. Mršav. Visok. Proćelav. On sede pored mene nervozno, kao da se očajno žuri, ili očajno želi da je na nekom drugom mestu. Ali kad sam mu ponudio da zajedno ručamo, deset minuta je razgledao jelovnik i onda je poručio sve živo što je bilo upisano. Salatu od sirove palmine srži, male slatkovodne račiće iz jezera, pa sve tamo do divnog svežeg ananasa dopremljenog avionom iz Rija. "Ovo je moj omiljeni hotel u Braziliji", obavestio sam ga ljubazno, gostoljubivo, dok je sosom prelivao palminu srž. "Star. Ali dobar. Pretpostavljam da ste već razgledali grad?"
     "Ja ovde živim već osam godina, gospodine Brodhed."
     "A, tako." Nisam znao gde ovaj kučkin sin živi, za mene je on bio samo ime koje donosi neku neprijatnost. "Na putu ovamo, primio sam kratak izveštaj sa Fabrike hrane. Ekipa Herter-Holovih dobro napreduje, pronašli su neke izvanredne stvari. Da li ste čuli da smo četiri mrtvaca identifikovali zapravo kao svemirske istraživače sa Kapije?"
     "Gledao sam nešto u vezi s tim na PV, da, gospodine Brodhed. Vrlo uzbudljivo."
     "Više od toga, Bover. To može da izmeni čitav svet oko nas... a i mi možemo grdno da se obogatimo." On je klimnuo potvrdno glavom, s ustima punim salate. Usta su mu i dalje stalno bila puna, i nisam nikako uspevao da ga izazovem da nešto kaže. "U redu", rekoh, "zašto ne bismo odmah prešli na poslovne razgovore? Ja želim da odustanete od one sudske zabrane."
     On je žvakao i gutao. Spremajući se da strpa sledeći zalogaj rakova nabodenih na viljušku, on reče: "Ja to znam, gospodine Brodhed", i napuni usta.
     Ja otpih lagano veliki gutljaj vina sa mineralnom vodom i rekoh, dobro kontrolišući svoj glas i ton; "Gospodine Bover, ja mislim da vi ne razumete u čemu je problem. Ja ne želim da vas ućutkam. Mi ćemo obojica biti na gubitku ako vi tražite da ta zabrana ostane i dalje na snazi." Ponovo sam sa njim pretresao ceo slučaj, obazrivo, tačno onako kako me je Morton detaljno poučio. Pomenuo sam: intervenciju Korporacije Kapija, suverenu državnu vlast koja daje pravo nad privatnom svojinom za javno korišćenje, problem oko povinovanja sudskoj odluci kad vaša saglasnost može da stigne do odgovarajućih ljudi tek mesec i po dana posle njihovog odlaska i kad su oni već ne znam ni ja šta uradili, sporazumno poravnanje u sporu. "Pokušavam da vam objasnim", rekao sam, "o kakvoj velikoj stvari se radi. Suviše velikoj da bi između nas dvojice postojalo neslaganje. Oni neće da se bakću oko nas, Bover. Oni će prosto da idu dalje i da nas liše prava na svojinu."
     Bover nije prestao da žvaće, ali je slušao, i kad najzad nije imao šta više da žvaće otpio je gutljaj iz šoljice s kafom i rekao: "Mi zaista nemamo o čemu da diskutujemo, gospodine Brodhed."
     "I te kako imamo!"
     "Nemamo, ukoliko obojica ne smatramo da imamo", podvukao je on, "a ja smatram da nemamo. Vi pomalo grešite u nekim stvarima o kojima govorite. Ja ne posedujem više sudsku zabranu. Ja posedujem sudsku presudu".
     "Koju ja mogu da oborim za tili..."
     "Da, možda možete. Ali nikako ne za bilo šta 'tili'. Sudski proces će teći svojim tokom, a to će potrajati. Neću da pravim nikakvu nagodbu. Triša je platila za sve što će iz ovoga da proiziđe. Pošto ona nije među nama da brani svoja prava, pretpostavljam da to moram ja da učinim."
     "Ali to će nas obojicu skupo stajati!"
     "To već može da bude. Tako kaže i moj advokat. On mi je savetovao da ne dolazim na ovaj sastanak."
     "Zašto ste onda došli?"
     On pogleda u ostatke svoga ručka, pa zatim u fontane u dvorištu. Trojica istrživača-povratnika sa Kapije sedela su na ivici ribnjaka u kome se voda presijavala, a pored njih jedna malo pripita Varigova stjuardesa; pevali su i bacali mrvice filovanih kolača zlatnim ribicama. Oni su se obogatili. "Za mene ovo predstavlja prijatnu promenu, gospodine Brodhed", kazao je.
     Sa prozora moga apartmana, negde visoko u novom Palas Taueru, mogao sam da vidim šiljate vrhove katedrale kako blješte na suncu. To je bilo lepše nego da gledam sliku mog pravnog savetnika na ekranu monitora, jer on me je sekirao. "Možda ste čitav ovaj slučaj prejudicirali, Robine. Meni se čini da ne razumete kolike razmere on sada dobija."
     "Pa to sam ja rekao Boveru."
     "Ne, ne, Robine. Nije ovde u pitanju samo akcionarsko društvo Robin Brodhed, čak ne ni samo Korporacija Kapija. Vlada se umešala. I to ne samo potpisnici Konvencije o Kapiji. Ovo može da stigne čak do Ujedinjenih Nacija."
     "O, hajde molim te, Mortone. Zar oni to mogu da učine?"
     "Naravno da mogu, Robine. Suverena državna vlast koja daje pravo nad privatnom svojinom za javno korišćenje. Vaš prijatelj Bover takođe otežava stvar. Podneo je zahtev da po ovom sporu nadzorno lice preuzme staranje kako o vašoj ličnoj tako i o imovini Korporacije, da bi se ostvarilo njeno valjano korišćenje."
     Kučkin sin. On je sigurno za to već znao dok je jeo ručak koji sam mu ja platio. "Šta znači ova reč 'valjano'? Šta sam ja to učinio što nije valjano?"
     "Hoćete li kratak popis, Robine?" Poče da broji na prste. "Pod jedan, prekoračili ste svoja ovlašćenja time što ste Herter- Holovima dali veću slobodu delanja nego što je bilo zamišljeno, što je, pod dva, ekspediciju odvelo na Hiči-nebo, sa svim mogućim posledicama koje iz toga mogu da proisteknu i na taj način, pod tri, doveli naciju u situaciju ozbiljne ugroženosti. Upamtite to. Ozbiljna ugroženost nacije!"
     "To je koješta, Mortone!"
     "Tako je on napisao u svojoj žalbi", zaklima Morton glavom "i, tačno je, možda nekoga možemo da ubedimo da je to koješta. Pre ili posle. Ali u ovom času Korporacija Kapija će odlučiti da li da pokrene akciju ili ne."
     "Što će reći da je bolje da odem kod Senatora." Isključio sam Mortona pozvao Harijetu i zatražio da mi ugovori sastanak.
     "Mogu odmah da vas povežem sa Senatorovim sekretarskim programom", izgovorila je uz smešak, i nestala s ekrana, na kome se pojavila živa slika, prilično ovlaš nacrtana, jedne mlade crnkinje. Simulacija je bila vrlo slaba, ni nalik na programe koje je Esi pravila za mene. Ali na kraju krajeva, Pregler je bio samo senator Sjedinjenih Država.
     "Dobar dan", pozdravila me je ona. "Senator me je zamolio da vas obavestim da je večeras u Rio de Žaniru na sednici komiteta, ali da će mu biti vrlo drago da vas primi sutra ujutro u bilo koje vreme koje vama odgovara. Recimo u deset sati?"
     "Recimo u deset sati", odgovorio sam ja, s izvesnim olakšanjem. Bio sam se malo zabrinuo što se Pregler nije odmah odazvao na moj poziv. Ali sad sam video da je zaista imao razloga: raskošne noćne barove Ipaneme. "Harijeta?" I kad se ona ponovo pojavila, upitao sam: "Kako je gospođa Brodhed?"
     "Bez promene, Robine", smešila se ona. "Sad je budna i slobodna, ako želite s njom da razgovarate."
     "Nego šta, ti mala elektronska dušice", odgovorio sam joj. Ona klimnu i iščeze. Harijeta je stvarno dobar program; ona ne razume svaku reč, ali je u stanju da odluku da ili ne donese po tonu moga glasa, i tako kad se pojavila Esi ja sam kazao: "S. Ja. Lavorovna, dobra si ti."
     "Nego šta, dragi Robine", složila se ona, doterujući se. Onda je ustala i lagano se okretala. "I naši doktori su dobri, sad ćeš da vidiš."
     Bio mi je potreban koji trenutak da shvatim šta se dogodilo. Oko nje nije više bilo onih raznih cevi! S leve strane imala je udlage oblikovane prema telu, ali nije više bila prikopčana na one uređaje! "Bože, ženo moja, šta se to dogodilo?"
     "Možda se dogodilo ozdravljanje", kazala je ona pribrano. "Mada je ovo samo eksperiment. Lekari su malopre otišli, a ja treba sad šest časova da isprobam ovako. Onda će me ponovo pregledati."
     "Pa ti predivno izgledaš." Nekoliko minuta ćaskali smo o običnim stvarima; ona mi je pričala o svojim lekarima, a ja njoj o Braziliji, dok sam je ja zagledao sa svih strana onoliko koliko je to moguće na PV aparatu. Ona je više puta ustajala i teglila se, radujući se osećanju slobode, sve dok se ja nisam zabrinuo. "Jesi li sigurna da sve ovo smeš da radiš?"
     "Rekli su mi da izvesno vreme ne smem ni da mislim na skijanje na vodi ili plesanje. Ali možda mi nije zabranjeno svako drugo zadovoljstvo."
     "Esi, ti raskalašna damo, da li ja to u tvojim očima vidim požudan pogled? Osećaš li se ti dovoljno dobro za tako nešto?"
     "Sasvim dobro, tako je. Pa, ne baš dobro", objašnjavala je ona detaljno, "ali možda kao da smo pre dan-dva ti i ja cele noći mnogo pili. Pomalo sam lomna. Ali smatram da me jedan nežni ljubavnik ne bi povredio."
     "Vraćam se sutra ujutru."
     "Ne vraćaš se sutra ujutru", kazala je ona odlučno. "Vraćaš se kad budeš obavio svoje poslove u Braziliji i ni minut ranije ili, mali moj dečko, ovde nećeš naći partnerku spremnu da izađe u susret tvojim pokvarenim namerama."
     Ja joj rekoh doviđenja sav zajapuren od radosti. Koja je trajala punih dvadeset pet minuta, sve dok nisam stigao da ovu vest proverim sa njenom doktorkom.
     Morao sam malo da pričekam, jer je ona upravo dolazila u Medicinski centar Kolumbija kad sam je pozvao telefonom. "Izvinite, u velikoj sam žurbi, gospodine Brodhed", izvinjavala se ona, svlačeći žaket kostima od sivog tvida. "Moram da pokažem studentima kako se pravi šav na nervnom tkivu kroz otprilike deset minuta."
     "Vi me obično oslovljavate sa Robine, dr Liderman", rekao sam, a moje uzavrelo raspoloženje naglo se ohladilo.
     "Da, tako je... Robine. Nemojte da brinete. Nemam loše vesti." Dok je govorila nastavila je da se svlači, sve dok nije ostala u prslučetu, a onda je navukla bluzu sa rol-kragnom i preko nje bolnički mantil. Vilma Liderman je zgodna žena u izvesnim godinama, ali ja nisam došao ovamo da se divim njenim čarima.
     "Ali nemate ni dobre, je l' tako?"
     "Još nemam. Vi ste razgovarali sa Esi, pa znate da sad probamo da li ona može i bez aparata. Moramo da vidimo koliko može da izdrži njen organizam bez pomagala, a to ćemo znati tek kroz dvadeset četiri časa. Bar ja tako mislim."
     "Esi je rekla kroz šest."
     "Šest časova do očitavanja podataka, dvadeset četiri da se izvrši potpuna obrada. Osim ako se ne pokaže da zbog pojave nekih rđavih znakova mora smesta da bude ponovo priključena na aparate." Obraćala mi se preko ramena, dok se prala četkicom u lavabou. Držeći ispred sebe ruke sa kojih je kapala voda ona sad priđe bliže uređaju za telekomunikacije. "Ne treba da brinete, Robine", kazala je. "Sve je to rutinski postupak. Ona sad ima oko stotinu transplantata u sebi, i mi moramo da budemo sigurni da su se oni primili. Ja ne bih ni pustila da je dosad održavaju da ne smatram da ima bar umereno dobre izglede, Robine."
     "'Umereno dobre' meni ne zvuči sasvim dobro, Vilma!"
     "Bolje nego umereno dobre, ali nemojte navaljivati. I nemojte da brinete. Vi primate redovne zdravstvene biltene, a moj program možete pozvati u svako doba ako želite nešto preko toga... i mene takođe, ako morate. Hoćete da vam kažem kakvi su izgledi? Dva prema jedan da će sve ispasti dobro. Sto prema jedan da ako nešto otkaže to možemo da ispravimo. A sada idem da presadim sve ženske organe jednoj mladoj dami koja želi da bude sigurna da će posle operacije ponovo osećati zadovoljstvo."
     "Mislim da treba da se vratim tamo", kazao sam.
     "Zašto? Vi ne možete ništa da učinite osim da smetate. Robine, obećavam da je neću pustiti da umre dok se vi ne vratite." Začuo se tihi zvuk P.A. signalnog sistema. "To je znak za mene, Robine, čućemo se kasnije."
     Ima trenutaka kad sedim kao u središtu sveta, i kad znam da mi nadohvat ruke stoji bilo koji program koji je moja dobra žena napisala za moj račun i izvlačim koju god hoću činjenicu, upijam značenje svakog objašnjenja i upravljam događajima.
     Ima opet trenutaka kad sedim pred kompletnim pultom. a u glavi mi vrve goruća pitanja ali ja ništa ne doznajem zato što ne znam šta da pitam.
     Ima trenutaka kad toliko mnogo doznajem i bivstvujem i radim da takvi trenuci prolaze munjevitom brzinom i dani su mi puni kao oko; a onda opet, ponekad, plutam po ustavljenoj vodi pokraj glavnog toka, dok svet žurno prolazi pored mene. Bilo je puno stvari koje je trebalo da uradim. Meni se nije radilo. Albert je pucao od mnoštva vesti koje su stizale sa Hiči-neba i Fabrike hrane. Pustio sam ga da se isprazni. Ali izveštaji su upadali u moju svest, a da nisu izazivali nikakvo pitanje čak ni treperenje; kad je završio s izveštajima o arhitektonskim dedukcijama i tumačenjem bulažnjenja mrtvaca ja sam ga isključio. Bilo je to izvanredno zanimljivo, ali iz nekog razloga mene nije zanimalo. Naredio sam Harijeti da se moj simulakrum pozabavi svim rutinskim poslovima i da svakome ko nema nešto bitno kaže da me pozove drugi put. Opružio sam se na tri metra dugačkom vodenom krevetu gledajući u tajanstvene obrise grada Brazilije, i poželeo da je ovo onaj kauč na Fabrici hrane, i da je povezan sa nekim koga volim.
     Zar to ne bi bilo sjajno? Biti u stanju da dosegneš do nekoga ko je na daljini, kao što je Von bio dosegao do čitave Zemlje, i osećati ono što drugi osećaju, pustiti druge da osećaju ono što ti osećaš u sebi? Kako je to divna stvar za ljubavnike!
     Nadovezujući se na tu misao, otkucao sam na pultu Mortonov pozivni znak i kazao mu da ispita mogućnost u vezi sa patentiranjem takve upotrebe onog kauča.
     To nije bilo vrlo romantična reakcija na jednu prilično romatničnu pomisao. Teškoća je bila u tome što nisam bio sasvim siguran s kim bih ja to želeo da se na takav način povežem. Sa svojom dragom ženom, toliko voljenom, toliko potrebnom u ovom trenutku? Ili s nekim ko je bio, mnogo dalje i do koga bi bilo mnogo teže dosegnuti?
     I tako mi je sporo prolazilo dugo popodne u Braziliji, uz jedno kupanje u bazenu, i jedno baškarenje pri zalasku sunca, i jednu obilnu večeru u mom apartmanu u društvu sa flašom vina, a onda sam opet pozvao Alberta da mu postavim pitanja u vezi sa onim što sam zaista želeo da saznam. "Alberte? Gde se, tačno, nalazi sada Klara?"
     On je ćutao, nabijajući duvan u lulu i nabirajući čelo. "Džil-Klara Mojnlin", rekao je naposletku, "se nalazi u jednoj crnoj rupi."
     "Tako je. A šta to znači?"
     On se izvinjavao. "To je teško reći. Hoću da kažem, teško je to objasniti prostim rečima, a teško je i zato što ja to, u stvari, ne znam. Nemam dovoljno podataka."
     "Objasni kako najbolje umeš."
     "Dabome, Robine. Ja bih rekao da se ona nalazi u sekciji kosmičke letelice koja je ostala u orbiti, upravo ispod horizonta događanja onog singulariteta na koji ste naišli... koji se", on nehajno mahnu rukom i iza njega se pojavi jedna školska tabla, "razume se, nalazi upravo kod Švarcšildovog radijusa."
     On je ustao i gurajući svoju neupaljenu lulu u zadnji džep preširokih platnenih pantalona, uzeo kredu i napisao: 2GM/c2
     "Preko te granice, svetlost ne može dalje. To ti dođe kao zaustavljen vrh talasa oscilacije, pri čemu je svetlost stigla najdalje što može. Posle toga, više ne možeš da je vidiš u crnoj rupi. Ništa ne može više iza nje da prodre. Simboli u ovoj formuli, razume se, predstavljaju gravitaciju i masu... a tebi bar, kao starom znalcu brzine veće od brzine svetlosti ne moram da objašnjavam šta označava c2, zar ne? Prema instrumentima koje si ti doneo natrag sa sobom, izgleda da bi ta crna rupa mogla imati šezdeset kilometara u prečniku, i otuda masu, može biti deset puta, veću od sunčeve. Da li ja pričam više nego što bi hteo da znaš?"
     "Malo više, Alberte", rekao sam, vrpoljeći se neudobno na vodenom krevetu. Nisam, u stvari, tačno znao o čemu se raspitujem.
     "Možda bi želeo da znaš da li je ona mrtva, Robi", rekao je on. "O, ne, nije. Ja mislim da nije. U okolnom prostoru ima mnogo zračenja, i bogzna kakvih smicajnih sila. Međutim, ona još nije imala vremena da umre. To zavisi od ugaonog momenta. Ona možda još i ne zna da si ti otišao. Vremenska dilatacija, razumeš. A to je posledica..."
     "Razumem šta je dilatacija vremena", prekinuo sam ga. I zaista sam je razumeo, jer sam imao osećaj da je i sam proživljavam donekle. "Ima li načina da to saznamo?"
     "'Crna rupa ne može se detaljno ispitati', Robi", citirao je on svečanim tonom. "To je ono što se naziva Karter-Verner- Robinson-Hokingov zakon, koji hoće da kaže da se jedine informacije koje se mogu dobiti o crnoj rupi tiču mase, naelektrisanja i ugaonog momenta. Ništa više."
     "Osim ako ne uđeš u nju, kao što je ona uradila."
     "Pa, tako je, Robi", složio se, sedajući na stolicu i vadeći svoju lulu. Duga pauza. Puf, puf. Zatim; "Robine?"
     "Da, Alberte?"
     Izgledao je zbunjeno, odnosno onoliko zbunjeno koliko to može da bude jedna holografska konstrukcija. "Nisam prema tebi bio do kraja fer", kazao je. "Postoje informacije koje dobijamo iz crne rupe. Ali to zadire u oblast kvantne mehanike. A neće ti biti od neke koristi. Ne za ono što ti tražiš."
     Nisam baš bio oduševljen da mi kompjuterski program objašnjava šta ja to "tražim". Naročito zato što ni sam nisam u to bio sasvim siguran. "Pričaj mi o tome!" naredio sam.
     "Ovaj... ne znamo baš mnogo. To počinje od prvog principa Stivena Hokinga. On je istakao da se, u izvesnom smislu, za crnu rupu može tvrditi da ima 'temperaturu'... što podrazumeva neko zračenje. Neke vrste čestica mogu da se otrgnu. Ali ne iz one vrste crnih rupa koje tebe interesuju, Robi."
     "Iz koje vrste mogu da se otrgnu?"
     "Pa, uglavnom iz vrlo sićušnih. Iz onih čija je masa, recimo, kao Mont Everest. Submikroskopskih crnih rupa. Ne većih od nuklearne čestice. One se istinski usijaju, do sto milijardi Kelvina i više. Što se više smanjuju, to kvantni tunelski efekt postaje brži, a one postaju usijanije... i tako se sve više smanjuju i sve više usijavaju dok se prosto ne raspadnu. A velike, ne. Kod njih se dešava suprotno. Što su veće, primaju sve više upadnih čestica kako bi popunile svoju masu, pa je sve teže da se čestica iz njih izvuče. Onakva kao Klarina ima temperaturu verovatno stomilionitih delova Kelvina, što je stvarno niska temperatura, Robine. A pri tom se sve više i više hladi."
     "Znači, iz takvih ne može da se izađe."
     "Ja ne znam da postoji neki način, ne, Robine. Da li sam odgovorio na tvoje pitanje?"
     "Za sada da", kazao sam, oslobađajući ga. Odgovorio je na sva pitanja, osim na ovo: Kako to da me, kad sa mnom razgovara o Klari, zove Robi?
     Esi je sastavljala odlične programe, samo se meni činilo da su počeli da se preklapaju. Ranije sam imao program koji me je s vremena na vreme oslovljavao imenima iz mog detinjstva. Ali to je bio psihijatrijski program. Moram da kažem Esi da sredi ovo pitanje programiranja, jer ja sada sigurno ne osećam nikakvu potrebu za uslugama Sigfrida fon Šrinka.
     Kancelarija senatora Preglera nije se nalazila u zgradi Korporacije Kapija, već na dvadeset šestom spratu zgrade u kojoj su bili smešteni članovi zakonodavnih tela. To je bio znak ljubaznosti brazilskog Kongresa prema kolegi, i to velike ljubaznosti, jer se nalazila samo dva sprata ispod vrha zgrade. Uprkos činjenici da sam ustao u zoru, tamo sam stigao sa zakašnjenjem od nekoliko minuta. Pre toga sam prošetao gradom u rano jutro, pa prolazeći kroz podvožnjake, izronio na parking prostor. Sve pešice. Još uvek kao u nekom privremenom vremenskom zastoju.
     Međutim, Pregler me je vratio u stvarnost, onako dinamičan i dobro raspoložen. "Kakve divne vesti, Robine!" uzviknuo je, odvodeći me u svoju kancelariju i naručujući kafu. "Isuse! Kako smo svi bili glupi!"
     Za trenutak sam pomislio da je Bover odustao od sudskog spora. Što je samo pokazivalo koliko sam još bio glup; on je, u stvari, govorio o najsvežijim izveštajima primljenim posredstvom relejne stanice na Fabrici hrane. Ispostavilo se da su toliko dugo tražene knjige Hičija bile one molitvene lepeze koje smo svi decenijama imali pred očima. "Mislio sam da si ti već sve o tome doznao", izvinjavao se on, pošto mi je ispričao najnovije informacije.
     "Šetao sam", rekoh. Bio je gotovo zbunjen što on meni priča o nečemu tako značajnom, a što se tiče moga sopstvenog projekta. Ali meni malo treba da dođem k sebi. "Čini mi se, senatore"; kazao sam, "da je to veliki poen u prilog poništavanju one sudske zabrane."
     On razvuče usta u širok osmeh. "Znaš da sam pretpostavljao da ćeš steći takav utisak. Hoćeš da mi kažeš zašto ti se tako čini?"
     "Pa, meni to izgleda jasno. Koji je najvažniji cilj ekspedicije? Da saznamo što više o Hičijima. I sad doznajemo da mnogo tih stvari leži tamo unaokolo, i samo čeka da dođemo da ih pokupimo."
     On se namrštio. "Mi ne znamo kako da dešifrujemo te proklete stvari."
     "Znaćemo. Sad kad znamo šta su, naći ćemo načina da ih obradimo. Otkrili smo šta su. Sad nam samo treba 'tehnika'. Treba da..." i zaustavih se u pola rečenice. Imao sam nameru da kažem da će biti dobro da počnemo da otkupljujemo sve molitvene lepeze koje se mogu naći na tržištu, ali to je bila suviše dobra ideja da bih je odao čak i prijatelju. Umesto toga rekao sam: "Treba da nastojimo da dobijemo rezultate što brže. Radi se o tome da Herter-Hol ekspedicija nije više naš jedini posao u ovom trenutku, čime svaka diskusija o nacionalnim interesima mnogo gubi na težini."
     On uze šoljicu s kafom od svoje sekretarice, prave, žive sekretarice koja nije bila ni nalik na onu sa kompjuterskog programa, a zatim sleže ramenima. "To jeste argument. Ja ću ga saopštiti pred komitetom."
     "Nadao sam se da ćeš učiniti više od toga, senatore."
     "Ako hoćeš da kažeš da ti želiš da se cela stvar poništi, Robine, ja za tako nešto nemam ovlašćenja. Ja sam ovde samo da bih nadgledao rad komiteta. I to mesec dana. Ja mogu da se vratim kući i da dignem paklenu galamu u Senatu, i možda ću to i učiniti, ali to je sve što mogu."
     "A šta će da uradi komitet? Hoće li on podržati Boverov zahtev?"
     Oklevao je s odgovorom. "Čini mi se da stvari stoje još gore. Čini mi se da su raspoloženi da ti se sve ekspropriše. Onda stvar prelazi u ruke Korporacije Kapija, što znači ostaje sve tako kako jeste dok se potpisnici ugovora ne reše da nešto izmene. Razume se, gledano na duži rok, tebi će se platiti naknada..."
     Ja tresnuh šoljicom o tacnu. "Do đavola s naknadom! Zar ti misliš da sam ja u ovo ušao zbog para?"
     Pregler i ja smo prilično bliski prijatelji. Ja znam da me on voli, čak mislim i da ima u mene poverenja, ali izraz na njegovom licu uopšte nije bio prijateljski kad je rekao: "Ponekad se zaista pitam zašto si ti u ovo ušao, Robine." Pogledao me je načas bezizražajnim pogledom. Znao sam da zna za mene i Klaru, a znao sam takođe i da je bio gost za Esinim stolom u Tapanu. "Žao mi je što čujem da ti je žena bolesna", rekao je napokon. "Nadam se da će se brzo oporaviti."
     Na izlazu iz njegove kancelarije zadržao sam se da bih odmah izdao nalog Harijeti da obavesti moje ljude da počnu s otkupom svih molitvenih lepeza koje im dođu do ruku. Ona je za mene imala mali milion poruka, ali ja sam imao vremena samo za jednu... sastojala se od obaveštenja da je Esi provela mirnu noć i da će je lekari obići kroz jedan sat. Nisam imao vremana da predahnem, jer sam nekuda morao da idem.
     Nije lako dobiti taksi ispred zgrade Brazilskog Kongresa; vratarima su bila izdata određena naređenja, i oni znaju ko ima prvenstvo. Morao sam da stanem na pločnik i sam zaustavim nekog taksistu. Kad sam mu rekao kuda da vozi, on je tražio da mu adresu ponovim dva puta, a posle toga i da mu je napišem. Nije to bilo zbog mog lošeg portugalskog jezika. On, u stvari, nije želeo da vozi u Slobodni Grad.
     Provezli smo se pored katedrale, pa pored ogomnog zdanja Kapija, zatim zakrčenim bulevarom dok nismo stigli na čistinu visoravni. Dugu dva kilometra. Bio je to zeleni pojas, cordon sanitaire, kojim su Brazilci zaštitili svoju prestonicu; jer, odmah iza njega nalazilo se naselje udžerica. Čim smo u njega ušli, zatvorio sam prozor. Ja sam odrastao u rudnicima hrane u Vajomingu i navikao sam na smrad koji se širi unaokolo dvadeset četiri časa dnevno, ali ovaj smrad je bio drukčiji. Nije zaudaralo na naftu. Ovo je bio smrad otvorenih zahoda i smeća u raspadanju... u naselju sa dva miliona stanovnika koji u svojim domovima nemaju tekuću vodu. Udžerice su ovde u početku nikle kako bi građevinski radnici imali gde da stanuju za vreme dok su gradili prekrasni grad iz snova. I trebalo je da nestanu kad grad bude dovršen. Naselja udžerica nikada ne nestaju. Samo se institucionalizuju.
     Taksista se provlačio gotovo čitav kilometar kroz uske uličice, mrmljajući nešto za sebe, mileći sve vreme. Koze i ljudi su nam se sporo uklanjali s puta. Mališani su mi nešto brzo i nerazgovetno govorili dok su trčali pored nas. Tražio sam da me odveze tačno do jednog mesta, i da tu izađe i raspita se gde živi senjor Hanson Bover, ali pre nego što je doznao ugledao sam Bovera glavom kako sedi na stepenicama od presovane šljake, prislonjenim uz zarđalu staru prikolicu za stanovanje. Čim sam mu platio, taksista je okrenuo kola i odvezao se dalje mnogo brže nego kad smo ovamo dolazili, sada već psujući naglas.
     Bover nije ustao kad me je ugledao. Upravo je jeo nekakvu slatku kiflu, i nije prestao da žvaće. Samo me je posmatrao.
     Prema merilima ove "gradske četvrti", on je živeo u palati. Ove stare prikolice imale su dve do tri prostorije, a on je čak imao i komadić zemlje pored stepeništa na kome je nešto bilo posejano. Teme mu je bilo ćelavo i pocrnelo od sunca, a bio je odeven u prljave kratke pantalone od teksas platna i majicu sa nekim natpisom na portugalskom koji nisam razumeo, koja je takođe izgledala kao prljava. On proguta zalogaj i reče: "Pozvao bih vas na ručak, Brodhed, ali upravo sad ga završavam."
     "Ne treba mi ručak. Želim da se nagodimo. Daću vam pedeset procenata mog učešća u ekspediciji plus milion dolara u gotovu ako odustanete od sudskog gonjenja."
     On je natenane gladio svoje teme. Učinilo mi se čudno što je tako brzo pocrneo, zato što to prethodnog dana nisam primetio... ali sam onda shvatio da nisam primetio ni da je ćelav. Imao je tada periku. I svečano se obukao kad se našao u probranom društvu. No, bez obzira. Nije mi se dopadalo ponašanje ovog čoveka, a takođe mi se nije dopadala ni gomila sveta koja se oko nas skupljala u sve većem broju. "Možemo li o tome da porazgovaramo unutra?" upitao sam ga.
     Nije ništa odgovorio. Ugurao je poslednji zalogaj kifle u usta i žvaćući gledao u mene.
     Sad je stvarno bilo dosta. Progurao sam se pored njega i popeo u kuću.
     Prvo što me je pogodilo bio je smrad... gori od onog napolju, o, sto puta gori. Kavezi naređani jedan preko drugog pokrivali su tri zida, a u svakom kavezu bili su zečevi. Miris je poticao od njihovog izmeta, mnogo kila izmeta. I ne samo od zečeva. Jedno dojenče je dojila, držeći ga na rukama, mlada jako mršava žena. Ne. Devojčica; činilo se da joj je najviše petnaest godina. Buljila je u mene nespokojno, ali nije prestala da doji.
     Znači to je taj odani obožavalac svoje žene čiju uspomenu čuva kao svetinju! Nisam mogao da se uzdržim. Glasno sam se nasmejao.
     Nije bilo baš mnogo pametno to što sam ušao unutra. Bover je ušao za mnom, i zatvorio vrata, tako da je smrad postao još jači. On više nije bio ravnodušan, sad je bio ljut. "Vidim da vam nije po volji kako ja živim", rekao je.
     Slegao sam ramenima. "Nisam došao ovamo da raspravljam o vašem seksualnom životu."
     "Ne. Na to ionako nemate nikakvo pravo. Ne biste ništa razumeli."
     Pokušao sam da razgovor usmerim na ono što je mene zanimalo. "Bover", kazao sam, "ono što sam vam ja ponudio nećete nikada dobiti preko suda jer je to mnogo više nego što ste uopšte imali razloga da se nadate. Molim vas da prihvatite, kako bih mogao da nastavim svoje poslove."
     Ni ovog puta mi nije odgovorio direktno, već se obratio onoj devojci na portugalskom. Ona je ćuteći ustala, umotala dete u neku krpu, i izišla na stepenice, zatvorivši za sobom vrata. Kao da me nije ni čuo, Bover je kazao; "Triša je otišla pre više od osam godina, gospodine Brodhed. Ja nju još volim. Ali ja imam samo jedan život i znam kako malo ima izgleda da ga ponovo delim sa Trišom."
     "Ako budemo u stanju da rešimo problem upravljanja Hiči- brodovima, možda bismo mogli da krenemo i pronađemo Trišu", rekao sam. Nisam nastavio da govorim o tome; ove reči samo su ga podstakle da me gleda sa otvorenim neprijateljstvom, kao da pokušavam da ga prevarim. Rekao sam: "Milion dolara, Bover. Još večeras možete odavde da se iselite. Zauvek. Sa svojom gospođom, i svojim detetom, i svojim zečevima. Za sve će biti obezbeđen medicinski komplet. Za dete budućnost."
     "Već sam rekao da nećete razumeti, Brodhed."
     Trudeći se da se uzdržim, samo sam rekao: "Onda mi pomozite da razumem. Recite mi ono što ne znam."
     Sa stolice na kojoj je pre toga sedela devojka podigao je uprljanu benkicu i nekoliko zihernadli. Za trenutak sam pomislio da je najednom postao gostoljubiv, ali on se tamo sam smesti i reče: "Brodhed, ja već osam godina živim od socijalne pomoći. Brazilske socijalne pomoći. Da nismo gajili zečeve, ne bismo imali meso. Da nismo prodavali njihove kože ja ne bih imao da platim autobusku kartu i dođem kod vas na ručak, ili da odem do kancelarije moga advokata. Milion dolara ne može da mi nadoknadi ni to, ni Trišu."
     I dalje sam nastojao da se obuzdavam, ali smrad je počeo da mi udara u glavu, kao i njegovo držanje. Promenih strategiju. "Imate li vi ikakvog saosećanja za svoje susede, Bover? Zar nećete da im neko pomoge? Mi ovu bedu možemo da okončamo zauvek, Bover, uz pomoć tehnologije Hičija. Obilje hrane za sve! Pristojni stanovi!"
     On strpljivo reče: "Vi znate isto tako dobro kao ja da ono prvo što se ostvari uz pomoć Hiči-tehnologije... bilo koje tehnologije... ne dobijaju ljudi u ovome kvartu. To odlazi bogatima da bi bili još bogatiji. O, možda bi se sve to pre ili kasnije moglo dogoditi, ali kada? Dovoljno brzo da izmeni život mojim susedima?"
     "Da! Ako od mene zavisi, ja ću učiniti da to bude brže!"
     On premišljajući, zaklima. "Vi kažete da ćete vi to učiniti. A ja znam da ja hoću, ako preuzmem kontrolu. Zašto bih ja u vas imao poverenja?"
     "Zato što ti ja dajem svoju reč, tikvane jedan! Zašto misliš da ja požurujem stvari?"
     On se zavali na sedištu, i pogleda u mene. "Što se toga tiče", kazao je, "da, mislim da znam zašto vam se toliko žuri. Nema baš mnogo veze sa mojim susedima ili sa mnom. Moji advokati su se vrlo brižljivo raspitali o vama, Brodhed, tako da ja znam sve o vašoj devojci na Kapiji."
     Nisam imao kud. Eksplodirao sam. "Ako već toliko znaš", drao sam se, "onda znaš i da želim da je izvadim sa mesta na kome sam je ostavio! I reći ću ti još ovo, Bover, ja neću dopustiti da me ti i tvoja mala kamenjarka sprečite u tim pokušajima!"
     Lice mu je iznenada pocrvenelo i sad je bilo isto kao i teme. "A šta vaša žena misli o svemu tome?" upitao je poganim tonom.
     "Zašto je sam ne pitaš? Ukoliko uopšte stigneš da je za života uznemiriš. Idi, ti, Bover, do đavola. Ja sad odlazim. Kako ću da dobijem taksi?" On se na ovo samo zacereka. Podlo. Ja projurih pored žene na doksatu, ne osvrćući se.
     Kad sam stigao natrag u hotel dobro sam znao zašto se onako zacerekao. Bilo je to zbog ona dva sata čekanja na autobus na nekom trgu pored otvorenih zahoda. Neću čak ni da pričam kakva je bila vožnja tim autobusom. Putovao sam ja i pod gorim uslovima, ali ne otkako sam otišao sa Kapije. U hotelskom holu ljudi su stajali u grupicama, i čudno su me gledali dok sam pored njih prolazio. Naravno, svi su oni znali ko sam ja. Svi su znali za Herter-Holove, a moja slika se pojavljivala na piezoviziji zajedno sa njihovim. Svakako da sam znao da izgledam čudno, onako oznojen, i još besan.
     Na mojoj konzoli goreo je čitav vatromet signala kad sam ušao u apartman i zalupio za sobom vrata. Prva stvar koju sam morao da uradim bila je da odem u kupatilo, ali sam preko ramena, kroz otvorena vrata, izgovorio: "Harijeta! Zadrži jedan minut sve poruke a daj mi Mortona. Jednosmernu vezu. Ne treba mi odgovor, samo hoću da mu izdam jedno naređenje." Mortonovo sitno lice pojavilo se u jednom uglu ekrana, neveselo ali spremno. "Mortone, upravo sam se vratio od Bovera. Kazao sam mu sve što mi je palo na pamet, ali ništa nije vredelo. Zato hoću da mi angažuješ privatne detektive. Želim da se svi podaci o njemu istraže kao nikad dosad. Taj kučkin sin je mora biti negde nešto zgrešio. Hoću da ga ucenim. I ako se radi o kazni za parkiranje od pre deset godina, hoću i za to da ga potkažem vlastima. Kreni smesta." On ćuteći klimnu, ali se nije udaljio što je značilo da već radi ono što sam mu kazao ali da i sam želi nešto da mi saopšti, samo ako mu dopustim. Iznad njega videlo se Harijetino lice, veće, u iščekivanju, kako odbrojava minut ćutanja koji sam joj odredio. Vratih se u sobu i rekoh: "U redu, Harijeta, hajde da vidimo. Prvo ono što je najprioritetnije, jednu po jednu stvar."
     "Da, Robine, ali..." Oklevala je obavljajući procenu na brzinu. "Ima dve takve stvari, Robine. Prva, Albert Ajnštajn želi s vama da porazgovara o hvatanju grupe Herter-Hol, očigledno od strane Hičija."
     "Uhvaćeni su! Zašto mi, do đavola..." i tu sam se zaustavio; jasno da nije mogla da mi to kaže, pošto nisam s njom uopšte bio u kontaktu gotovo celo posle podne. Ona nije sačekala da o tome porazmislim nego je nastavila:
     "Međutim, čini mi se da biste želeli da prvo saslušate izveštaj doktorke Liderman, Robine. Ona je sad na vezi i spremna je da sa vama razgovara."
     Prekidoh razmišljanje.
     "Daj je", rekao sam, ali sam znao da nešto mora biti nije u redu kad se Vilma Liderman javlja lično i to uživo. "U čemu je stvar?" pitao sam čim se pojavila na ekranu.
     Bila je obučena u večernju haljinu, s orhidejom na ramenu, prvi put je vidim tako posle našeg venčanja. "Nemojte da se uplašite Robine, ali kod Esi je nastupilo lagano pogoršanje. Ponovo smo je priključili na aparate."
     "Šta?"
     "Nije tako strašno kao što izgleda. Ona je budna i pribrana, nema bolove, stanje joj je stabilno. Ovako možemo da je održavamo koliko god hoćemo..."
     "Pređite sad na 'ali'!"
     "Ali ona odbacuje bubreg, a okolna tkiva se ne regenerišu. Biće joj potrebno mnogo novih transplantata. Nastupila je uremija pre otprilike dva sata pa je sad stavljena na neprekidnu dijalizu. A to nije najgora stvar. U nju smo ubacili toliko delova uzetih sa raznih strana da je u njenom autoimunološkom sistemu došlo do potpune zbrke. Moraćemo da tragamo za odgovarajućim tkivom, a i inače ćemo morati dugo da sprovodimo imunoterapiju."
     "Do vraga! Pa to je kao u srednjem veku!"
     Ona potvrdno klimnu. "Obično uspevamo da nađemo potpuno odgovarajuće tkivo, ali kod Esi to nije slučaj. Ovom prilikom nije. Pre svega ona ima retku krvnu grupu, znate. Ona je Ruskinja, a takve grupe su u ovom delu sveta retke, prema tome..."
     "Nabavite je iz Lenjingrada, za ime Božje!"
     "Pa to sam upravo htela da kažem, da sam proverila banke tkiva u celom svetu. Možemo da nabavimo nešto približno. Istinski približno. Ali u njenom sadašnjem stanju još postoji izvestan rizik."
     Zagledao sam se u nju pažljivo, pokušavajući da razaberem istinu iz njenog tona. "Mislite zato što mora ponovo da se radi, je li?" Ona lagano zavrte glavom. "Mislite zato što može... može da umre? Neću da vam verujem! Zašto onda, do đavola, postoji medicinski komplet?"
     "Robine... ona je od toga već umrla, znate. Morali smo da izvršimo reanimaciju. Postoji granica šoka koji ona može da preživi."
     "Onda k vragu s tom operacijom! Vi ste kazali da je njeno stanje stabilizovano!"
     Vilma je za trenutak pogledala u svoje šake sklopljene u krilu, pa u mene. "Ona je pacijent, Robine, a ne vi."
     "Šta to treba da znači?"
     "Tako je ona odlučila. Odlučila je da ne želi da doživotno bude privezana uz aparate. Sutra ćemo ponovo da pokušamo."
     Sedeo sam tamo buljeći u kompjuter još dugo pošto je Vilma Liderman iščezla sa ekrana a pojavio se lik moje strpljive sekretarice, koja je ćuteći čekala da dobije naređenje. "Uh, Harijeta", rekao sam napokon. "treba mi avionska karta za večeras, da idem kući."
     "Da, Robine", kazala je ona. "Ja sam već izvršila rezervaciju. Večeras nema nijedan direktan let, ali ima jedan sa presedanjem u Karakasu, pa se u Njujork stiže oko pet ujutru. Operacija je zakazana tek za osam."
     "Hvala." Ona je ćutala i čekala dalja naređenja. I Mortonovo glupo lice još je bilo na ekranu, sitno i sa prekornim izrazom, u donjem desnom uglu. Ništa nije govorio, ali se s vremena na vreme iskašljavao ili gutao pljuvačku kako bi mi dao do znanja da čeka. "Mortone", rekao sam, "zar ti nisam rekao da se gubiš?"
     "Ne mogu to da učinim, Robine. Ne mogu dok god imam jednu nerazrešenu dilemu. Izdao si naređenja u vezi sa Boverom..."
     "I jesam, do sto đavola. Ako ne mogu tako da ga se rešim naći ću nekog da ga ubije."
     "Ne treba da brineš", rekao je Morton hitro. "Stigla je poruka od njegovog advokata. On je odlučio da prihvati tvoju ponudu."
     Ja ga pogledah, razrogačenih očiju, držeći otvorena usta. "Ne razumem je ni ja, Robine, kao ni njegovi advokati", dodade on brzo. "Oni su vrlo uzrujani. Ali evo lične poruke za vas, ako ona može nešto da razjasni."
     "Kako glasi?"
     "Znak navoda: 'Možda na kraju krajeva on ipak razume.' Zatvoren navod."
     U ponešto zamršenom životu, koji je takođe naglo počeo da biva dug, proživeo sam mnogo zbrkanih dana, ali je ovaj bio nešto posebno. Napunio sam kadu vrelom vodom u kojoj sam se kiselio pola sata, pokušavajući da izbacim sve misli iz glave. Taj napor mi nije doneo smirenje.
     Do aviona za Karakas preostalo je tri sata. Nisam znao šta za to vreme da radim. Ne da nisam imao šta da radim, daleko od toga. Harijeta je neprestano pokušavala da privuče moju pažnju... jer Morton je želeo da utvrdi tekst ugovora sa Boverom, Albert da razgovara o biološkoj analizi izmeta Hičija koje je neko bio pokupio, svi su hteli sa mnom da razgovaraju, o svemu i svačemu. A ja nisam hteo ništa od svega toga. Zastao sam na jednom mestu u vremenskoj dilataciji, i gledao kako svet munjevito pored mene prolazi. Međutim, on nije munjevito prolazio, on je mileo. Nisam znao kako da postupim. Bilo je lepo što Bover smatra da ja tako dobro razumem. Pitao sam se šta li bi tražio da meni objasni šta ja to razumem.
     Nešto kasnije uspeo sam da sakupim dovoljno energije da dopustim Harijeti da me poveže sa nekoliko osoba kojima je trebalo da saopštim odluke koje sam uspeo da donesem; a još nešto kasnije, uz činijicu krekera sa mlekom, zabavljao sam se slušajući raport najnovijih vesti. Bio je ispunjen pričom o tome kako su Herter-Holovi uhvaćeni, o čemu je mnogo bolje pre mogao da me izvesti Albert nego PV spiker.
     I tada sam se setio da je Albert želeo da razgovara sa mnom, i za trenutak sam se osetio nešto bolje. To je davalo neki smer i smisao mom životu. Imao sam nekoga na koga mogu da se izvičem. "Glupane jedan", obrecnuh se na njega kad se pojavio preda mnom, "magnetne trake postoje već čitav vek. Kako to da ne umeš da ih pročitaš?"
     On mirno pogleda u mene ispod svojih čupavih sedih veđa. "Misliš na 'molitvene lepeze', zar ne, Robine? Razume se da smo pokušali, mnogo puta. Čak smo pretpostavljali da je tu reč o nekakvoj sinergiji, pa smo pokušali sa nekoliko magnetnih polja odjedanput, nepomičnih i oscilirajućih, pa sa različitom brzinom oscilacije. Čak smo probali i sa simultanom mikrotalasnom radijacijom, mada, kako se ispostavilo, pogrešene vrste..."
     Ja sam još bio ošamućen, ali ne toliko da ne bih shvatio šta se ovim implicira. "Hoćeš da kažeš da postoji i tačna vrsta?"
     "Dabome, Robine", smešio se. "Kad smo primili od Herter- Holovih instrumenata dobre grafičke podatke, mi smo ih prosto kopirali. Ista mikrotalasna radijacija koja vlada na Fabrici hrane, fluks od nekoliko mikrovati eliptički polarizovanog mikrotalasa od milion angstrema. Tada dobijamo signal."
     "To je sjajno, Alberte! A šta dobijate?"
     "Pa, ovaj", reče on pružajući se da uzme lulu, "zapravo ne mnogo, još ne. To je uskladišteno u holografskoj memoriji i vremenski je zavisno, pa tako dobijamo neku vrstu nepotpunog oblačića simbola. A, razume se, ne umemo da pročitamo te simbole. To je na Hiči-jeziku, znaš. Ali to je sad, tako reći običan šifrovan zapis. Potreban nam je samo Rozetski kamen."
     "Koliko će to da traje?"
     On sleže ramenima, raširi ruke i zažmiri očima.
     Razmišljao sam jedan trenutak. "Dobro, samo nastavi da pratiš tu stvar. I još nešto. Želim da sve te podatke pročitaš mome advokatskom programu, mikrotalasne frekvencije, šeme, sve. Trebalo bi da to nekako može da se patentira, i ja to želim."
     "Dabome, Robine. Ovaj, da li bi hteo da čuješ nešto u vezi sa mrtvacima?"
     "A šta je s mrtvacima?"
     "Pa eto", reče on "oni nisu svi ljudska bića. U tim memorijama uskladišteni su i neki prilično čudni mali mozgovi, Robine. Mislim da bi to mogli da budu oni koje nazivaš starcima."
     Osetih jezu u potiljku. "Hičiji?"
     "Ne, ne, Robine! Skoro su ljudska bića. Ali nisu. Ne vladaju dobro jezikom, naročito najstariji među njima, a kladim se da ne možeš čak ni da naslutiš koliki ćeš račun dobiti za utrošak kompjuterskog vremena na analize i mapiranje da bi u tome bilo šta razaznao."
     "Bože moj! Ala će Esi biti uzbuđena kad..."
     Tu prekinuh. Na trenutak sam bio zaboravio na Esi.
     "Pa", rekao sam, "to je... zanimljivo. Šta još ima da se kaže?"
     A, u stvari, nije me se ticalo. Bio sam potrošio poslednji naglo narasli nivo adrenalina, i nije mi više preostalo.
     Pustio sam ga da kaže do kraja ono što je imao, ali me to uglavnom nije ni okrznulo. Znalo se da su tri člana Herter- Holove grupe uhvaćena. Hičiji su ih odveli na neko mesto u obliku vretena gde unaokolo leže nekakve stare mašine. Kamere su i dalje slale snimke na kojima nije bilo ničega vrlo uzbudljivog. Mrtvaci su sasvim pomahnitali, trabunjali su nešto bez veze. Nije se znalo gde se nalazi Pol Hol; možda je još bio na slobodi. Možda je još u životu. Pošašavela radio-veza između mrtvaca i Fabrike hrane je funkcionisala... ali nije bilo jasno koliko će još potrajati... čak i ako ima nešto da nam saopšti. Što se tiče organskog sastava Hičija on je bio sasvim iznenađujući, utoliko što se manje razlikovao od humane biohemije nego što bi čovek pomislio. Pustio sam ga da ispriča sve do kraja što je hteo, ne terajući ga da nastavi, a onda sam ponovo počeo da gledam piezoviziju. Na programu su bila dva komičara koji su munjevitom brzinom razmenjivali strašno smešne replike. Na žalost, na portugalskom. Svejedno. Trebalo je utucati još jedan sat, pa sam nastavio da ih gledam. Ako ništa drugo, mogao sam da se divim lepim Kariokama sa voćnom salatom u kosi, sa kojih su komičari otkidali parče po parče oskudnih kostima dok su prolazili pored njih, kikoćući se.
     Harijetina signalna lampica je zasvetlela, jasno crvenom bojom.
     Pre nego što sam se odlučio da li da se odazovem njenom pozivu, slika na PV ekranu je nestala i jedan muški glas je saopštio nešto ozbiljno na protugalskom. Nisam razumeo ni jednu reč, ali sam razumeo sliku koja se gotovo istog časa pojavila.
     Bila je to Fabrika hrane, uzeta iz memorije, snimak koji su načinili Herter-Holovi prilikom dolaska. A u kratkoj rečenici koju je spiker izgovorio, dve reči su zvučale kao "Pejter Herter".
     Moglo je biti.
     Bilo je.
     Slika se nije menjala, ali se začuo glas, i to glas starog Hertera, ljutit i odlučan. "Ova poruka", čulo se, "treba da se emituje smesta u celoj mreži predajnika. Ovo je upozorenje. Kroz dva sata izazvaću napad groznice u trajanju od jednog minuta time što ću ući u kauč i projektovati potrebne ovaj, projekcije. Upozoravam vas da preduzmete sve mere predostrožnosti. Ako to ne učinite, odgovornost snosite vi, a ne ja." Zaustavio se za trenutak, a onda je nastavio. "Zapamtite, imate dva sata od trenutka kad ja počnem da odbrojavam. Ne više. Ubrzo ću vam se javiti ponovo da vam saopštim razlog svemu ovome, kao i na šta ja polažem pravo ako ne želite da se to još mnogo puta desi. Dva sata. Pozor... sad."
     I prestao je da govori.
     Ponovo se pojavio spiker, brbljao je nešto na portugalskom, sa preplašenim izrazom lica. Nije bilo važno što nisam mogao da razumem šta govori.
     Ja sam razumeo ono što je rekao Pejter Herter, i to vrlo dobro. Znači, popravio je kauč za sanjanje i namerava da ga upotrebi. Ne iz neznanja, kao Von. Ne da ga nabrzo isproba, kao ona devojčica, Žanina. On namerava da ga upotrebi kao oružje. Drži pištolj uperen u glavu čitave ljudske rase.
     Prvo što sam pomislio bilo je: nema više nagađanja sa Boverom. Korporacija Kapija će sad sigurno da preuzme stvar u svoje ruke, a ja to ne mogu da im zamerim.









10.
     Najstariji starac počeo je lagano da pokazuje znake života, pokrećući organe jedan po jedan.
     Prvo su na redu bili piezofonski spoljni receptori. Nazovimo ih "ušima". Oni su uvek bili "budni" u tom smislu što su zvuci neprekidno do njih dopirali. Njihovi sićušni komadići kristala stezali su se pri vibriranju vazduha i, kad bi se zvučna slika poklopila sa imenom kojim su najstarijeg starca zvala njegova deca, oni bi na jednom mestu ulazili unutra i aktivirali ono što je odgovaralo njegovom perifernom nervnom sistemu.
     U tom trenutku najstariji starac ne bi još bio budan, ali bi znao da ga neko upravo budi. Oživele bi njegove prave uši, one unutrašnje koje interpretiraju i analiziraju zvuke. Njegova kognitivna kola ispitivala bi signale. Najstariji starac bi tako čuo glasove svoje dece i razumeo šta mu govore. Ali samo ovlaš i nepažljivo, kao kad je sanjiv čovek svestan da oko njega zuji muva. Još ne bi "otvorio oči".
     U ovoj etapi bi već donosio neke odluke. Ako je bio uznemiren s razlogom, najstariji starac bi budio ostala svoja kola. Ako nije, ne bi. Čovek koji spava može dovoljno da se razbudi da bi pljesnuo neku muvu. Kad bi najstarijeg starca budili zbog beznačajnih razloga on je znao kako da "pljesne" svoju decu. Oni ga nisu olako budili. Ali ako bi on odlučio da nastavi da se budi, bilo da obavi neku radnju ili da kazni one koji mu prekidaju san, onda bi najstariji starac aktivirao svoje glavne spoljašnje optičke uređaje, a sa njima zajedno i svu silu sistema za obradu podataka kao i kratkoročnih memorijskih uređaja. Tada bi bio sasvim razbuđen, kao čovek koji gleda u plafon pošto je odremao.
     Unutrašnji časovnici najstarijeg starca govorili su mu da je njegov dremež bio prilično kratak. Kraći od deset godina. Ako za ovo buđenje ne postiji dobar razlog, neko će morati da bude ispljuskan.
     Sada je najstariji starac već bio sasvim svestan svoje okoline, potpuno. Njegov unutrašnji telemetrijski sistem primao je izveštaje o stanju svih njegovih udaljenih senzora, iz celokupne one mase od deset miliona tona u kojoj su živeli on i njegova deca. Stotinu ulaznih signala prošetalo je kroz njegovu kratkoročnu memoriju: reči kojima je bio probuđen; slika troje zarobljenika koje su njegova deca upravo dovela pred njega; kvar u uređajima za popravku u sekciji 4700; činjenica da među uskladištenim sektorima za obaveštavanje vlada neuobičajena živost; podaci o temperaturi; razni propisi; momenti potiska. Njegova dugoročna memorija, mada uspavana, mogla se po potrebi pretražiti.
     Najpametnije njegovo dete stajalo je ispred njega, dok su mu graške znoja curile kroz proređene dlake na obrazima i ustima. Najstariji starac je primetio da je ovo novi vođa, manji rastom i mlađi od onoga koga je zapamtio pre deset godina, ali ovaj je nosio ogrlicu od smotuljaka za čitanje koja simbolizuje taj položaj i sad je čekao da on presudi. Najstariji starac upravi svoja glavna spoljašnja sočiva u njegovom pravcu što je bio znak da može da govori. "Uhvatili smo uljeze i doveli ih ovamo", kazao je vođa, drhteći. "Da li smo dobro postupili?"
     Najstariji starac usmeri svoju pažnju na zarobljenike. Jedan od njih nije bio uljez, već štene za čije je rođenje on dao dozvolu pre petnaest godina, a koji je sad skoro odrastao. Međutim, druga dva zarobljenika, odnosno dve žene bile su mu nepoznate. To je bilo nešto o čemu je vredelo razmisliti. Kad su mu dovodili druge uljeze, on nije iskoristio priliku da stvori novi priplodni fond i posle je bilo prekasno za sve primerke koji su mu bili na raspolaganju. A zatim su prestali da dolaze.
     To je bila prilika koju je najstariji starac propustio, a ona je bila takva da je, sudeći po užasnom iskustvu iz prošlosti, nije smeo propustiti. Najstariji starac je bio svestan toga da tokom nekoliko hiljada godina sudovi koje je donosio nisu uvek bili ispravni, da nije više mogao da se pouzda u svoje mišljenje. Bio je sve sporiji. Bio je podložan pravljenju grešaka. Najstariji starac nije znao kakvu će kaznu on lično morati da plati za greške i to nije želeo da istražuje.
     Počeo je da donosi odluke. Posegao je u svoju dugoročnu memoriju da popravi ranije postupke i njihove rezultate, i ustanovio je da ima sasvim dovoljan broj alternativa. Aktivirao je sistem za kretanje i efektore za prihvatanje. Njegovo krupno metalno telo podiže se na svom postolju i krenu pored vođe prema odaji gde su se nalazili zarobljenici. Čuo je teško disanje svoje dece dok je prolazio kraj njih. Svi su bili preplašeni. Nekoliko mlađih, koji ga nisu dotle videli kako se kreće za razliku od odraslih, užasno su se uplašili. "Dobro ste postupili", izreče on svoj sud, na šta se ču veliki uzdah olakšanja.
     Najstariji starac nije mogao da uđe u odaju jer je bio preveliki, ali je opružio svoje dugačke pipke od mekog metala i dodirnuo zarobljenike. Njega nije zanimalo to što su oni vrištali i otimali se. Njega je u tom trenutku zanimalo samo u kakvom su fizičkom stanju. Bilo je vrlo zadovoljavajuće: dve osobe, uključujući i muškarca, bile su sasvim mlade, što znači da će moći da se koriste mnogo godina. Na način na koji on bude odlučio. Svi su izgleda bili u dobrom zdravstvenom stanju.
     Što se tiče opštenja sa njima, bilo je neprijatno što su njihovo urlanje i psovanje bili na jednom od onih neprijatnih jezika koje su koristili i njihovi prethodnici. Najstariji starac nije razumeo nijednu reč. To nije predstavljalo ozbiljan problem, jer je uvek mogao sa njima da porazgovara uz pomoć uskladištenih inteligencija njihovih prethodnika. Čak su i njegova sopstvena deca, tokom vekova, vršila promene u jeziku tako da on ni s njima ne bi mogao da razgovara da nije iz svake dvanaeste generacije jednog ili dvoje uskladištio da služe kao prevodioci... ništa drugo do prevodioci, jer izgleda da deca najstarijeg starca, na žalost, nisu mogla da se upotrebe ni za šta drugo. Znači, ti problemi mogli su biti rešeni. Što se tiče činjenica, one su bile povoljne. Činjenica: Primerci su u dobrom stanju. Činjinca: Izvesno je da su inteligentni, upotrebljavaju alatke, čak imaju tehnološka znanja. Činjenica: Njegovi su i može sa njima da radi što god nađe za shodno.
     "Hranite ih. Starajte se o njihovoj bezbednosti. Sačekajte dalja uputstva", zapovedao je on deci koja su se skupila oko njega. Zatim je okrenuo nadole svoje spoljašnje receptore da bi razmislio kako da zapravo upotrebi ove uljeze pri sprovođenju onih imperativa koji su bili glavna srž njegovog veoma dugog života.
     Kao inteligentno biće uskladišteno u memoriju mašine, najastariji starac je normalno mogao veoma dugo da živi... možda čak nekoliko hiljada godina... ali ne dovoljno dugo da bi ostvario svoje planove. On je produžio svoj vek time što ga je "razblažio". U stanju pripravnosti, on je jedva uopšte stario. Zato je veći deo vremena provodio nepokretan, ne trošeći energiju. Za to vreme nije spavao, nije čak ni sanjao. Prosto je trajao, dok su njegova deca živela svoj život i sprovodila njegovu volju, a astrofizički događaji tamo napolju polako se nizali jedan za drugim.
     S vremena na vreme, budio se pod pritiskom svojih unutarnjih časovnika, kako bi obavio proveravanja, ispravke, revizije. U drugim prilikama budila bi ga njegova deca. Bilo im je naloženo da to čine kad se ukaže potreba, a vrlo često (mada samo i isključivo po njegovim merilima često) takva potreba se ukazivala.
     Nekada je najstariji starac bio stvorenje od krvi i mesa, životinja baš kao i njegova sadašnja deca ili oni zarobljenici koje su mu doveli. To je trajalo zaista veoma kratko, kraće nego kad se malko odrema, to vreme od trenutka kad je bio istisnut iz majčinih oznojenih zgrčenih slabina pa do užasnog trenutka na kraju, kad je bespomoćno ležao dok su čudne igle zabodene u njegove vene izazivale pospanost a uzvitlani noževi spremno čekali da mu probuše lobanju. Mogao je tih trenutaka vrlo jasno da se priseti kad god je to hteo. Mogao je on svega da se seti, iz onog kratkog ili ovog dugog života, dugog pseudoživota koji je usledio zatim, pod uslovom da može da se seti gde treba ta sećanja da traži u svojim uskladištenim memorijama. Ali nije uvek mogao da se priseti. Suviše je toga bilo uskladišteno.
     Najstariji starac nije imao tačnu predstavu o tome sa koliko je memorija raspolagao, ili koliko je vremena prošlo, u ovom ili onom životu. Čak ni gde se stvari nalaze. Ovo mesto na kome prebivaju on i njegova deca bilo je "Ovde". Ono izvesno drugo mesto, koje je u njegovim mislima zauzimalo vrlo značajan položaj, bilo je "Tamo". Sve ostalo u kosmosu bilo je prosto "Negde drugde", a on se nije trudio da određuje tačan položaj tačaka i njihove uzajamne odnose. Odakle su došli ovi uljezi? Odnekuda. Nije bilo važno odakle su tačno došli. Gde se nalazio izvor hrane koji je posećivao ovaj dečak? Opet negde drugde. Odakle je stigao njegov narod, nekada davno pre nego što je on bio rođen? Nije bilo važno. Središnje Ovde postojalo je već dugo, dugo vremena... duže nego što čovek može da shvati, pa čak i sam najstariji starac. Ovde plovi kroz svemirski prostor otkako je sagrađen i opremljen i lansiran; Ovde je svedok mnogih rađanja i umiranja... gotovo pet miliona slučajeva... mada na njemu nikada nije bilo više od nekoliko stotina živih stvorenja odjednom, a retko više od nekoliko desetina. Ovde je svedok stalnih laganih promena tokom čitavog tog vremena. Novorođenčad su bivala sve veća, mekša, deblja, i bespomoćnija što je vreme proticalo. Odrasli su bivali sve viši, sporiji, manje dlakavi. Ovde je često bio svedok naglih promena, isto tako. U takvim trenucima, deca su dobro postupala ako su budila najstarijeg starca.
     Ponekad su promene bile političke, jer je Ovde proživelo hiljadu različitih društvenih sistema, jedan za drugim. Bilo je perioda kada bi tokom jedne ili dve generacije, čak i po nekoliko vekova, postojeća kultura bila čulna i hedonistička, ili puritanski kruta; kada bi neki pojedinac postao despot ili božanstvo, ili kad se niko ne bi uzdigao iznad ostalih. Nikada nije postojala demokratska republika nalik na one koje su isprobane na Zemlji... Ovde nije bio dovoljno veliki za predstavničku vladu... a samo jedanput postojalo je društvo raslojeno na rasnoj osnovi. (Prestalo je da postoji kad su se oni sa krznom sivosmeđe boje iz nižih klasa digli protiv onih sa krznom čokoladne boje iz viših klasa i zauvek ih zbrisali.) Bilo je Ovde i mnogo raznih ideologija, i čitava zbirka raznih moralnih nazora, ali samo jedna religija... bar tokom poslednjih mnogobrojnih milenijuma. Bilo je mesta samo za jednu, pošto je njen živi bog spavao večito okružen svojom decom, i budio se da bi ih raspalio, odnosno pohvalio, već kako je smatrao za shodno.
     Već čitav niz eona na Ovde nije uopšte bilo pravih ljudi, već samo gomila zbunjenih polusvesnih stvorova suočenih sa izazovima koji su bili izmišljeni da bi ih načinili pametnim. Proces je davao rezultate. Samo sporo. Bilo je potrebno da prođe sto hiljada godina pa da prvi od njih uopšte shvati šta je to pisanje, gotovo još pola miliona pre nego što je ustanovljeno da je jedan među njima dovoljno pametan da bi mu se mogao poveriti neki pravi posao. Ta čast pripala je lično najstarijem starcu. Što nije bilo povoljno. Odonda je niko drugi nije zaslužio.
     A i to je, isto tako, bio neuspeh, što je najstariji starac znao. Negde je bio podbacio. Gde je to napravio grešku?
     On je nema sumnje dao sve od sebe; On je uvek, naročito tokom prvih nekoliko vekova svoga života posle smrti, u telu mašine, bio marljiv i brižljivo je nadgledao svaki korak svoje dece. Kad su pravili greške, kažnjavao je. Kad su dobro postupali, hvalio ih je. Uvek je vodio brigu o tome šta im je potrebno.
     Ali možda je baš to ono u čemu je grešio. Jednom prilikom, vrlo, vrlo davno, probudio se sa strašnim "bolovima" u metalnom oklopu u kome prebiva. Nije to bio telesni bol, već su njegovi senzori slali izveštaj o fizičkom oštećenju; što je bilo isto toliko alarmantno. Njegova deca su se sakupila oko njega u užasnom strahu, i svi su vikali uglas dok su mu pokazivali leš jedne mlade žene, sav izubijan. "Ona je bila luda!" vikali su, drhteći od straha. "Pokušala je da te uništi!"
     Brzom proverom sistema najstariji starac je ustanovio da je posredi beznačajno oštećenje. Upotrebljen je bio neki eksploziv, što ga je, u stvari, koštalo nekoliko efektora i nekoliko uništenih kontrolnih kola, ali sve se to moglo popraviti. Hteo je da sazna zašto je ona to učinila. Jedva su uspeli da mu to polako ispričaju, pošto su bili strašno prepadnuti, ali su mu ispričali: "Ona je želela da te mi uništimo. Rekla je da nam ti nanosiš štetu, i da bez tebe ne umemo da napredujemo. Molimo te da nam oprostiš! Mi znamo da smo pogrešno postupili što je nismo ranije ubili!"
     "Pogrešno ste postupili", rekao je najstariji starac pravično, "ali nije stvar u tome. Ako se bilo koje lice ponovo pojavi među vama, morate me smesta probuditi. Možete ga zatvoriti ako je potrebno. Ali ne sme biti ubijeno".
     A zatim... da li je to bilo nekoliko vekova kasnije? Izgledalo je kao dok trepneš okom. Jednom prilikom ga nisu na vreme probudili. Čitavih dvanaest generacija nisu poštovali zakone, nisu se razmnožavali prema planu, tako da je ukupan broj njegove žive dece opao na samo četiri stanovnika pre nego što su se usudili da ga probude, znajući da će time izazvati njegovu srdžbu. E pa, dobro su je osetili. Ovo je gotovo predstavljalo okončanje svih planova, jer je samo jedno od četvoro dece bilo ženskog pola, a i ona gotovo na kraju reprodukcionog doba. Tada je upotrebio dvanaest godina svog života, budeći se nabusito svakih nekoliko meseci, i upućivao ih, podučavao... brinuo. Uz pomoć znanja iz biologije, uskladištenog negde duboko u njegovim najstarijim memorijskim sistemima, uspeo je da dve bebe koje je žena nekako zanela takođe budu ženskog pola. Pomoću uskladištene sperme preplašenih mužjaka, uspeo je da genski pol bude što je moguće raznovrsniji. Ali samo približno. Neke stvari su zauvek bile izgubljene. Nijedan tobožnji ubica nikada se više nije ustremio na njega. Kad bi se pojavio bar jedan! Niko ni nalik nije se nikada više pojavio.
     Najstariji starac je shvatio da zaista nema nade da dobije takvog potomka od svoje dece. Da je to moglo da se dogodi, dogodilo bi se. Vremena je bilo. Deset hiljada generacija njegove dece otada se rodilo i umrlo, u periodu od četiri miliona godina.
     Kad se najstariji starac ponovo pokrenuo, sva su njegova deca takođe poskočila. Znali su da će nešto preduzeti. Nisu znali šta.
     "Mehanizme za obavljanje popravki u hodnicima 4700 treba zameniti", kazao je. "Neka se za to postaraju tri mehaničara." Začuo se prigušeni uzdah olakšanja iz usta sedamdeset i nekoliko odraslih osoba... kazne je uvek izricao na samom početku, što znači ako ne izriče kazne na samom početku, onda kažnjavanja neće biti. Ovog puta. Tri mehaničara na koja je pokazao nisu osećala isto takvo olakšanje, jer je to za njih značilo nekoliko dana vrlo napornog rada dok nove mašine odguraju do zelenih hodnika a prenesu stare na popravku; međutim, ovako su imali opravdanje da ne budu u blizini zastrašujućeg najstarijeg starca. Smesta su ga prihvatili.
     "Muškog uljeza ćete zatvoriti zajedno sa starijom ženom", rekao je. "Ako će da stvaraju porod najbolje će biti da to odmah počnu, i bolje je da se počne sa starijom ženom. Ima li među vama onih koji imaju iskustva sa raporterom?" Troje dece koja su se opirala, izguraše napred. "Jedan od vas će da upućuje mlađu ženu", izjavio je. "Ima li onih koji imaju iskustva sa pripremanjem uljeza za uskladištenje?"
     "Ja sam pripremao dva poslednja", reče vođa. "Ima osoba koje su mi pomagale, a još su u životu."
     "Postaraj se da se potrebna znanja prenose dalje", naredi najstariji starac. "Ako jedan od vas umre, njega će pripremiti oni ostali, a novi se moraju obučiti." To je bilo umesno. Ako bi se ta znanja izgubila... a životi ovih stvorova bili su tako kratki da su se mnoga znanja zaista izgubila dok je on bio u stanju mirovanja... bilo bi potrebno da odredi neke od njih da na ostalima vežbaju hirurške zahvate na mozgu, kako bi bili spremni u slučaju da odluči da i ovi uljezi, takođe, treba da budu uskladišteni. Nastavljajući da nabraja prioritetne poslove, izdao je nekoliko dodatnih uputstava. Osušene i pri vrhu istanjene biljke treba zameniti. Sve dozvoljene zone koje se nalaze Ovde treba posećivati najmanje jedanput mesečno. I, pošto broj novorođenčadi i dece iznosi samo jedanaest, najmanje petoro dece godišnje treba da se rađa u toku sledećih deset godina.
     Najstariji starac zatim, napola isključi svoje spoljašnje receptore, zauze mesto usred komunikacijskih terminala i priključi se na svoje sisteme dugoročne memorije. Njegova deca se užurbaše po celoj centralnoj vretenastoj prostoriji da izvrše njegove zapovesti dok im je vođa određivao pojedinačne zadatke. Pola tuceta njih ode da povadi grmove bobičastog voća i grožđa i zameni oštećene biljke, drugi odoše da se postaraju za zarobljenike i da obave razne kućne poslove, nekoliko mladih parova behu poslati u svoje odaje da se plode. Ukoliko su imali neke druge planove, morali su ih sada odložiti. Prilikom ovog buđenja najstariji starac nije bio nezadovoljan svojom decom, a da li su oni bili nezadovoljni njime to mu nije padalo ni na pamet da se zapita.
     On je bio obuzet drugim stvarima.
     Stavljajući svoje spoljašnje receptore u stanje pripravnosti, da primaju samo minimum informacija kao kad je on u režimu spavanja, najstariji starac nije otišao na počinak. Ubacio je ove nove činioce u svoju referentnu memoriju. Pojavila se promena. Promena znači opasnost. Promena takođe znači novu šansu, ako joj se pravilno pristupi. Promena se može iskoristiti da se ubrzaju njegovi ciljevi, a ne može joj se dozvoliti da ih ometa. Pozabavio se onim što je bilo od neposredne i taktičke važnosti. Usmerio je pažnju na ono što je bilo strateški važno i predstavljalo krajnji cilj.
     Zadubio se u svoju dugoročnu memoriju. Neki podaci odnosili su se na događaje veoma udaljene u prostoru i vremenu, koji su bili zastrašujući čak i za najstarijeg starca. (Kako se samo usudio na takvu drskost!) Neki su bili sasvim skorašnji, i uopšte nisu delovali zastrašujuće, kao na primer ona inteligentna bića- uljezi koje je dečak nazivao "mrtvacima". U njima nije bilo ničega što zastrašuje. Ali, o, kako su mogli da vam idu na živce!
     Kad su uljezi prvi put greškom dospeli Ovde, slomljeni brodolomnici sa svojim sićušnim brodovima, najstariji starac bio je za trenutak prestravljen. Nije mogao da nađe objašnjenje za njih. Ko su oni? Da li su to oni gospodari kojima on pokušava da služi, koji su došli da ga ukore zbog njegove uobraženosti?
     Ubrzo je shvatio da nisu. Onda, da nisu neki drugi soj slugu onih gospodara, od kojih bi on mogao da nauči nove načine služenja? Nisu ni to. Bili su skitnice. Stigli su na Ovde slučajno, u starim napuštenim svemirskim brodovima koje zapravo nisu ni znali kako da koriste. Kada su se uređaji za određivanje kursa na njihovim brodovima neutralizovali, kao što treba da se desi kad dospeju Ovde, oni su bili užasnuti.
     Nisu bili, kako se ispostavilo, čak ni posebno zanimljivi. On je na njih potrošio mnogo dana svog života kad su se pojavili prvo jedan, zatim još jedan usamljeni pustolov, zatim grupa od njih troje. Ukupno ih je prispelo gotovo dvadesetoro, u devet brodova, ne računajući ono dete koje se tu rodilo, a nijedan nije zavredeo da se onoliko zabrine. Naredio je svojoj deci da prvih nekoliko odmah ubiju, kako bi njihovu inteligenciju uskladištio u mašine i tako im dao oblik koji je za njega bio najpogodniji. Što se tiče ostalih, naredio je da ih poštede, čak da im dozvole da slobodno lutaju unaokolo, kad se učinilo da bi mogli biti zanimljiviji ako vode samostalan život u nekorišćenim zonama Ovde. Dao im je sve što je zapazio da im je potrebno. Nekima od njih podario je čak i besmrtnost, na isti način na koji je i sam bio učinjen besmrtnim... onako kako je besmrtnim učinjeno manje od jedan na sto hiljada njegove dece. Samo je traćio energiju. Živi i svojeglavi, ili uskladišteni za večnost, doneli su više nevolje nego koristi. Preneli su bolesti na njegovu decu, od kojih su neka i umrla. Zarazili su se bolestima od dece, pa su tako i neki uljezi pomrli. A nisu mogli ni dobro da se uskladište. Voljno programirani da bi bili uneti u njegove dugoročne memorije, tehničkim postupcima mašinski obavljenim isto onako kao nad njim pre više hiljada stoleća i onako kako je oduvek učio svoju decu, oni ipak nisu dobro funkcionisali. Osećaj za vreme bio im je manjkav. U odgovorima na postavljena pitanja pravili su greške. U njihovim memorijama nedostajali su mnogi delovi. Neke od njih uopšte nisu mogle da se čitaju. Krivica nije bila do tehničkih postupaka; oni su, prvo i pre svega, sami po sebi manjkavi.
     Kad je najstariji starac učinjen besmrtnim posle svoje telesne smrti, on se probudio tačno onakav kakav je bio. Sva znanje i sve veštine koje je posedovao bili su prekopirani u kompjuterskom skladištu. Isti je slučaj bio i sa njegovom decom, kad bi u neodređenim vremenskim razmacima rešio da ponekog od njih uskladišti. Isti čak i sa njegovim telesnim precima, što je bilo toliko davno da je čak i njegova neobično velika starost bila mala u poređenju s tim. Isti i sa ostalim uskladištenim memorijama koje čak nije ni voleo da pretražuje.
     Ali ne isti s uljezima. Sa njihovim hemizmom nešto nije bilo u redu. Nesavršeno su se registrovali a informacije davali nasumce, i ponekad se nosio mišlju da ih sve izbriše. Smestio je male loptaste memorijske uređaje sa njihovim sistemima za očitavanje u jednu udaljenu zonu Ovde, a njegova deca im nikada nisu prilazila. Odlučio je na kraju da ih ipak sačuva samo iz štedljivosti. Možda će doći vreme kad će mu zatrebati.
     Možda je to vreme sada došlo.
     Nerado, sa osećanjem gadljivosti, kao kad bi čovek pružio ruku da dohvati drugi kamen koji je upao u slivnik, najstariji starac je deblokirao linije koje su ga spajale sa uskladištenim mozgovima uljeza.
     I ustuknuo.
     Troje dece, koja su žurno sa Žaninom obilazila krivinu vretenaste prostorije vodeći je sa mesta gde je bila zatvorena ka raporteru, ugledaše kako efektori najstarijeg starca podrhtavaju a spoljašnja sočiva svetle. Oni se sapletoše i stadoše, čekajući uplašeno da vide šta će dalje da se desi.
     Dalje se ništa nije desilo. Efektori se smiriše. Sočiva pređoše u stanje pripravnosti. Koji trenutak kasnije, deca se pribraše i odvukoše Žaninu do metalnog kauča.
     Međutim unutra, u metalnom oklopu, najstariji starac je doživeo najveći šok u svom budnom stanju. Neko je dirao njegove uskladištene memorije! Ne samo da su bile poludele. Uvek su bile lude; još gore od toga, na neki način sad su više bile pri čistom razumu, ili bar lucidnije, kao da je nešto pokušalo da ih reprogramira. U njima je bilo ulaznih podataka koje im on nikada nije dao. Imale su memorije koje on sa njima nije delio. Ovo nisu podaci iz njihovih prošlih života. Ovo su novi podaci. Govorili su o sistematizovanom znanju takvog obima da se njegovo sopstveno činilo sićušnim. O kosmičkim brodovima i kompjuterima. O živim inteligentnim bićima kojih ima na desetine milijardi. O inteligentnim mašinama koje su bile spore i čak gotovo glupe, po njegovim merilima, a koje su, međutim, posedovale neverovatne količine informacija. Nije čudo što je reagovao fizičkim pokretom kao što bi čovek, naglo otrgnut iz sanjarenja, skočio i zadrhtao.
     Njegovi uskladišteni uljezi su na neki način uspostavili kontakt sa civilizacijom iz koje potiču.
     Za najstarijeg starca bilo je lako da ustanovi kako je ovaj kontakt uspostavljen. Sa Ovde do postrojenja za proizvodnju hrane pomoću komunikacione linije koja se odavno ne koristi. Podaci se interpretiraju i obrađuju na postrojenju za proizvodnju hrane pomoću jedne smešno primitivne mašine. Emituju se preko dugačkih svetlosnih dana do planeta koje kruže oko najbližeg sunca, pomoću mlečnih elektromagnetnih impulsa preko FTL radio-veze. Beda jedna! Dok se ne shvati koliko je mnogo informacija emitovano u oba pravca. Najstariji starac ličio je na stručnjaka za hidrauliku koji stoji u podnožju hidroelektrične brane, i posmatra kako tanak mlaz vode šiklja više stotina metara uvis iz jedne gotovo nevidljive rupice. Mlaz vode je neznatan. Ali to što se tako mnogo vode izlilo kroz tako malen otvor, odavalo je da iza brane postoji pritisak nekog ogromnog tela.
     A ovde je curilo u oba pravca.
     Najstariji starac je priznao da je bio nebrižljiv. Prilikom ispitivanja uskladištenih uljeza, da bi utvrdio šta znaju, dopustio im je da doznaju mnogo. O njemu samom. O Ovde. O tehnologiji koja njime upravlja.
     O njegovom posvećenju određeneom zadatku, i o gospodarima kojima je njegov život stavljen u službu.
     Ipak, rupica je bila malena, a prenosi su bili zbrkani usled nesavršenosti uskladištenih inteligentnih bića. Nije postojao ni jedan deo tih memorija koje najstariji starac nije mogao da ispita. Otvorio ih je i pretražio svaki delić. Nije sa njima "razgovarao". Pustio je da se njihovi mozgovi uliju u njegov. Mrtvaci nisu mogli da se odupru, baš kao što preparirana žaba na stolu za seciranje ne može da se odupre skalpelu onoga koji je raseca.
     Kad je završio, povukao se da bi razmislio.
     Da li su njegovi planovi u opasnosti?
     Aktivirao je svoje unutrašnje skenere i u njegovoj 'glavi' pojavio se trodimenzionalni hologram Galaksije. Koji nije stvarno postojao. Nije bilo položaja iz koga bi bilo koja osoba mogla da ga vidi. Ni on sam nije ga "video", prosto je znao da je tu. Bio je to kao neki trompe-l'oeli, verno naslikan predmet da izgleda kao da je pravi. Optička varka, sem što nije bila optička. Na njemu, se, u velikoj daljini, pojavio jedan predmet, okružen vencem svetlosti. Prošlo je mnogo vekova otkako je najstariji starac dopustio sebi da posmatra taj predmet. Sad je došlo vreme da ga ponovo osmotri.
     Najstariji starac posegnu za davno neuznemiravanim memorijama i aktivira ih.
     Nije bilo lako to preživljavati. Bilo je gotovo ravno onome što ljudsko biće preživljava na kauču psihoanalitičara, jer je ovaj otkrivao misli, sećanja, krivice, brige, i nesigurnosti koje je njegov "svesni" um, tj. kola za donošenje zaključaka i rešavanje problema... već odavno odlučio da ostavi na stranu. Ta sećanja nisu iščezla. Još su čuvala ono čega se "stideo" i "bojao". Da li postupa kao što treba? Da li se on to usudio da radi po sopstvenom nahođenju? Stara zapletena umovanja prolazila su mu velikom brzinom kroz glavu kao što su činila i pre dve stotine hiljada godina, a nisu bila ništa bliže razrešenju. Za najstarijeg starca bilo je nemoguće da pobegne u histeriju ili depresiju. Njegova integrisana kola to nisu dopuštala.
     Međutim, bilo je mogućno da se prestravi.
     Posle duže vremena, završio je svoju introspekciju. Još je osećao strah. Ali se opredelio. Moraće da dejstvuje.
     Daca se u strahu rasturiše kad se najstariji starac opet probudio.
     Njegovi prednji efektori su podrhtavali, ispravili se i pokazali na malo žensko stvorenje, uhvaćeno ispred jednog od obližnjih hodnika. I svako drugo bilo bi podjednako dobro. "Pođi sa mnom", naredio je.
     Žena je jecala, ali je pošla. Njen partner pratio je ukorak dok su žurno išli ka hodniku osvetljenom zlatnom svetlošću. Međutim, njemu nije bilo rečeno da pođe, pa se tako zaustavio, tužno, gledajući za njima. Deset minuta pre toga oni su se parili, poslušno, i sa uživanjem. Sada više nije bio siguran da li će je uopšte ponovo videti.
     Hod starijeg starca nije bio mnogo brži od brze šetnje, pa ipak je uplakana žena kaskala i dahtala da održi sa njim korak. On je klizio, pored mašina, za koje čak ni u njegovim memorijama nije bilo zabeleženo kada su upotrebljavane... mašine za ravnanje zidova, lenderi veliki kao kuće, čudna mala naprava sa šestokrakim propelerom nalik na helikopter, koja je nekada, mada ni sećanje najstarijeg starca nije dopiralo toliko daleko u prošlost, korišćena da Hiči-nebo naseli Hiči-anđelima. Zlatna povesma promeniše boju i postadoše blistavo srebrna, a srebrna boja pređe u najčistiju belu. Hodnik u koji ni jedno od njegove dece nije nikada stupilo samo je čekao na njih, a teška vrata se širom rastvoriše kad im se najstariji starac približio. Kad su stigli do mesta gde žena nikada nije bila, za koje nije znala ni da postoji, na kome povesma na zidovima blistahu u desetak raznih boja a čudnovate šare svetlucahu na pločama postavljenim svuda unaokolo po velikoj, tmastoj odaji, ona je bila bez daha. Ali nije bilo odmora. "Idi tamo", naredio je najstariji starac. "Podešavaj one točkove. Gledaj u moje. Radi isto što i ja." Na dva suprotna kraja odaje međusobno suviše udaljena da bi jedno lice moglo da ih opslužuje, nalazili su se kontrolni uređaji. Pored svakog od njih na podu se nalazila nekakva ćoškasta klupa, koja je mladoj ženi bila vrlo neudobna za sedenje. Ispred obe klupe, nekakva gomila nazubljenih točkića, po deset u jednom redu, i među njima svetiljke u duginim bojama koje su svetlucale slabašno. Najstariji starac nije obraćao pažnju na klupu već efektorom dodirnu najbliži točak, pokrećući ga polagano. Svetiljke zatreptaše i zatalasaše se. Zelena boja postade svetlija i pređe u žutu, pa u bledo narandžastu sa tri reda linija oker boje u sredini. "Podesi prema mojoj šari!" Mlada žena je pokušala da posluša naređenje. Točak se užasno teško pokretao, kao da već užasno dugo nije bio pokretan. (I nije.) Boje su se stapale i kovitlale, i njoj je bilo potrebno beskonačno mnogo vremena da podesi šaru prema onoj na kontrolnom uređaju pred kojim se nalazio najstariji starac. On je nije požurivao niti grdio. Samo je čekao. Znao je da ona čini sve što može. Kad je svih deset točkova pokazivalo šaru koju je on odabrao, suza više nije bilo, a znoj joj je štipao oči i kapao joj kroz retku bradu.
     Boje se nisu u potpunosti slagale. Između udvojenih redundantnih kontrolnih uređaja u metalnim boksovima, na ekranima poređanim u krug, na kojima je trebalo da se pojave koordinate određenog kursa, nije se videlo ništa. Što nije bilo iznenađujuće. Iznenađujuće je moglo da bude to što su, posle osam stotina hiljada godina, kontrolni uređaji uopšte funkcionisali.
     A jesu funkcionisali.
     Najstariji starac dotaknu nešto ispod svog sopstvenog uređaja za regulaciju i ubrzo zatim, na čudesan način, svetiljke potpuno oživeše. Jačina svetlosti se smanjivala i pojačavala naizmenično i sada, pošto su automatski uređaji za fino podešavanje preuzeli kontrolu, dve šare se potpuno izjednačiše. Oživeše i ekrani poređani u krug, prikazujući sliku sastavljenu od svetlucavih tačaka i linija. Mlada žena je sa strahom zurila u ekrane. Nije znala da je ono što vidi zvezdano prostranstvo. Ona nikada nije videla, niti je čula za zvezdu.
     Ali je osetila ono što se zatim dogodilo.
     Kao i svi ostali Ovde. Uljezi u svojim odajama u kojima su bili zatvoreni, blizu stotinu dece rasute po ovom objektu, mlada ženska osoba kao i sam najstariji starac, svi su osetili, osetili su iznenadnu mučninu usled prestanka večne sile teže zamenjene trzajima pseudo-uređaja koji su jasno označili prelazak u bestežinsko stanje.
     Posle više od tri-četvrt miliona godina laganog obrtanja oko Zemljinog vrlo udaljenog sunca, artefakt se otrgao i silovito suknuo novom putanjom.









11.
     Tačno u pet i petnaest ujutru pojavila se blago zelenkasta užarena boja na monitoru pored kreveta S. Ja. Lavorovne-Brodhed. Nije bila dovoljno jaka da poremeti nečiji dubok san, ali ona je i inače bila napola budna. "U redu", doviknula je, "Ja sam već budna, ne moraš da nastavljaš ovaj program. Ali sačekaj jedan trenutak."
     "Da, gospoža", oglasila se njena sekretarica, ali zelena zažarena boja ostala je na ekranu. Ukoliko S. Ja. ne bi pokazivala dalje znake budnog stanja, sekretarica bi tiho zazvonila kroz jedan minut, bez obzira na ono što joj je bilo rečeno da uradi; tako joj je ona naredila da postupi kada je pisala taj program.
     U ovom slučaju to nije bilo potrebno. Esi se probudila potpuno bistre glave. Ovog jutra ide ponovo na operaciju, a Robin neće biti ovde. Pošto je stari Pejter Herter izdao upozorenje pre nego što je atakirao na ljudske duše, bilo je dovoljno vremena da se pripreme. Štete gotovo nije ni bilo. Ne prave štete; ali samo zahvaljujući tome što je usledila histerična užurbanost oko odlaganja i preuređivanja planova, u toku čega je Robinov let sa presedanjem postao beznadežno pobrkan.
     Bilo joj je žao. Šta više, čak je osećala strah. Ali bar je pokušao, tešila je Esi samu sebe. Prijatno je bilo saznanje da je pokušao.
     "Da li smem da jedem?" upitala je.
     "Ne, gospoža Brodhed. Uopšte ništa, čak ni čašu vode", odgovorila je smesta njena sekretarica.
     "Želite li da saslušate poruke?"
     "Pa, možda. Kakve poruke?" Ako su iole zanimljive, saslušaće ih, odlučila je,; uradiće bilo šta što će joj odvratiti misli od operacije, i od ponižavajućih katetera i cevi koje je drže prikovanu za ovaj krevet.
     "Ima od vašeg supruga samo usmena poruka, gospoža, ali ako želite verujem da bih mogla da dobijem i direktnu vezu s njim. Imam adresu, ako je još tamo."
     "Da, probaj." Da bi isprobala svoje snage, Esi je ustala i sela na ivicu kreveta dok je čekala da je spoje s Robinom, odnosno, što je bilo verovatnije, da njenog muža pronađu u holu nekog usputnog aerodroma i pozovu na telefon. Ustala je iz kreveta pazeći da se ono tuce cevi ne zamrsi. Izuzev što je bila slaba, nije se osećala tako loše. Uplašena. Žedna. Čak nesigurna na nogama. Ali bolove nije osećala. Možda bi sve ovo izgledalo ozbiljnije kad bi više bolelo, i možda bi to bilo dobro. Ovi meseci ponižavajućeg mučenja samo su je razdraživali; baš kao Ana Karenjina, i Esi je žudela za patnjom. Kako je danas sve na svetu postalo trivijalizovano! Njen život je visio o koncu, a ona oseća samo sopstvenu telesnu nelagodnost.
     "Gospoža Brodhed?"
     "Da?"
     Na ekranu se pojavila sekretarica i saopštila izvinjavajući se: "Vašeg supruga ne možemo da kontaktiramo u ovom trenutku. On je upravo poleteo na liniji Meksiko Siti-Dalas; sve telekomunikacione veze se trenutno koriste za navigacione svrhe."
     "Meksiko Siti? Dalas?" Jadni čovek! On bi obišao zemljinu kuglu da stigne do nje! Onda mi bar daj da čujem tu snimljenu poruku", naredila je.
     "Da, gospoža." Lice i zelenkasta svetlost iščezoše, a iz elektronskih kola progovori glas njenog muža:
     "Dušo, imam malo teškoća sa avionskim vezama. Imao sam čarter let do Meride, i trebalo je da uhvatim vezu za Majami, ali nisam stigao na vreme. Sad se nadam da ću uhvatiti avion za Dalas pa ću... uostalom na putu sam." Pauza. Po glasu se osećalo da je zle volje, što nije bilo nikakvo čudo, i Esi je mogla gotovo da vidi kako se muči ne bi li našao nešto veselo da joj kaže. Ali on je samo naklapao. Nešto kao velika novost u vezi sa molitvenim lepezama. Nešto o Hičijima koji nisu bili Hičiji, pa onda... pa onda prosto brbljanje. Jadni stvor! Pokušava da bude veseo nje radi. Osluškivala je zvuk njegovog srca, više nego njegovih reči, sve dok nije ponovo zastao, a zatim rekao: "O, do đavola, Esi. Voleo bih da sam tamo. I biću. Što mogu brže. Dotle... Čuvaj se. Ako budeš imala malo slobodnog vremena pre nego, uh, pre nego što Vilma krene, ja sam rekao Albertu da za tebe presnimi sve što je najbitnije. On je dobar stari program..." Duga pauza. "Volim te", rekao je, i to je bilo sve.
     S. Ja. leže ponovo u krevet iz koga se čulo blago zujanje, pitajući se šta da uradi sa ovim sledećim (i možda poslednjim?) satom u svom životu. Osećala je da joj njen muž veoma mnogo nedostaje, naročito ako se ima u vidu činjenica da ga ona u izvesnom smislu smatra dosta luckastim čovekom. "Dobar stari program!" Kako je glupo bilo od njega što antropomorfizuje kompjuterske programe! Njegov program "Albert Ajnštajn", bio je, nije mogla da nađe drugu reč, sladak. I njegova je ideja bila da jedinica za bio-testiranje ima oblik kućnog mezimca. Čak mu je nadenuo i ime! "Bekrija!" To je kao kad bi se nadenulo ime usisivaču ili lovačkoj pušci. Glupost. Osim ako to ne čini neko ko nam je drag... u kom slučaju je tako nešto baš simpatično.
     Ali mašine su mašine. U Institutu u Akademogorsku, na postdiplomskim studijama, S. Ja. Lavorovna je vrlo temeljno naučila da inteligentna mašina nije "ličnost". Njih konstruišemo mi sami, počev od mašina koje brojeve sabiraju do onih koje brojeve proždiru. Nakljukate ih podacima. Projektujete ih tako da u svom skladištu imaju podobne odgovore na različita pitanja i snabdejte ih uputstvima za hijerarhijski redosled podobnosti; i to je sve. Tu i tamo, razume se, iznenadi vas ono što dobijete od programa koji ste sami napisali. I te kako se iznenadite; takva je priroda toga posla. Ali se nigde ne podrazumeva postojanje slobodne volje kod same mašine, niti lični identitet.
     Uprkos tome, bilo je prilično dirljivo gledati ga kako priča viceve sa svojim programima. Dirljiv je to bio čovek. Dirao je na onim mestima gde je bila nezaštićena i najranjivija, jer je u izvesnom smislu bio veoma nalik na jednog drugog muškarca u njenom životu, koji joj je ikada nešto stvarno značio, na njenog oca.
     Kad je Semja Jagrodna bila sasvim mala devojčica, njen otac je zauzimao središnje mesto u njenom svetu... visok, mršav, star čovek, koji je svirao havajsku gitaru i mandolinu i predavao biologiju u gimnaziji. Bio je presrećan što ima pametno i radoznalo dete. Još više bi se radovao da je njena obdarenost naginjala ka naukama vezanim za proučavanje živih bića nego ka fizičkim i tehničkim naukama, ali ju je voleo i takvu kakva je bila. Prenosio joj je znanja o životu onda kad više nije mogao da je podučava u matematici, jer ga je u toj oblasti pretekla. "Moraš dobro da shvatiš šta je to čime ćeš da se baviš", objašnjavao joj je. "Čak i ovde. Čak i sada. Još dok sam ja bio mali, u Staljinovo doba, ženski pokreti su se zalagali za to da devojke predvode mitraljeske čete i da voze traktore. Uvek je priča ista, Semka. Istorijska je činjenica da je matematika za mlade, i da su devojčice u toj oblasti podjednako dobre kao i dečaci sve do petnaeste godine, može biti, ili najviše do dvadesete. A onda, baš kad dečaci počinju da stasaju u Lobačevske i Fermate, devojke stanu. Zašto? Zbog toga što rađaju decu. Zbog toga što se udaju. Zbog ko zna čega. Studiraj! Čitaj! Uči! Shvataj što više! Svakoga dana, po onoliko sati koliko moraš! Ja ću ti pomoći na sve moguće načine." I pomagao joj je; između osme i osamnaeste godine života, Semja Jagrodna Lavorovna vraćala se svaki dan iz škole kući, ostavljala jednu torbu sa knjigama u njihovom stanu, uzimala drugu i trčeći odlazila u staru žutu zgradu u blizini Nevskog Prospekta gde je stanovao njen privatni učitelj. Nikada nije napustila matematiku, za šta je imala da zahvali svome ocu. Nikada, takođe, nije naučila da pleše... niti da proba na hiljade raznih parfema i šminki, ili da ide na sastanke... sve dok nije otišla u Akademogorsk, za šta je takođe imala da zahvali svome ocu. Kada je svet pokušavao da joj silom nametne ulogu žene, on je branio kao tigar. Međutim, kod kuće, razume se, bilo je potrebno kuvati i šiti, i glačati stolice od palisandrovog drveta; a ništa od svega toga nije radio on. Njen otac u fizičkom smislu nije ni najmanje ličio na Robina Brodheda... ali u svakom drugom smislu, bio mu je tako sličan!
     Robin ju je zaprosio u trenutku kad su se poznavali manje od godinu dana. Bila joj je potrebna čitava godina dana da se reši da kaže da. Prvo je o tome razgovarala sa svima koje je poznavala. Sa svojom sobnom koleginicom. Sa dekanom svoga fakulteta. Sa svojim bivšim ljubavnikom, koji se oženio devojkom iz susedstva. Kloni se ovog čoveka, S. Ja., svi su je savetovali. Činilo se da je ovo valjan svet, jer ko je on bio? Indolentni milioner, koji još oplakuje ženu koju je voleo i jednim udarcem sudbine izgubio, opsednut osećanjem krivice, tek prestao sa intenzivnom psihoterapijom koju je godinama primao... kakav savršen opis potpuno beznadežnih izgleda za uspeo brak! Ali... s druge strane... pri svem tom... Pri svem tom, ostavio je na nju utisak. Otišli su u Nju Orleans da provedu pokladni utorak, po cičoj zimi, gotovo sve vreme proveli su sedeći u CafQ du Monde, uopšte nisu ni videli paradu. Ostatak vremena proveli su u hotelu, zaklonjeni od lapavice i gomile sveta, i vodili ljubav, izlazeći iz sobe tek ujutru da pojedu pržene krofne sa naslagama šećera u prahu, i popiju slatku kafu, sa malo cigure, i mleka. Robin se trudio da bude vrlo uglađen. "Hoćemo li danas na kružnu vožnju po reci? Da idemo u umetničku galeriju? Na igranku u noćni klub?" Ali ona je dobro videla da on ne želi ni jednu od ovih stvari, ovaj čovek dva puta stariji od nje koji je želeo da se njome oženi, koji je sedeo obujmivši šakama svoju šolju, za koga već samo to što mora da zgreje ruke predstavlja dovoljno veliki posao za čitav dan. I ona se odlučila.
     Kazala je: "Mislim da bismo se ipak mogli venčati, na kraju krajeva."
     I tako su se venčali. Ne baš toga dana, ali čim su stigli. S. Ja. to nikada nije požalila; nije to bilo nešto zbog čega bi trebalo žaliti. Posle prvih nekoliko nedelja prestala je čak i da brine kako će na kraju ispasti. On nije bio ni ljubomoran, ni škrt čovek. To što je često bio obuzet svojim poslovima, u redu, bila je i ona.
     Postojalo je samo pitanje te žene, Džil-Klare Mojnlin, izgubljene ljubavi.
     Možda je ona bila mrtva. U svakom slučaju, kao da je bila mrtva, jer je tako beznadežno zauvek bila izvan domašaja ljudskih bića. Bilo je dobro poznato da je to tako, na osnovu fundamentalnih zakona fizike... ali, bilo je trenutaka, Esi je bila uverena, kad njen muž nije verovao da je to tako.
     I tada bi se pitala: kad bi uopšte postojala mogućnost da između njih dve izabere jednu, koju bi Robin izabrao?
     I šta ako se ispostavi da zakoni fizike, na kraju, krajeva, naprave tu i tamo neki izuzetak?
     Uzmimo, na primer, te svemirske brodove Hičija, kako bi se na njih mogli primeniti poznati fizički zakoni? Kao i svaku drugu osobu na svetu koja razmišlja, pitanja koja su se ticala Hičija zaokupljala su već dugo S. Ja. Asteroid Kapija bio je otkriven u vreme kad je ona još išla u školu. U novinskim naslovima svakih nekoliko nedelja objavljivane su vesti o novim otkrićima, tokom svih njenih studentskih dana. Neki od njenih kolega su se bacili na specijalizaciju u oblasti teorije upravljačkih sistema Hičija. Dvoje su upravo sad bili na Kapiji. Najmanje troje se otisnulo u svemirskim letelicama i više se nikad nisu vratili.
     Hiči-brodovima nije bilo nemoguće upravljati. Njima se, u stvari, moglo precizno upravljati. Površno se znalo kakav je mehanizam tog procesa. Svaki brod imao je pet glavnih nonijusa, i pet pomoćnih. Oni su određivali koordinate u kosmičkom prostoru (kako?) i, kad jednom krene, brod bi tamo stizao. Još jedanput, kako? Onda se nepogrešivo vraćao na mesto polaska, odnosno obično se vraćao, ukoliko mu ne ponestane goriva ili se ne dogodi neki nesrećan slučaj... pravi trijumf kibernetike kakav, to je S. Ja. znala, nikakav ljudski trud i rad ne bi mogao da ostvari. Teškoća je ležala u tome što sve do ove sekunde nije bilo ljudskog bića koje je dobro znalo kako da protumači te kontrolne uređaje.
     Da, ali one sledeće sekunde, ili one posle nje? Uz pomoć informacija koje su kuljale sa Fabrike hrane i Hiči-neba; uz pomoć onoga što pričaju mrtvaci; uz pomoć bar jednog polustručnog ljudskog pilota, onog dečaka, Vona... uz pomoć svega toga, a naročito uz pomoć poplave novih znanja koja će možda razotkriti molitvene lepeze...
     Koliko će još vremena proći pre nego što se sve te tajne ne razreše? Možda, uopšte, ne baš mnogo.
     S. Ja. je poželela da i sama bude učesnik u tome. Kao njene kolege. Kao njen muž. Još više bi želela da je ne muči sumnja u pogledu toga koju bi ulogu njen muž u tome najviše voleo da odigra. Ali sumnja je ostala. Kad bi Robin mogao da usmeri Hiči- brod ka destinaciji koju bi iz cele vaseljene odabrao, činilo joj se da zna koja bi to destinacija bila.
     Semja Jagrodna Lavorovna-Brodhed pozvala je svoju sekretaricu i zapitala: "Koliko još imam vremena?"
     Program se pojavio i saopštio: "Sada je pet i dvadeset dva. Dr. Liderman treba da stigne u šest i četrdeset pet. Tada će vas pripremiti za operaciju, koja će biti obavljena u osam časova. Imate nešto više od sat i petnaest minuta. Možda biste želeli da odspavate?"
     S. Ja. se zakikotala. Uvek je zabavljalo kad bi joj njen sopstveni program davao savete. Nije, međutim, smatrala da je potrebno da bilo šta odgovori. "Da li je spremljen jelovnik za danas i sutra?" upitala je.
     "Njet, gospoža."
     Osetila je olakšanje, ali i razočaranje. Robin znači bar nije odredio da joj se i danas da hrana koja goji... ili je možda njegov nalog bio poništen, zbog operacije? "Odaberi nešto", naredila je. Program je vrlo dobro umeo da sastavlja jelovnike. Oni su se, u stvari, samo zbog Robina uopšte i baktali oko takvih dosadnih poslova. Ali Robin je bio Robin, i kuvanjem se ponekad bavio iz hobija, i sekao je luk za salatu na najtanje listiće, i satima stojeći mešao paprikaš. Ponekad bi ono što bi ispalo bilo grozno, ponekad ne; Esi nije stavljala primedbe jer je nije mnogo interesovalo šta jede. A takođe jer je bila zahvalna što nije morala da se sama brine o takvim stvarima; bar u ovom pogledu Robin je bio bolji od njenog oca. "Ne, ne, čekaj", dodala je, setivši se nečega. "Kad Robin stigne kući, biće gladan. Serviraj mu užinu... one mekike i kafu iz Nju Orleansa. Kao u CafQ du Monde."
     Da, gospoža." Kako si ti podmukla, pomislila je Esi, smešeći se samoj sebi. Preostao je još jedan sat i dvanaest minuta.
     Neće biti naodmet da odspava.
     S druge strane, nije joj se spavalo.
     Mogla bi, pomislila je, da postavi opet neka pitanja svom medicinskom programu. Ali zaista nije imala želju da još jedanput sluša o operaciji koja joj predstoji. Uzeće tako veliki komad iz tuđeg tela da bi ga stavili u njeno! Bubreg, jeste. Čovek može to da proda i da mu nešto i ostane. Kao student, Esi je poznavala drugove koji su to učinili, možda bi i sama to učinila da je bila samo još malko siromašnija nego što je, u stvari, bila. Ali, mada je o anatomiji znala jedva nešto više od onoga što je čula od svog oca još dok je držao na krilu, znala je dovoljno da bi bila sigurna da osobi, ili osobama, koje su joj dale sva ona druga tkiva nije preostalo dovoljno da bi ostale u životu. Bilo je to mučno osećanje.
     Gotovo isto toliko mučno kao ono drugo osećanje koje je pratilo saznanje da se, čak i pored medicinskog kompleta, posle ovog nasrtaja na njeno telo od strane noževa Vilme Liderman, ona možda više neće ni vratiti.
     Još jedan sat i jedanaest minuta.
     Esi se ponovo uspravi u krevetu. Bilo da će ostati u životu, ili ne, ona je predana supruga isto kao što je nekada bila predana kći, iako je Robin želeo da se ona pozabavi molitvenim lepezama i Hičijima, ona će to učiniti. Obratila se kompjuterskom terminalu. "Molim, 'Albert Ajnštajn' program."









12.
     Kad je Esi kazala: "Molim 'Albert Ajnštajn' program", pokrenula je čitav niz događanja. Vrlo mali broj ovih događanja bio je vidljiv samo pomoću naših čula. Ona se nisu odigravala u makroskopskom fizičkom svetu, već u jednom univerzumu sastavljenom dobrim delom od električnih naboja i puteva koji su operisali na nivou elektrona. Pojdinačni delići bili su sićušni. Celina nije bila takva, budući da se sastojala od nekih šezdeset milijardi gigabitova informacija.
     U Akademogorsku, profesori mlade S. Ja. uputili su je u tajne, u to vreme vladajuće kompjuterske logike, zasnovane na jonskim optičkim sistemima i magnetnim mehurima. Ona je naučila kako da od svojih kompjutera izmami brojne čudesne stvari. Oni su bili u stanju da pronađu prim brojeve od milion cifara ili izračunavaju vreme nadolska plime u muljevite ravnice u toku hiljadu godina. Reči "Kuća" i "Tatica", naškrabane dečjom rukom, mogli su da pretvore u precizan arhitektonski crtež, i u krojačku lutku u obliku muškarca. Mogli su rotiranjem da okrenu kuću, i dodaju joj verandu za sunčanje, i oblože je štukaturom ili prekriju bršljanom. Mogli su da obriju čoveku bradu, dodaju mu periku, obuku ga u odeću u kojoj igra golf ili plovi na jahti, odlazi u restoran ili u bar. Ti programi su bili čudesni po mišljenju devetnaestogodišnje Semke. Oni su je očaravali. Međutim, ona je otada sazrela. U poređenju sa programima koje je sada sastavljala, za svoju sekretaricu, za "Alberta Ajnštajna", kao i za mnoge svoje klijente, ti prvi programi bili su prave karikature zbog svoje sporosti i grešaka. U njih nisu mogla biti ugrađena integrisana kola pozajmljena od tehnologije Hičija, niti kružni memorijski sistem sa 6x1019 bitova.
     Naravno, čak ni Albert nije stalno koristio svih svojih šezdeset milijardi gigabitova. Pre svega, nisu svi bili za zajedničku upotrebu. Čak i u zajedničkim memorijama nalazile su se desetine hiljada programa, domišljatih i komplikovanih kao Albert, kao i desetine miliona mnogo tupavijih. Program nazvan "Albert Ajnštajn" probijao se kroz više hiljada i miliona programa bez smetnji. Saobraćajni znaci su ga upozoravali kad treba da izbegne zauzeta kola. Putokazi su ga upućivali ka podprogramima i uskladištenoj literaturi kako bi obavio svoje funkcije. Njegova putanja nikad nije bila prava linija. Bila je drvo koje se granalo u pravcu raznih odluka, munja koja se krivudavom linijom kretala i zaokretala. Nije to, u stvari, bila istinska "putanja"; Albert se nikada nije kretao. On se nikada nije nalazio na jednom mestu da bi sa njega mogao da krene. Postavlja se pitanje, u najmanju ruku, da li je Albert uopšte nešto "bio". On nije stalno postojao. Kad bi Robin Brodhed završio razgovor sa njim i isključio ga, on bi prestao da postoji, a njegovi podprogrami obavljali su druge poslove. Kad bi ga ponovo uključio on bi se ponovo uobličio od onih integrisanih kola koja su u tom trenutku bila slobodna, prema programu koji je napisala S. Ja. On nije bio stvarniji nego što je to jedna jednačina, i ne manje stvaran nego što je Bog.
     "Molim..." izrekla je S. Ja. Lavorovna-Brodhed.
     Pre nego što je do kraja izgovorila prvi samoglasnik, ulazni element za prijem zvuka u monitoru uputio je poziv njenom sekretarskom programu. Sekretarica se nije pojavila. Ona je očitala prvi trag imena koje je sledilo...
     "... 'Albert Ajnštajn'..." sravnila ga s uskladištenim komandnim signalom, načinila probabilističku procenu preostalog dela imena i izdala uputstvo. Nije sekretarica samo to obavila. Prethodno je prepoznala glas S. Ja. proverivši da je to stvarno glas ovlašćene osobe... osobe koja ju je sastavila, u stvari. Proverila je da li u memoriji ima nesaopštenih poruka, pronašla nekoliko, i odmerila njihovu hitnost. Hitro je prošla kroz telemetrijski dobivene podatke kako bi ocenila Esino fizičko stanje, pregledala memorisane podatke o njenoj predstojećoj operaciji, odmerila odnos između tih poruka i ove sadašnje naredbe, i ocenila da poruke ne moraju biti saopštene, i da, u stvari, za njih može da se postara Esin elektronski zamenik. Za sve ovo bilo je potrebno vrlo malo vremena, a angažovan je samo delić kompletnog sekretarskog programa. Ona nije morala da se priseća, na primer, kako bi trebalo da izgleda ili kako bi trebalo da joj zvuči glas. Pa o tome nije ni vodila računa.
     Na sekretaričinu komandu probudio se "Albert Ajnštajn".
     U prvom trenutku nije znao da je Albert Ajnštajn. Dok je očitavao svoj program, doznao je o sebi nekoliko stvari. Prvo, da je on interaktivni program za saopštavanje informacija, i na to je izvršio pretragu i pronašao adrese glavnih kategorija informacija koje treba da pruži. Drugo, da je on heurističan i normativan, što ga je obavezivalo da ide i traži pravila, data u obliku "dalje" i "stop" ulaznih elemenata, od kojih zavise njegove odluke. Treće, da je on u vlasništvu Robina... koga takođe zovu Robinet, Rob, Robi, Bob i Bobi... Stetli Brodheda i da će morati s njim da bude u interakciji kao neko ko ga "poznaje". To od Albertovog programa zahteva da pretražuje arhivirane podatke o Robinu Brodhedu, i da ih uči napamet... što je predstavljalo posao koji mu je do tog trenutka oduzeo najviše vremena. Kad je sve ovo bilo obavljeno, otkrio je kako se zove i kakav mu je spoljašnji izgled. Izabrao bi po svojoj volji nešto od ovoga... pulover, ili prljavu debelu sivu majicu; papuče ili pocepane tenis-patike iz kojih je virio jedan prst; čarape je ili oblačio ili nije... i takav bi se pojavio na hologramu monitora, prerušen u pravog Alberta Ajnštajna, sa lulom u ruci, šaljivo radoznalog, blagog pogleda, pre nego što bi zamro poslednji odjek komande.
     "... program."
     Vremena je imao dovoljno. Esi je bilo potrebno gotovo četiri deseta dela sekunde da izgovori njegovo ime.
     Pošto mu se obratila na engleskom, on je na istom jeziku pozdravio. "Dobro..." hitra provera lokalnog vremena, "jutro..." brza procena Esinog raspoloženja i zdravstvenog stanja, "g-đo Brodhed". Da je bila obučena za odlazak u kancelariju, on bi je oslovio sa "Lavorovna".
     Esi ga je odmeravala nekoliko sekundi, što je bilo beskonačno dugo vreme za Alberta. On ga nije traćio. Budući da je bio vremenski podešen program, oni delovi njegovog kapaciteta koji se nisu aktivno koristili u svakoj pikosekundi obavljali su druge poslove. One koji su tog časa bili na redu. Dok je ovde čekao, neki njegovi elementi dobili su dozvolu da pomažu ostalim programima da sastave vremensku prognozu za račun jednog sportskog ribarskog broda koji krće iz moreuza Long Ajlend, da jednoj maloj devojčici objasne konjugaciju francuskih glagola, da "ožive" jednu veštačku seks-bombu za račun jednog bogatog, a uvrnutog, starog usamljenika, i da registruje cene zlata na pekinškoj berzi. Gotovo uvek je bilo i drugih poslova koje je trebalo obaviti. Kad ih nije bilo, tu su bili dosijei sa manje hitnim stvarima na "listi čekanja"... kao što su analiza putanje nuklearne čestice, ispravka putanje nekih asteroida, bilansiranje milion čekovnih knjižica... i tih poslova se prihvatao svaki od onih šezdeset milijardi gigabitova koji je u tom trenutku bio slobodan.
     Albert je bio drukčiji od ostalih Robinovih programa... pravnog savetnika, lekara, sekretarice, psihoanalitičara, ili bilo kog od njegovih kompjuterskih zamenika koji su obavljali poslove umesto Robina Brodheda kad bi Robin bio zauzet ili mu se nije radilo. Albert je sa njima imao mnogo zajedničkih datoteka. Oni su slobodno pretraživali arhive jedni kod drugih. Svako od njih je imao svoj delokrug rada, namenjen posebnim poslovima; ali oni svoje zadatke nisu mogli da izvršavaju jedan bez drugog.
     Osim toga, svi su oni pripadali lično Robinu Brodhedu, i bili podređeni njegovoj volji. Albert je bio toliko vešt da je iz konteksta hvatao smisao i izvodio zaključke o tome šta je važno. U svojim reagovanjima nije bio ograničen samo na ono što mu Robin kaže. Bio je sposoban da, na osnovu svega što je Robin ikada rekao, postavlja vrlo sadržajna pitanja svim njegovim programima. Albert nije mogao da oda neko Robinovo poverljivo saopštenje, niti da ne shvati da je nešto poverljivo. Uglavnom.
     Izuzetaka je bilo. Prvo i prvo, osoba koja je napisala Albertov program lako je mogla da otkuca naredbu za poništenje, i to je i učinila.
     "Robin ti je dao instrukcije da za mene pripremiš izvode", obratila se Esi svojoj tvorevini. "Predaj mi ih sada." Ona je kritički, ali takođe i zadivljeno, posmatrala kako je program koji je ona napisala, klimnuo, počešao se iza uveta čibukom i počeo da govori. Albert je vrlo dobar program, pomislila je s ponosom. A budući da je sastavljen od elektronskih impulsa obučenih u krpe... blago kristalaste dihalkogenide sa strukturom mokre krpe za pranje sudova... Albert je sasvim privlačno izgledao.
     Namestila je svoje cevi kako treba i navalila se na jastuke da bi saslušala šta Albert ima da joj ispriča. Sve je to bilo izvanredno zanimljivo. Čak i za nju, čak i u ovom trenutku kad ... kako beše?... za manje od jednog sata i deset minuta nju će oprati i skinuti joj svu odeću i obrijaće je i privremeno prošiti da bi obavili još jedan atak na njenu privatnu ličnost. Pošto je ona od Albertovog programa ovog puta tražila samo odabrane zapise razgovora koji su već obavljeni, znala je da je on mnoge svoje delove već rasporedio na druge poslove. Ali ono što je preostalo, primetila je ona cepidlačeći, bilo je sasvim solidno. Prelazak sa Alberta u interaktivnom stanju kad očekuje njeno pitanje na Alberta koji se priseća razgovora vođenih sa njenim mužem, obavljen je glatko i bez naglih prekida... ako čovek ne obraća pažnju na one sitne greške što je lula sad najedanput bila upaljena, a čarape navučene preko članaka. Zadovoljna, Esi se usredsredila na program. Nije u pitanju samo jedan razgovor, opazila je. Bilo ih je najmanje tri. Robin je mora biti proveo dosta vremena u razgovoru sa svojim programom iz prirodnih nauka dok je bio u Braziliji, i dok je jednim delom svesti registrovala uzbudljive vesti sa Hiči-neba, drugim delom zadovoljno se u sebi smeškala. Baš je zabavno koliko joj je bilo milo što ima dokaze da on svoj hotelski apartman nije upotrebio u druge svrhe! (Odnosno, bar ne isključivo, popravila se ona.) Ne bi mu se moglo zameriti da je umesto ovoga bio izabrao neku živu osobu za društvo. Čak i žensku osobu. Pod ovim okolnostima, kad glavni partner nije u stanju da može baš mnogo da pruži, i ona bi se sigurno osećala slobodna da učini to isto. (To jest, ne sigurno. U Esi je još preostalo dosta od one nekadašnje sovjetske izveštačenosti da bi bilo mesta bar za sumnju u tom pogledu.) Međutim, ona je sebi priznala da joj je milo, a zatim je prionula da sluša one istinski fascinantne stvari o kojima je bila reč. Tolike se stvari događaju! Toliko toga treba asimilovati!
     Prvo, ti Hičiji. Hičiji na Hiči-nebu nisu bili Hičiji! To jest, bar oni starci to nisu bili. To je dokazano uz pomoć testiranja DNK, Albert je ozbiljno uveravao njenog muža, i pri tom podvlačio svoje tvrđenje zamahujući lulom. Bio-testovi nisu pružili odgovor već ih stavili pred jednu zagonetku, pošto osnovni hemizam nije bio kao kod ljudskih bića, a nije se ni u dovoljnoj meri razlikovao da bi poticao od stvorenja koja su se razvila u okolini neke druge zvezde. "Takođe se", kazao je Albert, odbijajući dimove, "postavlja pitanje Hiči-sedišta. Ono ne odgovara ljudskim bićima. Ali isto tako ne odgovara ni starcima. Pa onda, za koga je napravljeno? Avaj, Robine, to mi ne znamo."
     Nešto je zatreperilo, čarape su nestale, lula se bila ugasila i sad Albert, paleći je ponovo, govori o molitvenim lepezama. Albert nije, saopštio je izvinjavajući se, uspeo da odgonetne zagonetku tih lepeza. Literatura o njima bila je ogromna, ali on je ipak celu pretražio. Primenjene su sve moguće vrste energije i svi mogući aparati. Ali one su ostale neme. "Teorijski gledano je moguće", kazao je Albert, paleći lulu, "da su sve lepeze koje su nam Hičiji ostavili bile tako izabrane da bi nas možda stavile na Tantalove muke. Ja u to ne verujem. Raffiniert ist der Herr Hietschie, aber Boschaft ist er nicht."
     Uprkos svemu, Esi se glasno nasmejala. Der Herr Hietschie, ma nemoj! Je li to ona u svoj program unela smisao za šalu! Pomislila je da ga prekine i da mu naredi da joj pokaže odeljak sa instrukcijama, ali taj deo razgovora je već bio prošao i sad je jedan malo manje nabrčkani Albert govorio o astrofizici. Ovde Esi gotovo začepi uši, jer joj je ubrzo bilo dosta tih čudnih priča iz kosmologije. Da li je vaseljena beskonačna ili ograničena? To je se baš nije naročito ticalo. Da li je neka velika količina mase "nedostajala", u tom smislu da količina mase koja se može videti ne može da objasni poznata dejstva gravitacionih sila? U redu, onda neka i dalje nedostaje. Esi nije osećala potrebu da ide da je traži. Nečije fantaziranje o olujnim kretanjima elementarnih čestica, mezotrona, pa onda nečija ideja ... nekoga po imenu Klube... da se masa može stvarati iz ničega, to je nju vrlo malo zanimalo. Ali kad se razgovor poveo o crnim rupama, ona poče vrlo pažljivo da sluša. Nju zapravo sama tema nije zanimala. Nju je zanimalo zašto se Robin za nju zanima.
     A to je, priznala je sama sebi dok je Albert i dalje trabunjao, vrlo sitničarski s njene strane. Robin nije podlo skrivao svoje tajne. On joj je odmah ispričao o ljubavi svog života, o ženi po imenu Džil-Klara Mojnlin koju je ostavio u jednoj crnoj rupi... ispričao joj je, u stvari, mnogo više nego što je želela da zna.
     Kazala mu je: "Dosta".
     Istog časa trodimenzionalni lik u holografu zastade usred reči. Učtivo je gledao u nju, čekajući dalje naredbe.
     "Alberte", upitala je ona oprezno, "zašto si mi ispričao da Robin proučava problem crnih rupa?"
     Lik se nakašljao. "Pa, g-đo Brodhed", reče Albert, "ja sam vam reprodukovao snimak pripremljen posebno za vas".
     "Ne mislim ovaj put. Zašto si mi dobrovoljno dao tu informaciju onaj put?"
     Albert se razvedrio i pokorno kazao: "Ta direktiva nije potekla od moga programa, gospoža".
     "Tako sam i mislila! Ti si bio u vezi sa psihoanalitičkim programom!"
     "Da, gospoža, onako kako ste me vi programirali da postupim."
     "I kakvu je svrhu imala ova intervencija od strane programa Sigfrid fon Šrink?"
     "Nisam sasvim siguran... ali", dodao je on brzo, "možda mogu da pokušam da pogodim. Možda bi po Sigfridovoj proceni vaš muž trebalo da bude iskreniji prema vama."
     "Tom programu nije naloženo da se stara za moje psihičko zdravlje!"
     "Ne, gospoža, ne vaše, već vašeg muža. Gospoža, ako želite dodatne informacije, ja bih predložio da konsultujete taj program, a ne mene."
     "Mogu ja i više od toga!" planu ona. I zaista je mogla. Mogla je da izgovori tri reči... Daite gorod Polimat, pa bi i Albert, i Harijet, i Sigfrid fon Šrink, svi Robinovi programi do poslednjeg bili podvedeni pod njen sopstveni snažni program, Polimat, onaj isti kojim se poslužila da njih sastavi prvo i pre svega, anulirajući program koji je sadržavao sve njihove instrukcije. A onda neka probaju da joj ovako prepredeno izvrdavaju! Onda neka vide da li bi mogli da zadržavaju neke poverljive podatke u svojim memorijama! Onda... "Bože Gospode", reče Esi naglas, "to ja planiram kako da naučim pameti svoje sopstvene programe!"
     "Gospoža?"
     Ona se zagrcnu. Bilo je to nalik na smeh, gotovo jecaj. "Ne", rekla je, "poništi ono gore. Ja mislim da je tvoj program sasvim dobar, Alberte, isto kao i onaj psihoanalitički. Ako psihoanalitički program smatra da Robin treba da se oslobađa unutarnje napetosti, ja tu neću da se mešam i ljubopitljivo zavirujem. Više", dopuni ona svoje reči, pošteno.
     Bilo je čudno, ali za Esi Lavorovnu-Brodhed "poštenje" je bilo važno, čak i u opštenju sa njenim "rukotvorinama". Program kao što je Albert Ajnštajn bio je veliki, složen, istančan, i moćan. Čak ni S. Ja. Lavorovna nije mogla da napiše takav program sama; za to joj je bila potrebna pomoć Polimata. Program kao što je bio Albert Ajnštajn učio je, i rastao, i redefinisao svoje zadatke tokom vremena. Čak ni njegova stvoriteljka nije mogla da kaže zašto on daje ovu, a ne onu informaciju. Moglo se samo uočiti da on funkcioniše, i o njemu se mogao donositi sud po tome kako izvršava primljene naredbe. Nije bilo pošteno svaljivati na njega krivicu, a Esi nije mogla da bude tako nepoštena.
     Ali, dok se nemirno premeštala s jednog mesta na drugo na svojim jastucima (preostalo je još dvadeset dva minuta!) pomislila je kako ni svet nije baš sasvim bio pošten i fer prema njoj. Uopšte nije bio fer! Nije fer što se sva ta bajoslovna čuda pojavljuju pred svetom... upravo sada. Nije fer što se očituju te opasnosti i zabune, upravo sada, kad ona možda neće doživeti da vidi kako će se sve razrešiti. Da li se može raspraviti stvar sa Pejterom Herterom? Da li će ostali članovi njegove grupe biti spaseni? Da li će svemirski istraživači i pouke koje sadrže molitvene lepeze omogućiti da Robin uradi sve one stvari koje je obećao, da nahrani svet, da svi budu zbrinuti i srećni, da dozvoli ljudskoj rasi da istražuje kosmos? Toliko pitanja, a još danas pre smirenja sunca ona će možda već biti mrtva i nikada neće doznati odgovore na njih. To nije bilo fer, sve to zajedno. A najmanje je bilo fer što ukoliko umre na ovoj operaciji, nikada neće saznati, istinski, koju bi od njih dve Robin izabrao, ako bi se nekako ponovo pronašla njegova izgubljena ljubav.
     Shvatila je da vreme izmiče. Albert je strpljivo sedeo u holografu, pokrećući se samo s vremena na vreme da bi sisao svoju lulu ili se počešao zavlačeći ruku pod svoj široki džemper... da bi je podsetio, u stvari, da još uvek stoji u pripravnosti.
     Esina štedljiva kibernetičarska duša ljutito joj je naređivala da ili koristi usluge programa ili neka ga isključi... kakvo užasno rasipanje mašinskog vremena! Ali ona je oklevala. Bilo je još pitanja koja je htela da postavi.
     Na vratima se pojavila bolničarka. "Dobro jutro, g-đo Brodhed", kazala je kad je videla da je Esi potpuno budna.
     "Je li vreme?" upitala je Esi, a glas joj je iznenada postao nesiguran.
     "O, ne, ima još nekoliko minuta. Možete da nastavite sa svojom mašinom ako želite."
     Esi je zavrtela glavom. "Nemam zašto", odgovorila je i oslobodila program. To je bila odluka nasumce doneta. Nije joj palo na pamet da bi neka od nepostavljenih pitanja mogla biti izuzetno važna.
     A kad je Albert Ajnštajn bio oslobođen on nije sebi dozvolio da se odmah dezintegriše.
     "Celina se nikada ne izrekne o bilo čemu", rekao je Henri Džejms. Albertu je Henri Džejms bio poznat samo kao adresa, informacija u koju nikada nije imao prilike da zaviri. Ali on je shvatao značenje ovog pravila. On nikada nije mogao da izrekne sve o bilo čemu, čak ni pred svojim gospodarem. Ne bi bio u skladu sa načinom na koji je programiran, kad bi to učinio.
     Ali koji deo celine da odabere?
     Na svom najnižem strukturnom nivou, Albert je imao ulazne elemente koji su propuštali podatke izvesne određene "važnosti" dok su drugi bili odbacivani. Vrlo jednostavno. Međutim, program je bio redundantan. Neke podatke je prihvatao kroz nekoliko ulaza, ponekad čak kroz stitnu različitih ulaza; i kad bi neki ulazni elementi kazali "dalje", a drugi kazali "stop", šta je trebalo da učini program? Postojali su algoritmi za određivanje važnosti, ali u izvesnim složenim situacijama algoritmi su predstavljali preterano opterećenje čak i za domišljatost svih onih šezdeset milijardi gigabitova... odnosno univerzuma punog jedinica informacija; Majer i Štokmajer su dokazali, odavno, da bez obzira na snagu kompjutera, postoje problemi koji se ne mogu rešiti tokom života svemira. Albertovi problemi nisu bili baš toliko ogromni. Ali on nije mogao da pronađe algoritam koji bi rešio njegov problem, na primer, da li da pominje pitanje zamršenih implikacija koje primena Mahovog principa ima na istoriju Hičija. Još nešto gore. On je bio privatno vlasništvo. Bilo je zanimljivo da svoja nagađanja o toj temi prenese jednom čisto naučnoistraživačkom programu. Ali to njegov osnovni način programiranja nije dozvoljavao.
     I tako se Albert nije dezintegrisao gotovo čitavu jednu mikrosekundu, razmatrajući još jedanput svoje opcije. Da li bi trebalo, kad ga Robin sledeći put pozove, da mu svojevoljno izrazi svoje bojazni u pogledu potencijalno zastrašujuće istine koja se krije iza Hiči-neba?
     Nije uspeo da donese neki zaključak ni za čitav jedan hiljaditi deo sekunde, a njegovi delovi su bili potrebni na drugoj strani.
     Stoga je Albert dao sebi dozvolu da se rastavi na delove.
     Ovaj deo uputio je u sporu memoriju, onaj deo usmerio prema tekućim problemima već kako je bilo potrebno, sve dok se čitav Albert Ajnštajn nije zagnjurio među 6x1019 bitova, kao pesak u vodi, tako da nije ostala ni jedna jedina mrlja. Neki od njegovih programa pridružiše se drugim programima u simuliranju ratne igre, u kojoj je na Ki Vest izvršena invazija od strane ostrva Veliki Kajman. Neki odoše da pomažu programu kontrole saobraćaja kod Dalas-Fort Vorta, dok se avion Robina Brodheda spremao za sletanje. Mnogo, mnogo docnije, neki od njih pomagali su pri nadgledanju Esinih vitalnih funkcija u trenutku kad je dr Vilma Liderman napravila prvi rez. Jedan sitan delić, mnogo sati kasnije, pomagao je da se razreši misterija u vezi sa molitvenim lepezama. A najprostiji, najprimitivniji, najsićušniji delić ostao je da nadgleda program koji je pripremao kafu sa ostrva Akadija i uštipke koji će čekati spremni kad Robin naiđe, i koji će se postarati da kuća bude čista. Šezdeset milijardi gigabitova umeju mnogo toga da rade. Čak i da peru prozore.









13.
     Voleti nekoga je dar neba. Oženiti se nekim to znači potpisati ugovor. Onaj deo mene koji je voleo Esi, voleo je svim srcem, osetio je bol i strah kad se ponovo razbolela, i zamah silne radosti kad je pokazala znake oporavka. Imao sam puno prilika da ispoljim i jedno i drugo osećanje. Esi je dva puta umrla u toku operacije pre nego što sam ja uspeo da stignem kući, i jedanput, dvanaest dana kasnije, kad su morali ponovo da intervenišu. Tom prilikom su namerno izazvali kliničku smrt. Zaustavili rad srca i disanje, i održavali samo mozak u životu. I svaki put kad su je reanimacijom povratili plašio sam se pomisli da će ostati živa... jer ako bude živa to znači da bi mogla još jedanput da umre, a ja to ne bih mogao da podnesem. Međutim, lagano, s mukom, ona poče da dobija u težini, i Vilma mi je saopštila da se sreća preokrenula, kao kad ona spirala u Hiči- brodu počinje da se žari na pola puta, pa znate da ćete putovanje preživeti. Čitavo to vreme, nedelje za nedeljama, proveo sam cunjajući po kući, kako bih bio tu čim Esi bude mogla da me vidi.
     I sve vreme, onaj deo mene koji je potpisao bračni ugovor sa njom ljutio se zbog ove obaveze, želeći da bude slobodan.
     Kako to čovek da objasni? Bila je to dobra prilika da se pojavi osećanje krivice, a krivica je osećanje koje se kod mene pojavi vrlo lako... kao što mi je moj psihoanalitički program stalno ponavljao. A kada sam otišao da vidim Esi koja je izgledala kao sopstvena mumija, srce mi se ispunilo radošću i brigom, dok mi osećanje krivice i ljutnje zavezaše jezik. Dao bih svoj život da ona ozdravi. Ali ta strategija se činila praktično nemogućom, odnosno bar ja nisam video na koji bi se način to postiglo, dok je drugi deo mene, opterećen osećanjem krivice i neprijateljskog raspoloženja, želeo da bude slobodan i dalje uz Klaru, i smišljao kako bi nekako opet mogao da je pronađe.
     Međutim, Esi se oporavljala, stvarno. I brzo se oporavljala. Upale kese ispod očiju popuniše se i ostadoše samo modrice. Cevi joj povadiše iz nizdrva. Jela je kao neko prase. Pred mojim očima počinjala je da se popunjava, grudi počeše da bubre, bokovi opet stekoše snagu da uzdrhte. "Moje čestitke doktoru", rekao sam Vilmi Liderman pošto sam je uhvatio kad je dolazila da poseti svog pacijenta.
     Ona kiselo odgovori: "Da, dobro napreduje."
     "Ne dopada mi se način na koji to kažete", rekoh. "U čemu je stvar?"
     Ona ublaži ton. "Ništa, zaista, Robine. Svi su joj testovi u redu. Međutim, ona toliko žuri!"
     "To je dobro, zar ne?"
     "Do određene granice. A sada", dodala je, "moram da uđem da vidim svog pacijenta. Ustaće iz kreveta za koji dan i, možda se, vratiti na normalu za nedelju ili dve." Kako su to bile lepe vesti! A kako sam ih ja preko volje primio.
     Tokom svih tih nedelja nešto se nadnosilo nada mnom. Ponekad je izgledalo kao zla kob, kao Pejter Herter koji ucenjuje čovečanstvo a ono nije u stanju da mu se odupre, ili kao da su se Hičiji ljutito uskomešali zato što smo provalili u njihov složeni privatni svet. Ponekad mi se činilo da je to dragocena šansa, primljena na dar, nove tehnologije, nove nade, nove čudesne stvari za istraživanje i korišćenje. Mislite da sam razlikovao nadanja od nespokojstva, je l' da? Nije tačno. I jedno i drugo me je đavolski plašilo. Kao što je govorio dobri stari Sigfrid fon Šrink, ja imam mnogo talenta kako za osećanje krivice tako i za osećanje nespokojstva.
     A sve u svemu, imao sam prilično razloga za nespokojstvo. Ne samo zbog Esi. Kada dospete u izvesno životno doba stičete, meni se čini, pravo da vam neke stvari u životu budu u stabilnom stanju. Kao na primer? Kao na primer novac. Ja sam bio navikao na velike pare, a evo sad mi moj kompjuterski advokat govori kako moram da pazim kako trošim. "Ali ja sam Hansonu Boveru obećao milion u gotovu", kazao sam, "i ja ću mu ga isplatiti. Prodaj neku glavnicu."
     "Prodao sam glavnicu, Robine!" Nije bio ljut. Nije bio tako programiran da bi mogao istinski da bude ljut, ali mogao je da bude potišten, i bio je.
     "Pa onda prodaj još. S čim bi bilo najbolje raščistiti?"
     "Nema toga što bi bilo 'najbolje'. Rudnici hrane su u gubitku zbog požara. Uzgajališta riba se još nisu oporavila od gubitka onih mladica. Kroz mesec ili dva..."
     "Meni novac ne treba kroz mesec ili dva. Prodaj." I kad sam potpisao nalog i telefonirao Boveru kako bih znao gde da mu pošaljem njegov milion, on se izgleda iznenadio.
     "Imajući u vidu korake koje preduzima Korporacija Kapija", kazao je on, "ja sam mislio da ćete odustati od našeg dogovora."
     "Nagodba je nagodba", kazao sam ja. "Neka slovo zakona malo pričeka. Ono ne znači mnogo sve dok Kapija ima pravo preče kupovine nada mnom."
     On smesta postade podozriv. Šta je to zbog čega ljudi postaju podozrivi baš onda kad se naročito trudim da budem ljubazan? "Zašto hoćete da odložite sprovođenje slova zakona?", upitao je, trljajući se uznemireno po temenu... je li opet bilo preplanulo od sunca?
     "Ne da ja to 'hoću'", kazao sam, "jednostavno to je sve jedno. Čim vi povučete svoju sudsku zabranu i Kapija će odustati od svojih."
     Pored Boverovog smrknutog lica, pojavila se moja sekretarica. Ona je izgledala kao Dobri Anđeo iz crtanog filma koji šapuće na uvo Boveru, ali, u stvari, se meni obratila: "Šezdeset sekundi do opomene g. Hertera", saopštila je.
     Bio sam zaboravio da nam je stari Pejter poslao još jedno od svojih upozorenja četiri sata pre napada. Rekao sam Boveru: "Vreme je da se pripremimo za narednu ćušku Pejtera Hertera", i zaključio razgovor... baš mene briga da li se on setio, ja sam samo hteo da zaključim ovaj razgovor. Mnogo pripreme nije bilo potrebno. Bilo je promišljeno... ne, bilo je uljudno... od starog Pejtera što nam svaki put šalje opomenu, a onda stupa u dejstvo tačno na vreme. Međutim, opomena je bila važnija za pilote aviona i vozače automobila nego za one koji su sedeli kod kuće kao ja.
     Međutim, tu je bila Esi. Provirio sam na vrata da vidim da možda ne prima infuziju, ili je kateteriziraju ili hrane. Ništa od toga. Ona je spavala... sasvim normalnim snom, njena duga tamno plava kosa bila je rasuta oko nje, i lagano je hrkala. I vraćajući se u udobnu stolicu ispred kompjuterskog pulta osetih u glavi Pejtera.
     Postao sam odličan poznavalac ovakvih invazija uma. Nije to bila neka posebna veština. Čitava ljudska rasa je postala takva, u toku ovih dvanaest godina, još otkako je ono ludo dete, Von, počelo da odlazi na izlete na Fabriku hrane. Njegovi napadi su bili najgori, zato što su tako dugo trajali i zato što smo sa njim delili njegove snove. Snovi imaju moć; snovi su neka vrsta oslobođenog ludila. Nasuprot tome, onaj lagani "ubod" koji nam je poslala Žanina Herter nije bilo ništa, a doze Pejtera Hertera od tačno dva minuta nisu bile gore od semafora u saobraćaju... zastanete za trenutak, i nestrpljivo čekate da prođe, a zatim nastavljate svojim putem. Od Pejtera sam uvek osećao samo ono što je i on osećao... ponekad zavijanje u crevima kao kod starih ljudi, ponekad glad ili žeđ, jednom oslabelu, ljutitu seksualnu žudnju jednog starca, potpuno usamljenog. Kad sam seo, sećam se da sam u sebi rekao da se ovog puta nije osećalo uopšte ništa. Najviše bi se moglo uporediti sa laganom vrtoglavicom, kao kad dugo čučite na jednom mestu, pa kad ustanete morate da sačekate dok ne prođe. Ali nije prolazila. Osećao sam zamagljenost kao da gledam sa dva para očiju, i neodređen bes i nezadovoljstvo starca ... bez reči; samo nekakav zvuk, kao da mi neko šapuće nešto što ne mogu da čujem.
     Nikako nije prestajalo. Zamagljenost se povećala. Počeo sam da se osećam nekako izdvojen, gotovo pomahnitao. Ona udvostručena slika pred očima, koja nikada nije oštra i jasna, počela je da prikazuje stvari koje nikada dotada nisam video. Ne realne stvari. Halucinantne stvari. Žene sa kljunovima kao u ptica grabljivica. Velika svetlucava metalna čudovišta koja su mi se kotrljala ispred očnih kapaka. Maštanja. Snovi.
     Odmerena opominjuća doza u trajanju od dva minuta iskočila je iz koloseka. Kučkin sin je bio zaspao u onom ležaju.
     Hvala Bogu što stari ljudi pate od nesanice! Ovo nije trajalo osam sati, samo nešto više od jednog.
     Ali trajalo je šezdeset i nekoliko neprijatnih minuta. Kad sam osetio kako neželjeni snovi nestaju bez traga iz moje svesti, i kada sam bio siguran da su nestali, odjurio sam u Esinu sobu. Ona je bila potpuno budna, i ležala na jastucima. "Ja sam dobro, Robine", kazala je odmah. "San je bio zanimljiv. Prijatna promena u odnosu na moje sopstvene snove."
     "Ubiću to staro kopile", rekoh ja.
     Esi zatrese glavom i pogleda me sa širokim osmehom na licu. "Nije izvodljivo", reče ona.
     Pa dobro, možda i nije. Ali čim sam se uverio da je Esi dobro, pozvao sam Alberta Ajnštajna: "Treba mi savet. Može li se uopšte išta učiniti da se zaustavi Pejter Herter?"
     On se počeša po nosu.
     "Misliš direktnom akcijom, pretpostavljam. Ne, Robine. Ne pomoću nečega čime sada raspolažemo."
     "Neću to da čujem! Mora biti da nešto postoji!"
     "Dabome, Robine", reče on polako, "ali mislim da ti postavljaš pitanje pogrešnom programu. Indirektni koraci bi mogli da imaju dejstva. Koliko sam ja razumeo, ti imaš neke nerešene probleme pravne prirode. Kad bi mogao da ih razrešiš, možda bi mogao da iziđeš u susret Herterovim zahtevima i na taj način ga zaustaviš."
     "To sam pokušao! Stvar je upravo obrnuta, do sto đavola! Kad bih uspeo da nagovorim Hertera da prestane, onda bih ja možda nagovorio Korporaciju Kapija da mi vrati pravo nadzora. Za to vreme on nas sve dobro zavitlava, i ja želim da to prestane! Zar ne postoje neke smetnje koje bismo mogli da emitujemo?"
     Albert je sisao svoju lulu. "Mislim da ne, Robe", rekao je napokon. "Nemam dovoljno podataka."
     Mene je to zgranulo. "Ti se ne sećaš kako to izgleda?"
     "Robine", reče on strpljivo. "Ja ne osećam ništa. Za tebe je važno da ne smetneš s uma da sam ja samo kompjuterski program. I pri tom nisam pravi program s kojim treba razgovarati o tačnoj prirodi signala koje šalje g. Herter... tvoj psihoanalitički program bi bio od veće pomoći. U analitičkom smislu ja znam šta se dogodilo... ja imam izmerene podatke o toj radijaciji. U iskustvenom smislu, nemam ništa. Na inteligentnu mašinu to ne deluje. A svako ljudsko biće osetilo je nešto. Postoje dokazi da su i sisari koji poseduju veći mozak... ostali primati, delfini, slonovi... takođe bili uznemireni; a možda i drugi sisari, mada su dokazi nepotpuni. Ali ja to nisam neposredno iskusio... Što se tiče emitovanja nekih smetnji, to da, možda bi se to moglo uraditi. Ali kakvo bi dejstvo to imalo, Robine? Vodi računa o tome da bi ometajući signal bio upućen sa neke obližnje tačke, a ne sa tačke udaljene dvadeset pet svetlosnih dana; ako g. Herter može da ga skrene s puta, šta bi jedan signal izbačen nasumce učinio okolnim punktovima?"
     "Bilo bi opasno, pretpostavljam."
     "Dabome, Robine. Verovatno opasnije nego što pretpostavljaš, ali ne mogu da kažem bez eksperimentalne provere. Subjekti bi morali da budu ljudska bića, a ja takve eksperimente ne mogu da obavljam."
     Iza mene se začu Esin glas, koji reče s ponosom: "Da, naravno da ti ne možeš, jer ko bi to bolje znao od mene?"
     Prišla mi je bila nečujno, hodajući bosa po debelom tepihu. Na sebi je imala dugačku kućnu haljinu, a kosa joj je bila uvijena u turban. "Esi, šta kog đavola ti radiš, zašto si ustala iz kreveta?" pobunio sam se ja.
     "Moj krevet mi je užasno dosadio", odgovorila je ona, masirajući mi prstima uvo, "naročito zato što sam u njemu sama. Šta planiraš za večeras, Robine? Jer, ako bi me pozvao, ja bih volela da radim isto što i ti."
     "Ali..." rekoh ja, "Esi..." rekoh, a u stvari sam hteo da kažem ili "Ti to još ne bi trebalo da radiš!" ili "Ne pred kompjuterom!" Nije mi dala priliku da rešim koju od ove dve stvari da kažem. Nagla se i priljubila svoj obraz uz moj, možda zato da bih mogao da osetim kako se ponovo bio zaokruglio.
     "Robine", reče ona veselo, "meni je mnogo bolje nego što ti misliš. Možeš da pitaš doktorku, ako želiš. Ona će ti reći kako sam vrlo brzo prezdravila." Okrenu glavu da me na brzinu poljubi i dodade: "Imam neke svoje poslove koje hoću da obavim u toku narednih nekoliko sati. Molim te nastavi da dotle ćaskaš sa svojim programom. Sigurna sam da Albert ima da ti saopšti mnogo zanimljivih stvari, zar ne, Alberte?"
     "Dabome, g-đo Brodhed", saglasi se program, veselo odbijajući dimove iz svoje lule.
     "Pa, onda, to je sređeno." Ona me potapša po obrazu i okrete se od mene, i moram da kažem da ni najmanje nije izgledala bolesna dok je odlazila natrag u svoju sobu. Kućna haljina nije bila na njoj zategnuta, ali je isticala oblike njenog tela, a ti oblici njenog tela bili su zaista divni. Nisam mogao da poverujem da su skinute naslage zavoja s njene leve strane, ali oni se nisu primećivali.
     Iza mojih leđa, moj program iz prirodnih nauka se nakašlja. Ja se okretoh, a on je, žmirkajući, odbijao dimove iz svoje lule.
     "Tvoja žena vrlo dobro izgleda, Robine", reče on, mudro klimajući.
     "Ponekad Alberte", uzvratih ja, "ne znam do koje si mere ti antropomorfan. No, dobro. Kakve to vrlo zanimljive stvari želiš da mi ispričaš?"
     "Koje god želiš da čuješ, Robine. Da li da produžim da govorim o stvarima u vezi sa Pejterom Herterom? Postoje i neke druge mogućnosti kao, na primer, destrukcija. Hoću reći, ostavljajući za trenutak po strani pravne komplikacije, bilo bi moguće izdati naredbu brodskom kompjuteru, poznatom pod imenom Vera, da raznese rezervoare sa gorivom na orbitalnoj letelici."
     "Ama nemoj, do đavola! Tako bismo uništili najveće blago koje smo dosad pronašli!"
     "Dabome, Robine, i još gore od toga. Šansa da jedna spolja ubačena eksplozija ošteti instalacije koje upotrebljava g. Herter, vrlo je mala. To bi moglo samo da ga razbesni. Ili da ga tamo 'uklješti', pa da radi što hoće, do kraja života."
     "Ostavi to! Zar nemaš nešto lepo da mi ispričaš?"
     "U stvari, Robine", iskezi se on, "imam. Pronašli smo naš Rozetski kamen." On se rastvori u šarene tačkice i nestade. Kad se umesto njega na hologramu pojavi jedna sjajna masa vretenastog oblika, ljubičaste boje, on reče: "Ovako izgleda početak jedne knjige."
     "Ne vidi se ništa!"
     "Nisam još počeo prikazivanje", objasni on. Po visini, oblik me je nadmašivao, a debljina mu je bila otprilike upola manja. Zatim je počeo da se menja pred mojim očima; boja se proredila i postala providna, a onda su počele da se pojavljuju jedna, dve, tri pege, tačke jasno crvene boje koje se uskovitlaše i obrazovaše spiralu. Začulo se neko tužno cvrčanje, kao zvuk telemetrijskih instrumenata ili kao pojačano piskutanje malih tropskih majmuna. Onda se slika stabilizovala. Više se nije čuo nikakav zvuk. Albertov glas progovori:
     "Ovo sam ja zaustavio sliku, Robine. Verovatno je ovo neki jezik, ali mi još nismo uspeli da iz njega izolujemo semantičke jedinice. Međutim, sam 'tekst' je jasan. Ima sto trideset sedam ovih sjajnih tačaka. A sad gledaj, pustiću knjigu da ide dalje."
     Spirala sastavljena od 137 sićušnih zvezdica udvostručila se. Još jedan kotur tačkica podiže se iznad onih prvih i pope do vrha vretenastog oblika, i tamo ostade. Onaj jezik nalik na cvrčanje ponovo se začu a prvobitna spirala poče da se širi, i svaka tačkica poče da opisuje sopstvenu spiralnu putanju. Kad se to završilo videla se jedna velika spirala, sastavljena od 137 manjih spirala, sastavljenih od po 137 tačkica. Zatim cela ta šara crvene boje pređe u narandžastu boju i zaustavi se.
     "Hoćeš li da pokušaš da ovo rastumačiš, Robine?"
     "Pa, toliko baš ne umem da brojim. Ali čini se da je 137 puta 137, je l' tako?"
     "Dabome, Robine. 137 na kvadrat, što znači ukupno 18.769 tačkica. A sad gledaj."
     Kratke zelene linije presekoše spiralu na deset segmenata. Jedan segment se podiže, naviše, zatim se spusti na dno vretenastog oblika i opet dobi crvenu boju. "Ovo ne iznosi tačno deseti deo onog broja, Robine", reče Albert. "Kad se prebroji vidi se da ima 1840 tačkica na dnu. Sad ću da nastavim." Ponovo slika u sredini promeni boju, ovog puta postade žuta. "Obrati pažnju na gornji deo slike." Ja pažljivo pogledah, i videh da je prva tačkica postala narandžasta, treća žuta. A onda je slika u središnjem delu počela da rotira oko vertikalne ose obrazujući trodimenzionalni stub spirala. "Sad imamo ukupno 137 tačkica dignutih na kub u središnjoj figuri. Posle ovoga", reče Albert ljubazno, "postaje malo dosadno za gledanje. Pustiću da ide brže." I pustio je, i tačkaste šare su lepršale unaokolo pa se razdvajale, boje su se menjale od žute do tamnozelene kao avokado, od tamnozelene kao avokado do zelene, od zelene do vodeno plave, od vodeno plave do plave i tako redom kroz ceo spektar, gotovo dva puta. "Vidiš li šta sad imamo? Tri broja, Robine. 137 u sredini. 1840 dole u dnu, 137 na osamnaesti, što je grubo uzev isto što i 10 na trideset osmi, tamo na vrhu. Odnosno, redom, tri vandimenzionalna broja: strukturna konstanta, odnos između protona i elektrona i bron čestica u vasioni. Robine, upravo si slušao kratak kurs iz teorije čestica koji je održao nastavnik-specijalista za Hičije!"
     Ja izrekoh, "Moj Bože!"
     Albert se ponovo pojavio na ekranu, blistajući. "Tačno tako, Robine", rekao je.
     "Ali Alberte! Da li to znači da umeš da pročitaš sve molitvene lepeze?"
     On se snuždi. "Samo one najprostije", reče tužno. "Ova je, u stvari, bila najlakša. Ali ono što dolazi posle toga je sasvin jednostavno. Pročitaćemo sve lepeze i snimiti na trake. Tražićemo korespondance. Pravićemo semantičke hipoteze i testirati ih u svim kontekstima do kojih možemo da dođemo... uspećemo, Robine. Ali će možda malo potrajati."
     "Ja ne želim da potraje", zarežao sam.
     "Dabome, Robine, ali prvo se svaka lepeza mora pronaći, pa pročitati, pa snimiti na traku, pa kodirati radi upoređivanja mašinskim putem, a zatim..."
     "Neću da slušam", rekao sam. "Samo nastavi tako... u čemu je stvar?"
     Izraz lica mu se promenio. "Radi se o finansiranju, Robine", reče on izvinjavajući se. "Ovde se mašine mnogo koriste."
     "Samo nastavi! Sve dok možeš. Narediću Mortonu da proda još koju glavnicu. Šta još ima?"
     "Nešto lepo, Robine", zasmeja se on, i poče da se smanjuje sve dok ne postade samo malo lice u uglu holografa. Boje pokuljaše u središte displeja i pretopiše se u garnituru kontrolnih uređaja Hičija, prikazujući i jednu raznobojnu šaru na pet od ukupno deset polja. "Znaš šta je ovo, Robine? Ovde su predstavljeni svi letovi sa Kapije za koje se zna da su se završili na Hiči-nebu. Svi uzorci koje vidiš identični su kod svih sedam misija za koje se zna. Ostali se razlikuju, ali može se s pravom nagađati da oni nisu direktno povezani sa određivanjem kursa."
     "Šta ti kažeš, Alberte?" zatražih ja njegovo mišljenje. Uhvatio me je nespremnog. Ustanovio sam da sam počeo da se tresem. "Hoćeš da kažeš da bismo ako kontrolne uređaje podesimo tačno prema ovoj šari mogli da odletimo do Hiči-neba?"
     "Nula zarez devedeset pet odsto, da, Robine", zaklima on. "I ja sam već identifikovao tri svemirska broda, dva na Kapiji i jedan na Mesecu, koji prihvataju ovaj kurs."
     Obukao sam džemper i krenuo u šetnju dole do vode. Nisam više ništa hteo da čujem.
     Uređaj za veštačku kišu je bio uključen. Odbacio sam cipele kako bih mogao da osetim pod nogama natopljenu travu meku kao jastuk, i posmatrao kako neki dečaci love grgeče uz obalu Najaka, i pomislio sam: evo šta sam kupio izlažući svoj život opasnosti na Kapiji. A plativši Klarinim životom.
     Pa onda: Da li želim sve ovo da rizikujem, i svoj život, opet?
     Ali ovde se nije radilo o tome da li "želim". Ako bi jedan od onih brodova hteo da ide na Hiči-nebo, a ja mogao da platim donde put ili da se prokrijumčarim, ja bih krenuo.
     Onda je progovorio zdrav razum, i ja sam shvatio da, ipak, ne bih mogao. Ne u mojim godinama. I ne imajući na umu stav Korporacije Kapija prema meni. I, u prvom redu, ne na vreme. Asteroid Kapija ima putanju koja zaklapa prav ugao sa ekliptikom za malo. Na njega se sa Zemlje stiže posle napornog i dugog putovanja; koristeći Hofmanove krive potrebno je dvadeset ili više meseci, pri forsiranom ubrzanju više od šest. Kroz šest meseci oni brodovi bi već otišli i vratili se natrag.
     Ukoliko bi se vratili, razume se.
     Jasna svest o tome donela mi je olakšanje ali isto tako i bolestan osećaj gubitka izmešan sa žudnjom.
     Sigfrid fon Šrink mi nikada nije rekao kako da se oslobodim osećanja ambivalencije (odnosno krivice). Rekao mi je, doduše, kako da se s njima nosim. Recept se sastoji, uglavnom, u tome da se pusti da se dogode. Pre ili kasnije oni sami sagore. (Tvrdi on). U najmanju ruku, ne moraju imati parališuće dejstvo. I tako, puštajući da ovo osećanje ambivalencije istinja i pretvori se u pepeo, šetao sam istovremeno pored vode, sa zadovoljstvom udisao prijatan vazduh pod svodom kupole i sa osećanjem ponosa gledao kuću u kojoj živim, kao i ono krilo u kome se nalazi moja vrlo draga žena, s kojom već neko vreme imam čisto platonske odnose, a koja se, ja se nadam, odmara i oporavlja. Ne znam šta sad radi, ali to ne radi sama. Dva puta se neko dovezao taksijem sa stanice podzemne železnice. Obe osobe su bile ženskog pola; ali upravo se zaustavio još jedan taksi iz koga je izišao muškarac, koji se vrlo nesigurno osvrtao dok je taksi napravio krug i odjurio po sledećeg putnika. Nekako sam sumnjao da je došao kod Esi; ali nisam mogao da se setim nijednog razloga zbog koga bi došao k meni, ili bar zašto nije sa Harijetom mogao da obavi posao. I veoma sam se iznenadio kad se aparat koji se nalazio ispod strehe okrenuo u mom pravcu a iz njega se začuo Harijetin glas: "Robine? Izvesni g. Hagenbuš je stigao. Mislim da treba da ga primite."
     Ovo uopšte nije ličilo na Harijetu. Ali ona je obično bila u pravu, pa tako ja pođoh preko travnjaka, isprah bose noge kod staklenih vrata i uvedoh toga čoveka u svoju radnu sobu. Bio je prilično stara "roba", sa ružičastom ćelom, potkresanim sedim zaliscima i brižljivim američkim izgovorom... ne onakvim kakav se obično sreće kod ljudi koji su rođeni u Sjedinjenim Državama. "Mnogo vam zahvaljujem što ste me primili, g. Brodhed", rekao je, pružajući mi podsetnicu na kojoj je pisalo:
     Herr Doktor Advokat Wm. J. Haagenbusch
     "Ja sam advokat Pita Hertera", kazao je. "Doleteo sam jutros iz Fankfurta pošto želim da se nagodimo."
     Kako je to čudno s vaše strane gospodine, pomislio sam ja; zamislite samo doći lično da biste obavili posao! Ali ako je Harijeta želela da se sastanem s ovom starom personom ona je o tome verovatno razgovarala sa mojim advokatskim programom, pa stoga ja rekoh: "O kakvoj nagodbi je reč?"
     On je čekao da ga ponudim da sedne. Ponudio sam ga. Pretpostavljao sam da je takođe očekivao da poručim kafu ili konjak za dve osobe, ali ja nisam imao posebnu želju da to učinim. On skide svoje rukavice od glatke crne kože, pogleda u svoje sedefasto obojene nokte pa reče: "Moj klijent traži 250.000,000 dolara koje treba uplatiti na poseban konto plus oslobađanje od bilo kakvog gonjenja. Ovu poruku sam primio u šifrovanom obliku juče."
     Ja se glasno nasmejah. "Isuse, Hagenbuš, zašto to saopštavate meni? Ja nemam toliki novac!"
     "Ne, Vi nemate", složio se on. "Osim novca uloženog u poslovno udruženje Herter-Hol i neke akcije u farmi riba, Vi nemate ništa sem dve-tri kuće i nešto lične pokretne imovine. Mislim da biste mogli da prikupite šest ili sedam miliona, ne računajući investiciju u Herter-Holove. Bog zna koliko bi to u ovom času moglo vredeti, kad se uzme sve u obzir."
     Ja sam se zavalio u stolici i gledao ga. "Vi znate da sam se oslobodio onih turističkih poslova. Znači proverili ste šta imam. Samo ste zaboravili rudnike hrane."
     "Ne, ne verujem, gospodine Brodhed. Koliko sam ja razumeo, ta glavnica je prodata danas posle podne."
     Nije bilo naročito prijatno saznati da on o mom finansijskom položaju zna više od mene. Znači, Morton je i to morao da proda! Nisam imao vremena da u ovom času razmišljam kakve to ima implikacije, jer je Hegenbuš pogladio svoje zaliske i nastavio: "Situacija je sledeća, gospodine Brodhed. Ja sam svog klijenta upozorio da se iznuđen ugovor ne može primeniti. On uopšte više ne gaji nadu da bi svoje ciljeve mogao postići putem sporazuma sa Korporacijom Kapija, a čak i sa vašim poslovnim udruženjem. Stoga sam ja primio nove instrukcije od njega: da obezbedim trenutnu isplatu sume koju sam već naveo; da je deponujem na konto u banci, izričito na njegovo ime; i da mu ga predam kada, i ukoliko, se on vrati."
     "Kapiji se neće sviđati da je ucenjuju", kazao sam. "Ipak, možda neće imati izbora."
     "Zaista neće", saglasio se on. "Ono što u planu gospodina Hertera ne valja, to je što on neće funkcionisati. Ja sam uveren da će oni isplatiti novac. Takođe sam uveren da će moji telefonski razgovori biti prisluškivani, u moje kancelarije biće postavljeni prisluškivači, a ministarstva za pravosuđe u svakoj zemlji potpisnici ugovora sa Kapijom podići će tužbu protiv gospodina Hertera kad se vrati. Ja ne želim da me u tim tužbama navode kao saučesnika, gospodine Brodhed. Ja znam šta će se dogoditi. Oni će pronaći novac i uzeti ga natrag. Poništiće raniji ugovor sa gospodinom Herterom zbog njegove neposlušnosti. I poslaće ga... bar njega... na robiju."
     "Vi ste u teškom položaju, gospodine Hagenbuš", rekao sam.
     On se suvo zakikota. Pogled mu nije bio veseo. Gladio je za trenutak svoje zaliske a zatim je osuo: "Vi ne znate! Svakodnevno, dugačka naređenja, šifrovana! Zahtevajte ovo, garantujte ono, vi mi lično odgovarate za ono drugo! A onda ja uputim odgovor kome treba dvadeset pet dana da tamo stigne, a dotle je on već meni pre pedeset dana poslao nova naređenja i njegove misli su sasvim daleko na drugoj strani, pa mi onda on prebacuje i preti mi! On nije dobar čovek, a pogotovu nije mlad. Ja zaista ne verujem da će on doživeti da pokupi ijednu paru od ove ucene... Ali možda i hoće."
     "Zašto s njim ne raskrstite?"
     "Ja bih rado kad bih mogao! Ali ako ja s njim raskrstim, šta onda? Onda on uz sebe nema uopšte nikoga. Šta onda da radim, gospodine Brodhed? Pored toga..." sleže on ramenima, "on je davnašnji prijatelj. Išao je u školu sa mojim ocem. Ne, ne mogu s njim da raskrstim. Isto tako ne mogu da uradim ono što on traži. Ali Vi možda možete. Ne tako što ćete mu isplatiti četvrt milijarde dolara, ne, jer toliki novac Vi nikada niste ni imali. Ali možete da ga načinite svojim partnerom sa podjednakim pravima. Ja mislim da će... ne. Ja mislim da bi on to možda prihvatio."
     "Ali ja sam već..." i tu stadoh. Ako Hagenbuš ne zna da sam ja polovinu svog imanja dao Boveru, ja mu to neću saopštiti. "Zašto ne bih i ja pogazio ugovor?" rekao sam.
     On sleže ramenima. "Mogli biste. Ali ja mislim da nećete. Vi ste za njega pojam, gospodine Brodhed, i ja mislim da on u vas ima poverenja. Znate, meni se čini da znam šta on u svemu ovome želi. Da živi ovako kao Vi, odsad pa sve do kraja života."
     On ustade. "Ne tražim da na sve ovo date svoj pristanak ovog časa", izjavio je. "Imam na raspolaganju možda dvadeset četiri časa pre nego što budem morao da pošaljem odgovor gospodinu Herteru. Molim Vas razmislite, a ja ću Vam se javiti kroz jedan dan."
     Rukovao sam se sa njim, naredio Harijeti da mu pozove taksi, i zajedno sa njim sačekao da taksi priđe i da s njim odjuri u mrak.
     Kad sam se vratio u svoju sobu, Esi je stajala kod prozora, zagledana u svetiljke koje su treperile na Tapanskom Moru. Najedanput sam shvatio ko je danas dolazio kod nje. Od dve posetiteljke, bar jedna je morala biti njena frizerka; ona njena duga, lepa žutomrka kosa, nalik na slapove Nijagare, ponovo je bila rastresena sve do struka, a kad se okrenula i pogledala me smešeći se, bila je to ona ista Esi koja je otputovala za Arizonu, pre toliko dugih nedelja.
     "Toliko si se zadržao sa tim čovečuljkom", primetila je. "Mora biti da si ogladneo." Gledala je u mene tako za trenutak, a onda se zasmejala. Pretpostavljam da su pitanja koja su mi lebdela u glavi bila jasno ispisana na mom licu, jer ona poče redom na njih da odgovara. Prvo, večera je gotova. Nešto lagano, što možemo bilo kad da jedemo. Drugo, servirana je u našoj sobi tako da možeš da dođeš kod mene kad god hoćeš. I, treće, da, Robine, Vilma mi je potvrdila da je sve to sasvim u redu. Mnogo sam bolje nego što ti misliš, dragi moj Robine."
     "Izgledaš stvarno da bolje ne može biti", uzvratih ja, i mora biti da sam se pritom nasmešio jer se njene bele, savršeno oblikovane obrve namrštiše.
     "Smešno ti je što vidiš pohotljivu ženu?" pitala je.
     "O, ne! Ne, uopšte se ne radi o tome", odgovorio sam, zagrlivši je. "Samo sam se pre nekoliko trenutaka pitao zašto bi neko želeo da živi ovako kao ja. Sad znam zašto."
     I tako smo prvo vodili ljubav polako i oprezno, a onda kad sam video da nije tako krhka, postao sam grublji i nasrtljiviji. Zatim smo pojeli gotovo sve što je bilo spremljeno na stočiću za serviranje, pa smo se onda izležavali i ponovo grlili. Onda smo malo kao odremali, onako zagrljeni, a onda je Esi prokomentarisala, zagnjurena u moj potiljak: "Zaista odlično za jednog starog jarca, Robine. Nije loše čak i za jednog sedamnaestogodišnjaka."
     Proteglio sam se i zevnuo, milujući je leđima po trbuhu i grudima. "A ti si mnogo žurila da se oporaviš", prokomentarisao sam ja.
     Nije ništa odgovorila, samo se priljubila uz moj potiljak. Postoji nekakav radarski uređaj koji se ne može ni čuti ni videti, koji mi otkriva istinu. Ležao sam tako jedan trenutak, a onda sam se oslobodio i seo u krevet. "Najdraža moja Esi", kazao sam, "zašto mi ne kažeš?"
     Ležala mi je nadohvat ruke, licem okrenuta prema mojim rebrima. "A šta to?" upita ona nevinim tonom.
     "Ma hajde, Esi." Pošto nije odgovorila, rekao sam, "Zar moram da dižem Vilmu iz kreveta da bi mi kazala?"
     Ona zevnu i uspravi se. Zevanje je bilo namešteno; jer kad me je pogledala, oči su joj imale potpuno budan izraz. "Vilma je jako konzervativna", kazala je, sležući ramenima. "Postoje neki lekovi koji ubrzavaju ozdravljenje, kao kortikosteroidi recimo, koje ona nije htela da mi da. Pri njihovoj upotrebi postoji izvestan mali rizik da će kroz mnogo godina izazvati neke posledice... međutim dotle, nema sumnje, medicinski komplet će već nešto pronaći, uverena sam. I zato sam uporno tražila. Ona se naljutila."
     "Posledice! Misliš na leukemiju!"
     "Da, može biti. Ali najverovatnije ne. I sigurno ne uskoro."
     Ustao sam iz kreveta i onako go seo na ivicu da bih mogao bolje da je vidim. "Esi, zašto?"
     Ona povuče palčeve ispod svoje duge kose i zabaci je unazad da bi mogla da uzvrati moj pogled. "Zato što mi se žurilo", odgovorila je. "Zato što, ti, na kraju krajeva, imaš pravo na ispravnu ženu. Zato što je neprijatno imati kateter, da ne kažem neestetski. Zato što je trebalo ja da odlučim i ja sam tako odlučila." Onda odbaci pokrivač i ponovo leže. "Pogledaj me pažljivo, Robine", ponudila mi je. "Nema čak ni ožiljaka! A unutra, ispod kože, sasvim dobro funkcionišem. Mogu da jedem, varim hranu, praznim creva, da vodim ljubav, začnem tvoje dete ako to budeš želeo. Ne na proleće ili možda dogodine. Sada."
     I sve je to bilo tačno. Mogao sam sam da se uverim. Na njenom izduženom belom telu nije bilo tragova... to jest, bilo je malo; duž leve strane video se umetak nepravilnog oblika od belje kože. Ali morali ste dobro da zagledate da biste videli, a osim toga apsolutno ništa drugo što bi pokazivalo da je pre nekoliko nedelja bila nagnječena, i osakaćena, i, u stvari, mrtva.
     Bilo mi je hladno. Ustao sam da nađem Esin penjoar a i ja svoj da obučem. Na stočiću za serviranje bilo je još malo vruće kafe. "I za mene", reče Esi dok sam sipao.
     "Zar ne bi trebalo sad da odspavaš?"
     "Kad budem umorna", reče ona promućurno, "to će se videti, jer ću da se okrenem i da zaspim. Odavno nismo bili ovako zajedno, Robine. Meni je lepo."
     Prihvatila je šoljicu koju sam joj pružio gledajući u mene preko nje dok je srkutala kafu. "Ali tebi nije", primetila je.
     "Kako da nije!" I bilo mi je lepo; ali me je iskrenost naterala da kažem: "Ponekad mi nije jasno, Esi. Zašto se dešava kad mi ti pokazuješ znake ljubavi da mi se u glavi mota nešto kao osećaj krivice?"
     Ona spusti pored sebe šoljicu i zavali se na jastuk. "Želiš li o tome da mi pričaš, Robine?"
     "Upravo sam ti ispričao." Zatim sam dodao: "Pretpostavljam da, ako ikoga treba da potražim i da mu to ispričam, onda je to stari Sigfrid fon Šrink."
     "Njega možeš u svako doba da potražiš", reče ona.
     "Hm. Ako počnem s njim ponovo, Bog zna da li ću ikada završiti. Uostalom, nije on program s kojim želim da razgovaram. Tolike se stvari događaju, Esi! A sve to bez mog učešća. Osećam kao da sam zaobiđen."
     "Da", reče ona, "znam da se tako osećaš. Ima li nešto što bi radio da se više ne osećaš zaobiđen?"
     "Pa... može biti", odgovorio sam. "Ono u vezi s Pejterom Herterom, na primer. Nosim se jednom ludom mišlju o kojoj bih hteo da porazgovaram s Albertom Ajnštajnom."
     Ona klimnu. "Vrlo dobro, zašto da ne?" Sela je na ivicu kreveta. "Dodaj mi, molim te, moje papuče. Obavimo to sad odmah."
     "Sada? Ali suviše je kasno. Ti ne bi trebalo da..."
     "Robine", poče ona blago, "i ja sam razgovarala sa Sigfridom fon Šrinkom. Dobar je to program, mada ga nisam ja sastavila. Kaže da si ti dobar čovek, Robine, dobro prilagođena ličnost, plemenita, što sve ja mogu da posvedočim, a da ne govorimo koliko si sjajan ljubavnik i koliko je prijatno biti u tvom društvu. Hajdemo u tvoju radnu sobu." Uzela me je za ruku i tako smo ušli u veliku sobu koja je gledala na Tapansko More i seli ispod mog računarskog pulta na udoban dvosed. "Međutim", nastavila je, "Sigfrid kaže da imaš mnogo talenta da izmišljaš razloge kako nešto ne bi uradio. Sad ću da ti pomognem da s tim raščistiš. Daite gorod Polimat." Nije se obratila meni, nego uređajima na pultu, koji se smesta osvetliše. "Daj zajedno programe Albert i Sigfrid", naredila je. "Pretražuj arhive oba programa u interaktivnom stanju. Sad, Robine! Hajde da do kraja isteramo pitanja koja si postavio. Na kraju krajeva, i ja sam za njih zainteresovana."
     Ova moja dugogodišnja supruga, ova S. Ja. Lavorovna kojom sam se oženio, najviše me iznenađuje u trenucima kad to najmanje očekujem. Namestila se udobno pored mene, držeći me za ruku, dok sam ja sasvim otvoreno govorio o stvarima koje bih radio a koje sam najviše želeo da uopšte ne želim. Nije u pitanju bio samo odlazak na Hiči-nebo i Fabriku hrane i sprečavanje starog Pejtera Hertera da napravi haos u svetu. Nego kuda bih ja mogao otići posle toga.
     Međutim, u početku nije izgledalo da ću ma kuda da idem. "Alberte", kazao sam, "ti si mi rekao da si uspeo da podesiš kurs za let do Hiči-neba na osnovu podataka dobijenih sa Kapije. Možeš li ti to da uradiš i za Fabriku hrane?"
     Njih dvojica su sedeli jedan pored drugog u PV aparatu. Albert je odbijao dimove iz svoje lule, Sigfrid je ćuteći i sa sklopljenim rukama, pažljivo slušao. On neće da progovori dok mu se ja ne obratim, a ja to nisam učinio. "Bojim se da ne mogu", reče Albert izvinjavajući se. "Imamo samo jedan poznati slučaj te vrste, kurs Triše Bover, a to sigurno nije dovoljno. Možda nula koma šest verovatnoće da bi brod tamo odleteo. A šta onda, Robine? Ne bi mogao da se vrati. Odnosno bar brod Triše Bover se nije vratio." On se udobno namesti i nastavi: "Postoje, razume se, neke alternative." On pogleda u Sigfrida fon Šrinka koji je sedeo pored njega. "Bilo je moguće izmanipulisati Herterov razum uz pomoć sugestije tako da on izmeni svoje planove."
     "Je l' da bi to moglo da se uradi?" upitao sam ja, obraćajući se i dalje Albertu Ajnštajnu. On sleže ramenima, Sigfrid se malo promeškolji ali nastavi da ćuti.
     "Oh, ne budi dete", izgrdi ga ona. "Odgovori, Sigfride."
     "Gospoža Lavorovna", reče on, bacajući letimične poglede na mene, "ja mislim da ne bi. Verujem da je moj kolega pomenuo ovu mogućnost samo zato da bih ja mogao da je odbacim. Ja sam pažljivo proučio snimke emitovanih signala Pejtera Hertera. Simboli koje sadrže potpuno su jasni. Anđeoske žene sa kljunovima ptica grabljivica... šta predstavlja 'kukast nos', gospoža? Pomislite na Pejterovo detinjstvo, i na ono što je slušao o 'čišćenju' čovečanstva od zlih Jevreja. Ima tu i surovosti, i želje za kažnjavanjem. On je vrlo bolestan, u stvari, već je imao jedan infarkt, i više nije uračunljiv; on je, u stvari, sasvim podetinjio. Ni sugestija niti pozivanje na razum neće vredeti gospoža. Jedina mogućnost bi možda bila dugotrajna psihoanaliza. On verovatno na to ne bi pristao, kompjuter na brodu ne bi mogao to dobro da obavlja a, u svakom slučaju, nema ni dovoljno vremena. Ja vam ne mogu pomoći, gospoža, ne sa stvarnim izgledima na uspeh."
     Nekada davno, davno, proveo sam dve-tri stotine, uglavnom vrlo neprijatnih sati, slušajući Sigfridov razložan glas, koji me je dovodio do ludila, i želeo sam da ga nikad više ne čujem. Ali, znate, nije to bilo tako loše.
     Pored mene, Esi se promeškoljila. "Polimat", rekla je, "neka nam skuvaju još kafe." A meni je kazala: "Čini mi se da ćemo ovde ostati malo duže."
     "Ne znam zašto bismo", usprotivih se ja. "Čini mi se da za moj problem ne postoji rešenje."
     "Ako ti se tako čini", reče ona ležerno, "ne treba da pijemo kafu već možemo da se vratimo u krevet. Inače, meni se ovo baš sviđa, Robine."
     Uostalom, zašto da ne? Ja, začudo, nisam bio ništa više pospan no Esi, bar na izgled. U stvari, osećao sam se sasvim čio i odmoran, a glava mi nikad nije bila bistrija. "Alberte", upitao sam, "da li napreduje čitanje Hiči-knjiga?"
     "Ne baš mnogo, Robine", izvinjavao se on. "Ima još mnogo onakvih matematičkih podataka kakve si video, ali jezik je još uvek nerazumljiv... molim, Robine?"
     Ja pucnuh prstima. Setio sam se nečega što mi se motalo negde u podsvesti. "Boga mu brojevi", kazao sam. "Oni brojevi koji su se pojavili u onoj knjizi. To su oni isti brojevi koje mrtvaci nazivaju 'boga mu brojevima'."
     "Dabome, Robine", klimnu on potvrdno. "To su osnovne vandimenzionalne konstante svemira, to jest bar ovog našeg svemira. Međutim, radi se o Mahovom principu, koji ukazuje..."
     "Ne sada, Alberte! Šta misliš kako su mrtvaci došli do njih?"
     On je ćutao, i mrštio se. Istresao je lulu, bacio letimičan pogled na Sigfrida i onda rekao: "Moja bi pretpostavka bila da su se mrtvaci preko interfejsa spojili sa mašinskom inteligencijom Hičija. Bez sumnje je tako došlo do propuštanja informacija u oba pravca."
     "I ja sam upravo tako mislio! Šta još pretpostavljaš da bi mrtvaci mogli znati?"
     "To je vrlo teško reći. Njihove memorije su pune mana, znaš. U najboljem slučaju komuniciranje sa njima je bilo izuzetno teško a sada je potpuno prekinuto."
     Ja se isprsih na stolici. "A šta ako opet uspostavimo vezu? Šta ako neko ode na Hiči-nebo da s njima porazgovara?"
     On se nakašlja. Nastojeći da mu glas ne zvuči pokroviteljski, kazao je: "Robine, nekoliko članova Herter-Holove grupe, plus dečak, Von, nisu uspeli da dobiju jasne odgovore od njih na ova pitanja. Čak i naše inteligentne mašine nisu se baš sjajno pokazale... mada", on ipak dodade učtivo, "to je u prvom redu zbog toga što moramo da idemo na interfejs sa onim brodskim kompjuterom, Verom. Oni nisu dobro uskladišteni, Robine. Saleću ih razne ideje, iracionalni su i često pričaju bez veze."
     Iza mene je stajala Esi sa poslužavnikom na kome je bila kafa sa šoljicama... gotovo nisam čuo zvonce iz kuhinje koje je javilo da je kafa gotova. "Pitaj ga, Robine", tražila je ona.
     Nisam se pretvarao da ne razumem. "Do đavola", kazao sam "u redu, Sigfride. Ovo je tvoj delokrug rada. Kako da ih vešto nagovorimo da razgovaraju sa nama?"
     Sigfrid se nasmeši i rasplete prste. "Prijatno je opet s tobom razgovarati, Robine", rekao je. "Želeo bih da ti uputim kompliment povodom tvog vrlo vidnog poboljšanja otkako smo poslednji put razgovarali..."
     "Teraj dalje!"
     "Naravno, Robine. Postoji jedna mogućnost. Čini se da je memorija onog jednog ženskog svemirskog istraživača, Henrijete, prilično kompletna, osim što je opsednuta, hoću reći, neverstvom svog muža. Mislim da kada bismo imali jedan kompjuterski program napisan na osnovu izvesnih podataka koje imamo o ličnosti njenog muža i kada bismo ih spojili preko interfejsa..."
     "Da bude njen lažni muž?"
     "U osnovi, tako nešto, Robine", klimnu on potvrdno. "Ne bi morao da bude baš isti kao njen muž. Zato što su mrtvaci uopšte uzev, tako slabo uskladišteni, bilo koji nepodesan odgovor mogao bi da prođe nezapaženo. Razume se, taj program bi bio sasvim..."
     "Dosta, Sigfride. Možeš li ti da napišeš takav program?"
     "Da. Uz pomoć tvoje supruge, da. "
     "A kako ćemo posle toga da stupimo u kontakt sa Henrijetom?"
     On pogleda iskosa u Alberta. "Verujem da u tome može da pomogne moj kolega."
     "Dabome, Sigfride", reče Albert veselo, češući jednu nogu prstima druge noge. "Pod jedan. Sastaviti program, sa pomoćnim podacima. Pod dva. Ubaciti ga u PMLA-2 flip-procesor opremljen gigabit-memorijom koja obavlja brzo pretraživanje, povezanu sa potrebnim jedinicama. Pod tri. Stavi ga u jednu 'peticu' i lansiraj u pravcu Hiči-neba. Onda ga pomoću interfejsa poveži sa Henrijetom i počni ispitivanje. Ja bih tu dao, oh, možda nula koma devet verovatnoće da će da uspe."
     Ja se namrštih. "Zašto svu tu mašineriju da šaljemo čak tamo?"
     On strpljivo odgovori, "Zbog c-a, Robine. Brzine svetlosti. Pošto nemamo FTL radio-vezu, moramo da uputimo mašinu na lice mesta."
     "Kompjuter Herter-Holovih ima FTL radio-stanicu."
     "Suviše je glup, Robine. Suviše spor. A još ti nisam rekao najgoru stvar. Čitav taj elektronski sistem prilično je kabast, znaš. Taman će da napuni jednu 'peticu'. Što znači, stići će na Hiči-nebo sasvim sam, bez ikakve zaštite. A mi ne znamo ko će da ga dočeka na pristaništu."
     Esi je ponovo sela pored mene, onako lepa i sva zainteresovana, i pružila mi šolju s kafom. Ja sam je uzeo mehanički i otpio jedan gutljaj. "Rekao si 'taman da napuni'", precizirao sam ja. "Da li to znači da bi mogao da stane i pilot?"
     "Bojim se da ne, Robine. Ima mesta otprilike za još kojih sto pedeset kilograma."
     "Moja težina je upola manja!" Osetio sam kako Esi budno sluša. Upravo smo stigli do onog mesta, upravo sada. Osetio sam da mi je u glavi bistrije i da sam sigurniji u sebe nego što sam nedeljama bio. Paraliza prouzrokovana neaktivnošću popuštala je iz minuta u minut. Tačno sam znao šta govorim, i bio veoma svestan šta to za Esi znači... ali nisam hteo da se zaustavim.
     "To je tačno, Robine", složio se Albert, "ali želiš li da tamo stigneš mrtav? Tu su još hrana, voda, vazduh. Standardne količine potrebne za putovanje tamo i natrag, sa svim zalihama za regenerisanje, to bi bilo preko tri stotine kilograma, a za to jednostavno..."
     "Prestani, Alberte", kazao sam. "Ti vrlo dobro znaš baš kao i ja da ne govorimo o putovanju tamo i natrag. Govorimo o, kako ono beše? O dvadeset dva dana. Toliko se leti do Henrijete. To je sve što mi je potrebno. Dovoljno za dvadeset dva dana. A onda ću stići na Hiči-nebo i ostalo nije važno."
     Sigfrid je gledao sa vrlo zainteresovanim izrazom na licu, ali nije ništa govorio. Albert je izgledao zabrinut. Složio se, rekavši: "Pa, to je tačno, Robine. Ali je vrlo opasno. Uopšte nema manevarskog prostora za moguću grešku."
     Ja sam zavrteo glavom. Bio sam odjezdio daleko ispred njega u svakom slučaju, daleko ispred mesta do koga je on bio spreman da ide. "Rekao si da na Mesecu ima jedna 'petica' koja prihvata tu destinaciju. Ima li tamo i kako-se-ono-zove, PMAL?"
     "Nema, Robine", odgovori on, ali dodade tužno. "Međutim, ima jedan na Kuru, spreman za odašiljanje na Veneru."
     "Hvala, Alberte", izgovorio sam, upola režeći jer sam ovu izjavu iz njega jedva izvukao, kao da mu vadim zub. A onda sam se zavalio u stolici i počeo da razmišljam o onome što je upravo rečeno.
     Nisam samo ja slušao s napregnutom pažnjom. Esi pored mene spusti šoljicu. "Polimat", izdala je ona naredbu, "pretraži i daj nam Mortona, u interaktivnom režimu. Napred, Robine. Uradi ono što moraš da uradiš."
     Iz aparata se začulo kako neko otvara vrata, i Morton je ušao, rukovao se sa Sigfridom i Albertom, bacajući letimičan pogled na mene preko ramena. Istovremeno je pretraživao podatke i po izrazu njegovog lica znao sam da mu se ne dopada ono što saznaje. Bilo mi je svejedno. Kazao sam: "Mortone! Postoji jedan PMAL-2 uređaj za obradu informacija u lansirnoj bazi u Gijani. Kupi ga za moj račun."
     Okrenuo se prema meni. "Robine", rekao je joguneći se, "meni se čini da vi ne shvatate koliko brzo rasparčavate svoj kapital! Samo ovaj program košta preko hiljadu dolara za jedan minut korišćenja. Ja ću morati da prodam glavnicu..."
     "Prodaj je!"
     "Ne samo to. Ako planirate da sami platite put za sebe i taj kompjuter do Hiči-neba... nemojte! Nemojte čak ni da pomišljate na to! Prvo i prvo, to ne može da se izvede zbog Boverove sudske zabrane. Druga stvar, ako taj problem nekako zaobiđete, bićete izloženi kažnjavanju zbog nepoštovanja sudskih poziva a štete koje..."
     "Nisam te o tome ništa pitao, Mortone. Pretpostavimo da uspem da Bover povuče sudsku zabranu. Da li bi me onda mogli sprečiti?"
     "Da! Ali", dodao je ublažavajući ton, "možda bi mogli, postoje neke šanse da to ne učine. Bar ne na vreme. Pa ipak, kao vaš pravni savetnik, ja moram da kažem..."
     "Ti ne moraš ništa da kažeš. Kupi taj kompjuter. Alberte i Sigfride, programirajte ga onako kako smo se dogovorili. Sad vas trojica izlazite odatle; hoću da dođe Harijeta. Harijeta? Rezerviši mi kartu, Kuru-Mesec, na istom brodu na kome će biti kompjuter koji mi Morton upravo kupuje, i to što pre. I za to isto vreme vidi da li možeš da pronađeš Bovera. Želim da razgovaram s njim. "Kad je ona klimnula potvrdno i iščezla, ja se okrenuh ka Esi. Oči su joj bile vlažne, ali se smešila.
     "Jesi li videla?" rekao sam. "Sigfrid me ni jedanput nije oslovio sa 'Rob' ili 'Bobi'."
     Ona me zagrli i privuče sebi. "Možda smatra da u ovom trenutku ne treba da te tretira kao bebu", kazala je. "A ni ja ne smatram, Robine. Misliš li ti da sam ja želela da se oporavim samo zato da bismo na brzinu vodili ljubav? Ne. Nego i zato da te ne drži ovde u u zatvoru jedna žena za koju ti smatraš da bi bilo ružno da je ostaviš. A i zato da bih mogla da se snađem", dodala je, "kad ti ionako budeš otišao."
     Sleteli smo u Kajen po mrklom mraku i kiši koja je lila kao iz kabla. Bover me je čekao dok sam obavljao carinske formalnosti, upola zaspao u tapaciranoj fotelji u holu za izdavanje prtljaga. Zahvalio sam mu nekoliko puta što je došao da me dočeka, ali on je preko toga prešao. "Imamo samo dva sata", kazao je. "Idemo dalje."
     Harijeta nam je iznajmila jedan helikopter. Uzleteli smo, iznad palmi u trenutku kad se sunce pomaljalo iz Atlantskog Okeana. Kad smo stigli u Kuru bio je već uveliko dan, a lunarni modul je stajao uspravno pored svog kontrolnog tornja. Bio je sićušan u poređenju sa džinovima koji se lansiraju iz baze u Kenediju ili Kaliforniji, međutim, u Gijanskom Svemirskom centru rakete imaju za jednu šestinu bolje radne karakteristike, budući da se on nalazi na samom polutaru, pa stoga ne moraju da budu velike. Kompjuter je već bio utovaren i valjano smešten, i Bover i ja se smesta ukrcasmo. Tresak. Potisak. Ukus doručka koji nije trebalo da pojedem u avionu vraćao mi se u grlo uz osećaj mučnine, a onda je počelo pravo putovanje.
     Za let do Meseca potrebna su tri dana. Za to vreme spavao sam što sam više mogao, ostatak sam provodio u razgovoru sa Boverom. Bio je to najduži period koji sam tokom najmanje dvanaest poslednjih godina proveo van domašaja mojih komunikacionih uređaja, pa sam mislio da će mi se vreme otegnuti. Ono je proletelo munjevitom brzinom. Probudio sam se kad su pogašeni signali dali na znanje da se brzina leta smanjuje, i dok sam posmatrao kako se pred nama pomalja Mesec mesingane boje, već smo bili stigli.
     Uzimajući u obzir koliko sam ja daleko putovao, začuđujuće je da nikada dotle nisam bio na Mesecu. Nisam znao kako tamo izgleda. Sve me je iznenadilo: ono osećanje da pocupkujem i propinjem se usled toga što težim koliko jedna gumena lutka, zvuk piskavog tenora koji je dopirao iz mojih usta u atmosferi koja sadrži dvadeset odsto helijuma. Oni nisu više udisali Hiči-smešu, tamo na Mesecu. Hiči-mašine za kopanje tunela prolazile su kao projektili kroz mesečevo stenje, a kako su sunčevu svetlost do mile volje koristili za pogonsku energiju nije ih ništa koštalo da ih pokreću. Jedini problem je bio ubacivati u tunele vazduh, i zbog toga su dodavali helijum... do koga se lakše i jeftinije dolazi nego do N2.
     Vretenasti prokop Hičija na Mesecu nalazi se u blizini lansirne baze... odnosno, da kažem pravim redom, lansirna baza nalazila se tamo gde jeste, u blizini Fra Maura, jer su na tom mestu Hičiji najviše prokopavali pre milion godina. Sve je bilo ispod zemlje, čak i dokovi za pristajanje, skriveni i zaklonjeni u jednom prokopu. Dvojica američkih astronauta, Šepard i Mičel, proveli su jedan vikend švrljajući jedanput unaokolo na udaljenosti do dvesta kilometara od njega, ali ga nisu opazili. Sada je u vretenstom prostoru živelo više od hiljadu ljudi, a prokopi i novi tuneli granali su se u svim pravcima, dok je Mesečeva površina bila načičkana mikrotalasnim paraboličnim antenama i solarnim kolektorima i metalnim cevima. "Zdravo", rekoh ja prvom snažnijem čoveku koji se činio besposlen. "Kako se zoveš?"
     On je komotno, dugačkim koracima grabio ka meni, držeći među zubima neupaljenu cigaru. "Zašto pitaš?" upita on.
     "Ovim šatlom stigao je neki tovar. Hteo bih da se utovari na 'peticu' koja je sad u doku. Biće potrebno pet-šest ljudi da ti pomognu i verovatno jedan kran, a vrlo je hitno."
     "Aha", reče no. "Imaš li ti napismeno ovlašćenje za to?"
     "Pokzaću ti ga prilikom isplate", odgovorio sam. "A plaća se hiljadu dolara po čoveku, i deset hiljada dolara premije za tebe lično ako svršiš sve najviše za tri sata."
     "Aha. Hajde da pogledamo tovar." Upravo su ga iznosili iz rakete. On ga je pažljivo zagledao, malo se češkao, malo premišljao. Umeo je on i da razgovara. Reč po reč pa se ispostavilo da se zove A. T. Volters, mlađi, i da se rodio u tunelima na Veneri. Sudeći po narukvici znao sam da je okušao sreću na Kapiji, a sudeći po tome što se na Mesecu prihvatao raznih poslova znao sam da sreću nije našao. Pa, nisam ni ja, prva dva puta; a onda je došlo do preokreta. Kakvog, to je teško reći. "Mogu ja ovo da uradim, Brodhed", izjavi on napokon, "ali nemamo na raspolaganju tri sata. Onaj šaljivdžija, Herter, najavio je ponovnu predstavu kroz otprilike devedeset minuta. Moraćemo ovo da obavimo pre toga."
     "Utoliko bolje", kazao sam ja. "A sad, gde se nalazi kancelarija Korporacije Kapija?"
     "Severni deo vretena", odgovori on. "Oni zatvaraju kroz pola sata."
     Utoliko bolje, pomislih ja ponovo, ali nisam rekao naglas. Vukući za sobom Bovera, cupkao sam i propinjao se idući kroz tunel do velike špilje u obliku vretena u kojoj se nalazila glavna uprava za ovu oblast i usput objašnjavajući razloge naše posete, stigosmo do kancelarije direktora Lansirnog centra. "Biće vam potrebno jedno slobodno integrisano kolo za vezu sa Zemljom radi identifikacije", rekao sam joj. "Ja sam Robin Brodhed, a evo mog otiska palca. Ovo je Hanson Bover... da li biste hteli, Bover..." On pritisnu palac na pločicu, pored mog. "A sad recite šta treba", zatražih ja.
     "Ja, Alan Bover", recitovao je on napamet, "ovim povlačim sudsku zabranu izrečenu zbog mene Robinu Brodhedu, iz Korporacije Kapija, a.d."
     "Hvala", rekoh ja. "A sada, Direktorka, dok to overavate, evo potpisane kopije onoga što je Bover upravo izjavio, za vašu arhivu, plus plan misije. Prema mom ugovoru sa Korporacijom Kapija, koji možete da zatražite od vaših kompjutera, ja imam pravo da koristim Kapijinu opremu u vezi sa misijom grupe Herter- Hol. Ja ću to učiniti, a za tu svrhu potrebna mi je 'petica' koja se u ovom trenutku nalazi na lansirnom doku. Videćete iz plana za ovu misiju da ja nameravam da idem na Hiči-nebo, a odatle na Fabriku hrane, gde ću Pejtera Hertera onemogućiti da i dalje nanosi štetu Zemlji, a spašću i Herter-Holove i doneću dragocene podatke s Kapije koji će se obraditi i koristiti. Hteo bih da krenem u roku od jednog sata", dovrših ja svoju izjavu oštrim tonom.
     E, za trenutak je izgledalo da će sve ići kako treba. Direktorka Lansirnog centra pogleda otiske palčeva na pločici, uze u ruku špulmu sa planom misije odmeravajući joj težinu, a onda se razrogačenih očiju zagleda u mene za trenutak, zinuvši. Začuo sam cvileći šum nekakvog isparljivog gasa koji ovde koriste u uređajima za zagrevanje, Karnoov ciklus koji se odvija ispod Fresnelovih sočiva, u reflektorima u obliku artišoke tik iznad nas. Uopšte ništa drugo nisam čuo. Tada ona uzdahnu i reče, "Senatore Pregler, da li ste sve ovo čuli?"
     A iz vazduha iza njenog pisaćeg stola začulo se Preglerovo režanje. "Nego šta nego sam čuo, Mili. Recite Brodhedu da od toga nema ništa. Ne može da dobije brod."
     Ona tri dana putovanja su me upropastila. Automatski su podaci iz pasoša javljeni unapred preko radio-veze, i rukovodeći ljudi su znali da ja dolazim još pre nego što je šatl krenuo iz Francuske Gijane. Slučaj je hteo da baš Pregler lično izađe da me dočeka; čak i da nije on došao, imali su dovoljno vremena da prime naređenje iz centra u Braziliji. Neko vreme sam verovao da bih baš zato što je Pregler u pitanju, mogao da ga nagovorim da to ne učini. Ali nisam mogao. Vikao sam prvo na njega iz sveg glasa trideset minuta, a drugih trideset sam ga moljakao. Nije vredelo. "Što se tiče vašeg plana misije, sve je u redu", priznao je on. "Ono što nije u redu, to ste vi. Vi nemate pravo da koristite opremu Kapije, zato što je Korporacija Kapija juče stekla pravo prvenstva nad vama, dok ste vi bili u vazduhu. Čak i da nije, Robine, ja vas ne bih pustio da idete. Vi ste suviše lično za ovu stvar vezani. A da ne govorimo o tome da ste prestari za takve stvari."
     "Ja sam iskusan pilot sa Kapije!"
     "Vi ste dozlaboga iskusni, Robine. I možda i pomalo ludi. Šta po vašem mišljenju jedan čovek može da uradi na Hiči-nebu? Ne, ne. Mi ćemo da iskoristimo vaš plan. Čak ćemo da vam isplatimo i kompenzaciju za pravo korišćenja... ako se plan sprovede. Ali to ćemo učiniti onako kako treba, sa same Kapije, poslaćemo najmanje tri kosmička broda, od kojih će dva biti puna mladih, zdravih, dobro naoružanih, neustrašivih momaka."
     "Senatore", zalagao sam se ja, "pustite me da idem! Ako pošaljete ovaj kompjuter na Kapiju proći će više meseci... više godina!"
     "Neće, ako ga sad odmah pošaljemo u jednoj 'petici', reče on. "Šest dana. Onda može odmah da poleti ponovo, u konvoju. Ali ne sa vama. Međutim", reče on razložno, "mi ćemo vam sigurno platiti za kompjuter kao i za program. Neka na tome ostane, Robine. Pustite nekog drugog da se izlaže opasnosti. Govorim vam kao prijatelj."
     U redu, on je moj prijatelj i to obojica znamo, ali možda više ne onakav prijatelj kakav je nekad bio, pošto sam mu kazao šta može da uradi sa svojim prijateljstvom. Na kraju me je Bover odvukao odatle. Samo sam još video kako Senator sedi na ivici pisaćeg stola i razrogačeno gleda u mene, sa licem tamno crvenim od besa, i očima koje su izgledale gotove na plač.
     "Baš je ovo maler, gospodine Brodhed", reče Bover saosećajno.
     Ja sam se taman spremao da i njega "sredim", ali sam se na vreme zaustavio. Nije imalo nikakvog smisla. "Kupiću vam kartu za povratak do Kuruka", kazao sam.
     On se nasmešio, pokazujući savršeno oblikovane veštačke zube ... znači potrošio je nešto para i na sebe. "Vi ste me načinili bogatim čovekom, gospodine Brodhed. Ja mogu sam da platim svoju kartu. Isto tako, ovde nisam bio ranije i verovatno neću više dolaziti, pa ću zato malo da ostanem."
     "Kako hoćete."
     "A vi, gospodine Brodhed? Kakvi su vaši planovi?"
     "Nemam planova." Nisam nijedan mogao da smislim. Potrošio sam svoje programe. Ne mogu vam opisati kako se čovek usled toga oseća prazan. Bio sam prikupio svu svoju snagu za još jedan let tajanstvenim Hiči-brodom... pa dobro, ne baš toliko tajanstvenim kao kad sam bio svemirski istraživač na Kapiji. Ali, ipak, prilično jezovit poduhvat. Pred Esi sam postupio onako kako dugo nisam mogao da se rešim da postupim. A sve to uzalud.
     Zurio sam zamišljeno kroz dugačak, prazan tunel gledajući u pravcu dokova. "Možda bih uspeo da se probijem pod paljbom", rekao sam.
     "Gospodine Brodhed! To je... to je..."
     "Oh, ne brinite. Neću to da uradim, i to uglavnom zato što su svi pištolji kojima bih iole umeo da rukujem već utovareni u 'peticu'. A sumnjam da će me pustiti unutra da uzmem jedan od njih."
     On se upiljio u mene. "Pa", reče on, sumnjajući u to", "možda bi i vama prijalo da ovde provedete nekoliko dana..."
     A onda mu se izraz lica promenio.
     Ja sam to jedva primetio; osećao sam isto ono što i on oseća, a to je bilo dovoljno da zaokupi svu moju pažnju. Stari Pejter se opet nalazio u kauču. Bilo je gore nego ikada. Nisam prolazio samo kroz snove i maštanja... to su svi živi doživljavali. Osećao sam bol. Očajanje. Ludilo. U slepoočnicama sam imao osećaj užasnog pritiska, u rukama i grudima pekla je bolna vatra. Grlo mi je bilo suvo, a onda sam povratio nesvarene kisele ugruške.
     Ovako nešto nikada nam još nije stiglo sa Fabrike hrane.
     No to je zato što nikada ranije niko nije umro u kauču. Nije prestalo ni za minut, ni za deset minuta. Pluća su mi se nadimala dok sam željno udisao vazduh. Baš kao i Boverova. Baš kao i svačija, sva pluća do kojih su dopirali njegovi talasi. Bol nije popuštao; i svaki put kad je izgledalo da je dostigao jednu granicu, provalio bi nastup novog bola; a sve vreme osećao se užas, gnev, strašna patnja čoveka koji je znao da umire, a to mu je bilo mrsko.
     Ali ja sam znao šta je to.
     Znao sam šta je to, i znao sam šta mogu da učinim... šta bar moje telo može da učini, ako samo uspem dovoljno da se saberem da ga nateram da to učini. Primorao sam sebe da napravim jedan korak, pa zatim još jedan. Naterao sam sebe da otkasam s mukom niz onaj široki hodnik, u kome se Bover previjao na podu iza mene dok su se stražari teturali, potpuno nemoćni ispred mene. Projurio sam pored njih spotičući se, a sumnjam da su me uopšte primetili, i uleteo kroz uski hermetički poklopac lendera, i sručio se sav ugruvan i razdrman, naterujući samog sebe da zatvorim i zašipim ta vrata iznad glave.
     I evo me u pogibeljno dobro poznatoj metalnoj rupi od kabine, okruženog komadima buđave, žutomrke plastike. Volters je, barem, obavio svoj deo posla. Nisam imao načina da mu platim, ali da je provukao ruku kroz otvor dok sam zatvarao vrata, bio bih mu dao čitav milion.
     U jednom trenutku Pejter Herter je izdahnuo. Njegovom smrću patnja nije bila okončana. Samo je počela da se stišava. Nisam pre toga mogao da zamislim kako izgleda kad se nađete u duši nekoga ko je umro i ko oseća da je srce prestalo da mu radi, da mu creva popuštaju, a pouzdano osećanje da je smrt nastupila zarilo mu se u mozak. To traje mnogo duže nego što sam ja mislio da je moguće. Trajalo je sve vreme dok sam odvezivao lender i podigao ga uvis uz pomoć njegovih malih mlaznih motora na vodonični pogon do mesta odakle mogu da se aktiviraju Hiči- motori. Pritiskao sam i vukao naviše točkove za određivanje kursa sve dok se nije ukazala ona šara koju mi je Albert pokazao, a koju sam dobro zapamtio.
     A onda čvrsto pritisnuh komandni taster, i vinuh se u visine. U brodu se osetilo trzanje i mučnina usled ubrzanja. Skupine zvezda koje sam video, jedva video kriveći vrat iza memorijskog uređaja, počeše da se stapaju. Sad me više niko nije mogao zaustaviti. Čak ni ja sam.
     Prema svim podacima koje je Albert uspeo da prikupi, ovo putovanje će trajati tačno dvadeset dva dana. Što nije baš dugo... nije sem ako ste stisnuti u jednom brodu koji je već potpuno pun. Bilo je mesta za mene... manje-više. Mogao sam da se proteglim. Mogao sam da ustanem. Mogao bih čak i da legnem, ako bi mi ćudljivo kretanje broda dozvoljavalo da znam gde se nalazi "dole", i ako mi ne bi smetalo da se presavijem napola među onim metalnim delovima. Ono što nisam mogao, tokom ova dvadeset dva dana, to je da se krećem više od pola metra u bilo kom pravcu... ni kad jedem, ni kad spavam, ni kad se umivam ili vršim nuždu; ni kad radim bilo šta drugo.
     Vremena sam imao na pretek da se prisetim kako su ovi letovi u Hiči-brodovima užasavajući, i da to dobro osetim na svojoj koži.
     Vremena je bilo na pretek, takođe, i za učenje. Albert se postarao da za mene snimi sve one podatke, za koje nisam bio dovoljno bistar da ih sam zatražim, i sada su mi te trake stajale na raspolaganju za preslušavanje. One nisu bile naročito zanimljive, a ni reprodukcija nije bila bogzna kakva. Jedini memorijski uređaj bio je PMAL-2; mnoštvo pametnih podataka, ali malo slika. Nije bilo aparata za trodimenzionalni displej, samo jedan uređaj za prikazivanje slike kroz specijalne naočari koje sam koristio kad bi mi oči to dozvoljavale, odnosno ekran veličine dlana... kad ne bi.
     U početku ga nisam koristio. Prosto sam ležao i spavao što sam mogao više. Delimično sam se oporavljao od traume prouzrokovane Pejterovom smrću, koja je tako užasavajuće ličila na moju sopstvenu. Delimično sam eksperimentisao sa sopstvenom svešću... dopuštajući sebi da osećam strah (a imao sam sve moguće razloge da ga osećam!), podstičući samog sebe da osećam krivicu. Postoje osećanja krivice za koja znam da su mi draga, na primer kad razmišljam o obavezama koje nisam izvršio i o datim rečima koje sam prenebregnuo. Bilo je puno takvih slučajeva za razmišljanje, počinjući sa Pejterom (koji bi gotovo sigurno bio u životu da ja nisam dao pristanak da krene u ovu ekspediciju) a završavajući se, ili bolje reći ne završavajući se, sa Klarom zaleđenom u onoj crnoj rupi... ne završavajući se zato što sam uvek mogao da se prisetim i drugih slučajeva. Ovo zadovoljstvo mi je ubrzo dojadilo. Na moje iznenađenje, ustanovio sam da osećanje krivice nema više moć da me savlada, kad ga propustim kroz svest; i tako mi je prošao prvi dan.
     Onda sam prešao na preslušavanje traka. Pustio sam onog polu-Alberta, krutu, upola animiranu karikaturu od programa koji sam tako dobro poznavao i voleo, da mi drži predavanje o Mahovom principu i 'boga mu brojevima' i o još neobičnijim teoretskim razmatranjima astrofizičkih pojava o kojima nisam nikada ni sanjao. Nisam istinski slušao; puštao sam reči da teku pored mene, i tako je prošao drugi dan.
     Zatim sam se, iz tog istog izvora, kljukao uskladištenim podacima koji su se ticali mrtvaca. Sve to sam već bio čuo. Sad sam ponovo preslušavao. Nisam imao ništa bolje da radim, i tako je prošao treći dan.
     Onda su došla na red razna predavanja o Hiči-nebu i poreklu staraca kao i o mogućim strategijama koje treba upotrebiti u Henrijetinom slučaju i mogućim opasnostima koje prete od strane staraca kojih se treba čuvati, i to su bili treći, četvrti, i peti dan.
     Počeo sam da se pitam kako ću da ispunim svih dvadeset dva dana, pa sam krenuo i ponovo preslušao sve te trake, i tako je prošao šesti dan, pa osmi, pa deseti; a jedanaestog dana..."
     Jedanaestog dana sam potpuno isključio kompjuterski uređaj, cereći se u sebi na račun očekivanog uživanja.
     To je bio dan kad sam se nalazio na pola puta. Pritešnjem raznim kaiševima koji su me sputavali, čekao sam onaj jedini događaj koji mi u ovom skučenom prostoru tokom ovog prokletog putovanja može doneti zadovoljstvo; erupciju svetlucavih zlatnih iskrica koja potiče od svetiljki u kristalnoj spirali koja će označiti da je došao trenutak zaokretanja. Nisam tačno znao kada će se to dogoditi. Možda ne u toku prvog sata toga dana (kao što i nije). Možda neće ni u toku drugog ili trećeg... i nije. Tokom tih sati nije, a nije ni tokom četvrtog, ili petog, niti bilo koga drugog sata. Jedanaestog dana to se uopšte nije dogodilo.
     Kao ni dvanaestog.
     Kao ni trinaestog.
     Kao ni četrnaestog; i kada sam najzad iskucao na tastaturi podatke da bih proverio aritmetički račun koji me je mrzelo da obavim u glavi, kompjuter mi je saopštio ono što nisam želeo da čujem.
     Bilo je prekasno.
     Čak i ako bi momenat zaokretanja nastupio svakog časa... čak i tokom sledećeg minuta... neće biti dovoljno vode, hrane i vazduha da izdržim do kraja.
     Čovek može da ekonomiše sa nekim stvarima. I ja počeh. Kvasio sam usne umesto da pijem, spavao sam koliko god sam mogao, disao što sam pliće umeo. I najzad je nastupio trenutak zaokretanja... devetnaestog dana. Sa zakašnjenjem od osam dana.
     Zabave radi dao sam podatke kompjuteru, a od njega sam dobio jasan i ravnodušan odgovor.
     Tačka koja označava polovinu puta nastupila je prekasno. Od sada pa za devetnaest dana brod može i da stigne na Hiči-nebo, ali ne noseći živoga pilota. Dotle ću najmanje šest dana biti mrtav.









14.
     Kad je počela da biva u stanju da razgovara sa starcima, sve su joj se više pričinjavali kao prava bića. Oni zapravo nisu ni bili stari. Odnosno bar ne ono troje koji su je najčešće čuvali i hranili i odvodili na njene sesije u dugim noćima punim snova. Naučili su da je oslovljavaju sa Žanina, ili bar nekako slično tome. S druge strane, njihova imena su bila komplikovana, ali je svako ime imalo skraćen oblik... Tar, ili Tor, ili Huej... i oni su se na njih odazivali, kad su joj bili potrebni ili prosto da se poigraju. Bili su nestašni kao kakva štenad, i isto toliko željni igre. Kad bi ona izišla iz sjajnog plavičastog ležaja, izmrcvarena i preznojena posle još jednog života i još jedne smrti... po završetku još jednog časa na ovom kursu koji joj je najstariji starac bio odredio... jedan od njih bi se uvek našao pored nje da joj nešto guče i mrmolji i da je pomiluje.
     Samo, to nije bilo dovoljno! To nije bila dovoljna uteha za ono što se događalo u snovima, ponavljanim toliko puta.
     Svi su dani proticali na isti način. Nekoliko sati nemirnog spavanja koje nije donosilo odmor. Prilika da se nešto pojede. Možda koja partija šuge ili golicanja sa Huejom ili Torom. Možda po koja šetnja po Nebu, uvek pod stražom. Zatim bi je Tar ili Huej ili neko drugi pažljivo odvukli natrag do onog ležaja i stavili je unutra, i onda bi tokom više sati, što je ponekad izgledalo kao čitav ljudski vek, Žanina bivala neko drugo biće. Tako čudno ponekad! Muško. Žensko. Staro. Ludo. Obogaljeno... sva su bila različita. Nijedno ne baš sasvim ljudsko. Većinom uopšte ne ljudska bića, posebno kad se radilo o onim prvobitnim, najstarijim stvorenjima.
     "Prosanjani" životi, koji su u vremenskom smislu bili najbliži, bili su najsličniji njenom sopstvenom životu. Bar su predstavljali živote stvorenja sličnih Toru ili Taru ili Hueju. Oni obično nisu bili zastrašujući, mada su se svi do jednog završavali smrću. U njima je ona proživljavala haotične, nasumice pokupljene delove iz njihovih uskladištenih memorija koje su se odnosile na njihove kratke i rizične, ili dugačke i razvučene živote. Kad je naučila jezik svojih porobljivača, doznala je da su životi koje je proživljavala bili posebno odabrani (po kojim kriterijumima?) za uskladištenje. Što znači da je svaki predstavljao lekciju za sebe. Svi snovi su za nju predstavljali praktičnu nastavu, razume se, i razume se ona je kroz njih učila. Naučila je kako da razgovara sa živima; kako da razume njihov život i potčinjenosti; da shvati njihovu opsesivnu potrebu da budu poslušni. Oni su bili robovi! Ili maze? Kad bi uradili onako kako im je rekao najstariji starac bili su poslušni, što će reći dobri. A kada, u retkim prilikama, ne bi, on ih je kažnjavao.
     Između dva radna vremena ponekad je viđala Vona, a ponekad svoju sestru. Njih su držali odvojeno, što je predstavljalo određenu politiku. U početku ona nije shvatala zašto; kad je shvatila, smejala se u sebi pred ovom tajnom suviše skrivanom da bi je podelila čak i sa šaljivim Torom. Lervi i Von takođe su učili svoju lekciju, i nije im bilo ništa lakše nego njoj.
     Po završetku prvih šest "snova" bila je u stanju da razgovara sa starcima. Njene usne i grlo nisu baš najspretnije proizvodili njihove cvrkutave, mrmljave samoglasnike, ali je mogla da se sporazume. Što je bilo još mnogo važnije bila je u stanju da izvršava njihova naređenja. Tako je sebe štedela neprijatnosti. Kad bi trebalo da se vrati u svoju ćeliju nisu morali da je guraju, a kad bi došao red na njeno kupanje nisu morali da sa nje skidaju komad po komad odeće. Posle deset lekcija bili su se već sprijateljili. Posle petnaeste ona (kao i Lervi i Von) je znala sve što će oni ikada saznati o Hiči-nebu, uključujući i činjenicu da starci nisu, niti su ikada bili Hičiji.
     Čak ni najstariji starac.
     A ko je bio najstariji starac? To ona iz svojih lekcija nije naučila. Tar i Huej su joj objasnili, najbolje što su umeli, da je najstariji starac Bog. To nije bio zadovoljavajući odgovor. On je bio bog koji je suviše ličio na svoje obožavatelje da bi bio u stanju da izgradi Hiči-nebo ili bilo koji njegov deo, uključujući i njegovo sopstveno telo. Ne. Nebo su sagradili Hičiji, s kojom namerom to samo Hičiji znaju, a najstariji starac nije bio Hiči.
     Tokom celog ovog razdoblja, velika mašina stajala je na istom mestu, nepokretna, gotovo mrtva, čuvajući preostali deo života, koji se sve više smanjivao. Kada bi Žanina prolazila kroz središnju vretenastu špilju ona bi je tamo videla kako i dalje stoji kao kakav kip. Ponekad bi neka bleda boja zatreperila sporo oko njenih spoljnih senzora, kao da se budi, i možda ih prati pogledom kroz poluzatvorene oči. Kad bi se to dogodilo, Huej i Tar bi ubrzavali korake. U takvim prilikama nisu se golicali niti šalili. Obično je vladala potpuna tišina. Jednog dana srela je Vona baš u njenoj senci, ona idući ka ležaju, on vraćajući se sa svog časa, i tada se Huej osmelio da ih pusti da za trenutak popričaju.
     "Jezivo izgleda", rekla je Žanina.
     "Ja bih mogao da ga uništim, ako bi ti to htela", hvalisao se Von bacajući nervozne poglede prko ramena u pravcu mašine. Međutim, on je to rekao na engleskom jeziku, i bio je dovoljno mudar da stražarima ne prevede šta je rekao. Ali, ton njegovog glasa bio je dovoljan da onespokoji Hueja, koji žurno odvede Žaninu.
     Žanina je gotovo zavolela svoje porobljivače, onako kako bi čovek mogao da zavoli jednog velikog, mirnog psa za vuču koji ume da govori. Trebalo joj je mnogo vremena da se navikne na pomisao da je jedno mlado žensko stvorenje kao što je bila Tar uopšte mlado i žensko. Svi su oni imali iste prave dlake na licu i snažno razvijene arkade karakteristične za odrasle mužjake majmuna. Ali počeli su da bivaju zasebne jedinke, a ne samo primerci zajedničke klase "tamničara". Snažnijeg i tamnoputijeg muškarca zvali su Tor, ali to je bio samo jedan slog dugačkog, spretno sastavjenog imena u kome je Žanina bila u stanju da razazna značenje reči "taman". Ona se nije odnosila na njegovu boju. Što se toga tiče, on je bio svetliji od svoje sabraće. Ona se odnosila na nešto u vezi sa nekom pustolovinom iz njegovog detinjstva, u jednom delu neba tako čudnom i tako retko posećivanom da je bilo slabo osvetljeno uprkos večito zažarenim zidovima od Hiči-metala. Tor je svoju bradu doterivao tako da je štrčala naniže u obliku dva roga okrenuta naopako. Najviše je zbijao šale i pokušavao da ih podeli sa svojom zarobljenicom. Tor je bio taj koji se izrugivao Žanini, govoreći da će on, ako je njen muškarac Von toliko neplodan kao što se čini da je dok je u zatvoru zajedno sa Lervi, zatražiti dozvolu od najstarijeg starca da je on sam obremeni. Žanina se, čuvajući svoju skrivenu šalu u vezi sa njihovom neplodnošću, nije uplašila. Nije prema njemu osetila ni odbojnost, jer Tor je bio nekako prijatan satir, a ona je bila uverena da shvata nečiju šalu. Pa ipak, počela je o sebi da misli kao o nekome ko više nije šmrkavo dete. Posle svakog dugačkog sna bivala je sve starija. U snovima je doživljavala seksualno opštenje kakvo joj nije bilo poznato iz iskustva... ponekad kao žena, ponekad ne kao žena... a često bol, i uvek, na kraju, smrt. Registrovanje podataka se ne bi moglo obaviti sa žive osobe, objasnio joj je Huej jedanput kad se nisu šalili; a njegovi pokreti uopšte nisu bili šaljivi dok je opisivao na koji se način mozak otvara i stavlja u mašinu za presnimavanje. Postala je još malo starija dok joj je on ovo pričao.
     Što su dalje odmicali, snovi su postajali sve čudniji i vremenski udaljeniji. "Sad ćeš se vratiti u vrlo stara vremena", rekao joj je Tor. "Ovaj san", govorio je odvodeći je do kauča, "je od svih najstariji, pa prema tome i poslednji. Možda."
     Zastala je ispred svetlucavog kauča. "Je l' to opet neka šala, Tore, ili zagonetka?"
     "Nije." On je ozbiljnim pokretima obe ruke cimao onu svoju rakljastu bradu. "Ovaj ti se neće dopasti, Danina."
     "Baš ti hvala."
     On se iscerio, tako da mu se nabrala koža oko tužnih, blagih očiju. "Ali to je poslednji koji ja mogu da ti dam. Možda... možda će ti najstariji starac dati neki od svojih sopstvenih snova. Priča se da je on to ponekad radio, ali ja ne znam kad je to bilo. Niko živi se toga ne seća."
     Žanina proguta pljuvačku. "Zvuči jezivo", kazala je.
     On ljubazno nastavi: "Mene je mnogo uplašio kad sam ga sanjao, Danina, ali ne zaboravi da je to samo san, za tebe." I on zatvori poklopac čaurastog ležaja nad njom, a Žanina se za trenutak otimala da ne zaspi, ali kao i uvek nije uspela... posče ćega se pretvorila u neko drugo biće.
     Postojalo je nekada jedno stvorenje. Bilo je žensko; ali nije bilo beslovesno, ako je verovati Dekartu, jer je bilo svesno svoga postojanja, pa je stoga bilo "ona".
     Nije imala imena. Ali je bila među svojom sabraćom obeležena jednim velikim ožiljkom koji se protezao od uveta do nosa, jer ju je kopito neke umiruće divlje zveri gotovo usmrtilo. Oko joj se na toj strani zalečilo ali je kapak ostao izobličen, pa joj ime Zrikavica sasvim odgovara.
     Zrikavica je imala svoj dom. On nije bio nešto naročito. Prosto jedno skrovište ugaženo na mestu gde se nalazilo nešto nalik na biljku papirus, delimično zaklonjeno zemljanim brežuljkom. Ali Zrikavica i njeni rođaci su se svaki dan vraćali u ta gnezda i po tome su se razlikovali od svih drugih živih bića koja su im bila slična. U jednom pogledu oni su se sasvim razlikovali od svih drugih bića s kojima su zajedno rasli, i to zbog toga što su upotrebljavali predmete koji nisu bili delovi njihovog tela da pomoću njih obavljaju poslove. Zrikavica nije bila lepa. Jedva da je bila visoka nešto preko metra. Nije imala obrve... dlake na glavi bile su joj sa njima spojene, i samo nos i jagodice nisu bili obrasli... i nije imala bradu vrednu pomena. Na rukama je imala prste, ali su oni obično bili stisnuti tako da su na zadnjoj strani šake bile žuljevite i pune ožiljaka, a prsti se nisu međusobno dobro rastavjali... gotovo kao ni prsti na nogama, kojima je isto tako dobro mogla da hvata stvari, a još bolje da se njima zarije u osetljive delove stvorenja koje bi bilo te sreće da mu se oko vrata nađu njene ruke pri pokušaju da pobegne. Zrikavica je bila bremenita, mada sama za to nije znala. Zrikavica je postala potpuno odrasla i sasvim plodna kad je nastupila njena peta kišna sezona. Za svojih trinaest godina života bila je bremenita devet ili deset puta, i nikada to nije znala sve dok ne bi bila primorana da opazi da više ne može da trči tako brzo, da joj oteklina u trbuhu smeta pri čeprkanju po utrobi kakve zveri i da su joj ponovo nabrekle bradavice pune mleka. Od pedeset članova koliko je brojala njena zajednica, bar četiri člana bila su njena deca. Više od dvanaest mužjaka bili su, odnosno mogli su biti, očevi te dece. Zrikavica je znala u kakvom je odnosu s ovim drugima, ali ne i sa prvo pomenutim članovima. Bar jedan od mladih mužjaka, za koga je znala da je njeno dete, mogao je isto tako biti i otac nekog drugog njenog deteta, ali takva ideja ne bi Zrikavicu uznemirila, čak i da je mogla njome da se pozabavi. Ono što je radila sa mužjacima kad bi meso ispod njene mršave zadnjice nabubrelo i pocrvenelo, u njenoj glavi nije bilo dovođeno u vezu sa porađanjem. Nije dovođeno u vezu ni sa uživanjem, isto tako. To je ona osećala kao svrab koji treba počešati kad god se pojavi. Zrikavica nije imala načina da definiše "zadovoljstvo", izuzev možda kao odsustvo bola. Čak i na ovaj način definisani, malobrojni su bili takvi trenuci tokom celog njenog života.
     Kad je zauralo zvuk Hiči-lendera i u plamenu se pojavio iznad oblaka, Zrikavica i cela njena zajednica potrčali su u zaklon. Niko od njih nije ga video kad se prizemljio.
     Ako ribaska mreža zagrabi morsku zvezdu sa dna mora, i jedna ašovasta alatka je podigne iz kofe pune mulja i izruči u tank, a biolog je pričvrsti uz podlogu čiodama i secira njen nervni sistem... da li morska zvezda zna šta se dešava?
     Zrikavica je imala više svesti o samoj sebi od morske zvezde. Ali jedva da je imala više iskustva u tome kako da je uobliči. Ništa što joj se dogodilo od trenutka kad je ugledala jarku svetlost koja joj je išla u oči, ona nije shvatala. Ona nije osetila vrh koplja natopljenog anestetičkim sredstvom koje ju je uspavalo. Ona nije znala da su je odneli u lender i strpali tamo zajedno sa još dvanaestoro njenih saplemenika. Ona nije osetila stravičan pritisak kad je uzletela, kao ni bestežinsko stanje tokom dugotrajnog putovanja. Nije znala uopšte nište sve dok joj nije bilo dozvoljeno da se ponovo probudi, a onda nije shvatala šta se s njom dešava. Ništa nije izgledalo poznato!
     Voda, na primer. Voda koju je Zrikavica pila nije više poticala sa blatnjave ivice reke. Bila je u nekom sjajnom, tvrdom koritu. Kad se sagla da je polapće ispod njene površine ništa nije vrebalo da je napadne.
     Dalje, sunce i nebo. Sunca nije bilo! Nije bilo oblaka, i nije bilo kiše. Postojali su tvrdi, svetlucavi plavičasti zidovi, i iznad glave svetlucavo plavi krov.
     Hrana. Nije bilo nijednog živog stvora da se uhvati i raskomada. Postojalo je pljosnato, gumasto grumenje bez ukusa koje se žvakalo. Ono bi joj napunilo želudac, a moglo je u svako doba da se dobije. Bez obzira koliko bi ona i njena sabraća pojeli, uvek je bilo još.
     Prizori i zvuci i mirisi... bili su užasavajući! Osećao se smrad kakav nikad pre toga nije osetila, koji ju je pekao u nosu i strašno plašio. Miris je poticao od nečeg živog, ali ona nikada nije videla stvorenje kome je on pripadao. Odsustvo uobičajenih mirisa takođe je bilo zabrinjavajuće. Ne miriše na jelene. Ne miriše na antilope. Ne miriše na mačke (ovo je bila sreća). Ne miriše čak ni na njen sopstveni izmet, odnosno ne mnogo, jer u njihovom domu nije bilo travnatih površina po kojima bi gazili, a mesta na kojima su se skupljali za spavanje čišćena su i ispirana svaki put kad oni iz njih iziđu. Tu se rodilo njeno dete, a za to vreme ostali saplemenici su se bunili zbog njenog groktanja jer su hteli da spavaju. Kad se probudila da bi ga privukla k sebi, kako bi ublažila vreli pritisak u svojim bradavicama, njega više nije bilo. Nikada ga više nije videla.
     Zrikavicino novorođenče bilo je prvo mladunče koje je nestalo odmah po rođenju. Ali ne i poslednje. Tokom petnaest godina mala porodica Australopitekusa i dalje se hranila i parila i rađala mladunce i starila, a broj njenih članova se smanjivao zato što su mladunci bili oduzimani od njih čim bi se rodili. Jedna od ženki bi čučala naprežući se i porađala se cvileći. Onda bi svi zaspali, a kad bi se probudili prinove više nije bilo. S vremena na vreme poneki odrasli član bi umro, ili bi osetio da mu se približava kraj pa bi ležao sklupčan i stenjao tako da su znali da neće ponovo ustati. I posle takvog događaja opet bi svi zaspali; a taj odrasli član, odnosno telo tog odraslog člana, ne bi više bilo tu kad se oni probude. Bilo ih je tridesetoro, pa dvadesetoro pa desetoro... pa onda samo jedan. Zrikavica je bila poslednja, vrlo, vrlo stara ženka u dvadeset devetoj svojoj godini. Znala je da je stara. Nije znala da umire, samo je osećala užasan bolni pritisak u trbuhu zbog koga je dahtala i jecala. Nije znala kad je nastupila smrt. Samo je znala da je taj određeni bol prestao, a onda je bila svesna nekog drugačijeg bola. Ne pravog bola. Neobičnosti. Utrnulosti. Mogla je da vidi, ali je videla na neki čudan pljosnat način, sve je bilo čudno treperavo, u jednom čudnom izobličenom spektru boja. Nije bila svikla na svoj novi vid, i nije raspoznavala ono što je videla. Pokušala je da pokrene oči ali se one nisu pokretale. Pokušala je da pokrene glavu, ili ruke, ili noge i nije mogla jer ih nije imala. Ostala je u tom stanju prilično dugo.
     Zrikavica nije bila do kraja zgotovljena, u onom smislu kome je živ ali otvoren nervni sistem morske zvezde u rukama biologa do kraja zgotovljen, kao preparat. Ona je bila eksperiment.
     Nije predstavljala naročito uspeo poduhvat. Pokušaj da se njen identitet sačuva u kompjuterskoj memoriji nije bio neuspešan iz razloga istih kao kod ranijih pokušaja, sa drugim članovima njenog plemena: zbog hemizma koji ne odgovara primaocima; nepotpunog prenosa informacija; pogrešnog kodiranja. Nailazeći redom na sve ove probleme, Hiči-eksperimentatori su ih rešavali jedan po jedan. Eksperiment sa njom je bio neuspešan, odnosno uspeo je samo delimično, iz drugog razloga. Nije bilo dovoljno identiteta u tom biću koje se razaznavalo kao Zrikavica, a koji bi se mogao sačuvati. Ona nije bila biografija, čak ni žurnal. Bila je donekle nalik na podatak iz popisa, podvučena bolovima i ilustrovana strahom.
     Ali to nije bio jedini eksperiment koji su Hičiji u to vreme obavljali.
     Na drugom kraju ove ogromne mašine koja se kretala u orbiti udaljenoj pola svetlosne godine od Zemljinog sunca, pokradene bebe počele su da napreduju. One su vodile život posve drukčiji od Zrikavičinog... život pod nadzorom automatskih mašina, pokusnih testova i programiranih zahteva. Hičiji su shvatili da ovi australopitekusi, iako veoma daleko od inteligentnih bića, u sebi sadrže zametke pametnijih potomaka. Tako su rešili da proces ubrzaju.
     Nisu mnogo uznapredovali u svom razvitku za onih petnaest godina, od odvođenja kolonije iz njenog preistorijskog staništa u Africi do Zrikavičine smrti. Hičiji se nisu obeshrabrili. Za petnaest godina nisu ni očekivali da će se mnogo dogoditi. Njihovi planovi bili su na mnogo duži rok.
     Pošto su ih njihovi planovi takođe pozivali, i to sve zajedno, da budu negde drugde mnogo pre nego što se makar i najmanje istinske inteligencije zaiskri u očima jednog od Zrikavičinih potomaka, shodno tome su i gradili. Tako su sagradili i programirali taj artefakt da je mogao da traje beskonačno dugo. Sredili su pitanje njegovog snabdevanja UVKA- hranom iz podesnog procesora koji je prerađivao kometni materijal, koji su oni već bili pustili u pogon zbog napajanja drugih njihovih instalacija, a potencijalno je bio podjednako dugoročan. Konstruisali su mašine koje će proveravati umeća potomaka novorođenčadi s vremena na vreme, i ponoviti, kad god to bude potrebno, pokušaj da arhiviraju njihove identitete u kompjuterske memorije radi kasnije provere... ukoliko se iko od njih ikada vrati da vidi kako je eksperiment prošao. Smatrali su da je to vrlo malo verovatno, imajući u vidu druge njihove planove.
     Ipak su njihovi planovi obuhvatali mnogobrojne alternative, koje su sve pripremili istovremeno jer su bili veoma zainteresovani za cilj postavljen njihovim planovima. Možda se niko od njih nikada neće vratiti. Ali možda neko hoće.
     Pošto Zrikavica nije mogla da komunicira, niti nešto da radi što bi bilo od bilo kakve koristi, Hiči-eksperimentatori su iz štedljivosti izbacili afektivne delove njene uskladištene memorije i držali je na polici samo kao neku knjigu u biblioteci, da bi mogle da je konsultuju osobe koje naiđu kasnije, bez obzira koje vrste bile. (To je bilo ono što je Žanina morala da "konsultuje", proživljavajući ponovo sve što je Zrikavica proživela pre stotine hiljada godina.) Ostavili su izvesne podatke i putokaze koje bi mogao da koristi bilo koji naraštaj koji bude u stanju da ih razume. Onda su sve za sobom doveli u red, kao što su uvek činili. Otišli su pustivši da se ostali deo ovog eksperimenta, jednog od tolikih njihovih eksperimenata, dalje odvija.
     Tokom osam stotina hiljada godina.
     "Danina" jadikovao je Huej, "Danina, jesi li mrtva?"
     Ona pogleda naviše u njegovo lice, nesposobna isprva da usredsredi svoj pogled, tako da je on ličio na nejasan mesec sa širokim licem i dvostrukim kometinim repom koji je za njim mahao. "Pomozi mi da ustanem, Huej", jecala je ona. "Odvedi me natrag." Od svih sesija, ova je bila najgora. Osećala se silovana, oskrnavljena, proširena, promenjena. Njen svet nikada više neće biti isti. Žanini nije bila poznata reč "australopitekus", ali je znala da je život koji je upravo proživela bio život neke životinje. Gore od životinje, jer se negde u Zrikavici krila iskra izumevanja mišljenja, pa prema tome i nepotrebna sposobnost da se plaši.
     Žanina je bila iscrpena i osećala se starijom od najstarijeg starca. Sa svojih tek napunjenih petnaest godina, više nije bila dete. Taj konto je već bio prekoračen. Za nju više nije preostalo nimalo detinjstva. Pred sobicom sa iskošenim zidom koja je bila namenjena njoj lično ona zastade. Huej sa zebnjom upita: "Danina? Šta je sad?"
     "Imam jednu šalu da ti ispričam", kazala je.
     "Ne izgledaš kao da ti je do šale", reče on.
     "Ipak, smešna je. Slušaj. Najstariji starac je zatvorio Vona zajedno sa mojom sestrom radi stvaranja potomstva. Ali moja sestra ne može da rađa. Ona je imala jednu operaciju i više nikada ne može da ima dete."
     "To nije dobra šala", pobunio se on. "Niko tako nešto ne bi hteo da uradi!"
     "Ona je uradila, Huej." Zatim je dodala brzo, "Nemoj da se bojiš. Nećeš biti kažnjen. Samo sad dovedi dečaka kod mene."
     Njegove blage oči bile su prepune suza. "Kako mogu da se ne plašim? Možda bi trebalo da probudim najstarijeg starca i da mu kažem..." Onda suze potekoše iz očiju; bio je užasno uplašen.
     Ona ga je tešila i nagovarala, sve dok nisu naišli i drugi starci i on im ispriča užasnu šalu. Žanina leže na svoj ležaj i začepi uši da ne bi slušala njihovo uzbuđeno, tužno torokanje. Nije spavala, ali je ležala zatvorenih očiju kad je na vratima začula Vona i Tora. Kad su dečka gurnuli unutra ona ustade da se s njim pozdravi.
     "Vone", kazala je, "želim da me obujmiš svojim rukama."
     On je gledao u nju namćorastim pogledom. Niko mu nije rekao o čemu se ovde radi, a i on, Von, je baš otaljao svoju lekciju na kauču sa Zrikavicom. Izgledao je užasno. Nije uopšte imao prilike da se dovoljno oporavi od onog gripa, nije se odmorio, nije se još privikao na ogromne promene u svom životu otkako se susreo sa Herter-Holovima. Imao je velike podočnjake i ranice u uglovima usana. Noge su mu bile prljave, baš kao i njegova otrcana odeća. "Da li se bojiš da ćeš pasti?" viknu ona piskutavim glasom.
     "Ne bojim se da ću da padnem, i želim da sa mnom razgovaraš onako kako treba. Nemoj da skičiš."
     Izgledao je uplašeno, ali je podesio glas da zazvuči nešto dublje onako kako ga je ona učila. "Pa onda zašto?"
     "Oh, Vone." Ona zatrese nestrpljivo glavom i priđe korak napred i privi se uz njega. Nije više bilo potrebno da mu kaže šta da radi. Ruke mu se automatski obaviše oko nje... obe u istoj visini, kao da je ona bure koje treba podići sa zemlje, pritisnuvši dlanovima njene plećke. Ona priljubi svoje usne uz njegove, čvrsto, držeći zatvorena usta, a zatim se povuče unazad. "Sećaš se šta je ovo, Vone?"
     "Naravno! To je 'ljubljenje'."
     "Ali mi to radimo pogrešno, Vone. Čekaj malo. Hajde opet dok ja radim ovo." Ona proturi vrh jezika između gotovo stisnutih usana i pređe njime više puta preko njegovih zatvorenih usana. "Ja mislim", reče, sklanjajući glavu u stranu, "da je ovo bolji način, je l' da? Onda osećam... onda osećam... osećam malkice kao da ću da povraćam."
     Preplašen, on pokuša da ustukne, ali ga ona nije puštala. "Ne istinski da povraćam, nego baš nekako čudno."
     On je kruto stajao uz nju, lica okrenutog u stranu, ali je izgledao zabrinut. Brižljivo kontrolišući visinu glasa, rekao je: "Mali Džim kaže da ljudi ovo rade pre snošaja. Odnosno jedna osoba ponekad to radi da bi videla da li je druga uspaljena."
     "Uspaljena, Vone! Fuj! Kaži 'zaljubljena'."
     "Ja mislim da 'zaljubljen' znači nešto drugo", reče on tvrdoglavo, "ali u svakom slučaju ljubiti je u vezi sa sparivati. Mali Džim kaže..."
     Ona mu stavi ruke na ramena. "Mali Džim nije ovde."
     "Nije, ali Pol kaže da on ne želi da mi..."
     "Pol nije ovde", reče ona, milujući njegov mršavi potiljak vrhovima prstiju da vidi kako to izgleda. "Ni Lervi nije ovde. Uostalom, ono što oni misle uopšte nije važno." A izgledalo je, zaključila je ona, vrlo čudnovato. Nije, u stvari, imala osećaj da će da povraća, već kao da joj se unutra u trbuhu nešto "preudešava", osećala je nekakvu senzaciju kakva joj je dotle bila nepoznata. Uopšte nije bila neprijatna. "Pusti me da ti skinem odeću, Vone, a onda ti skini moju.
     Pošto su opet uvežbavali poljupce, ona reče: "Ja mislim da ne treba da ostanemo u stojećem položaju." Zatim malo kasnije, kad su već legli, ona otvori oči i zagleda se netremice u njegove širom otvorene oči.
     Odižući se kako bi zauzeo bolji položaj, on je i dalje oklevao. "Ako ja ono uradim", kazao je on, "ti ćeš možda ostati u drugom stanju."
     "Ako ti ono ne uradiš", kazala je ona, "ja mislim da ću umreti."
     Kad se mnogo sati kasnije Žanina probudila, Von je već bio budan i obučen, i sedeo je u uglu sobe, naslonjen na zid išaran povesmima zlatne boje. Žanina oseti kako je srce vuče k njemu. On je izgledao onako kao što će izgledati kroz pedeset godina. Kao da su bol i patnja decenijama urezivali brazde na njegovom mladom licu.
     "Volim te, Vone", kazala je ona.
     On se promeškolji i zapiskuta: "Oh, da." Zatim, videći šta je uradio, umesto toga zamumla: "Oh, da, Žanina. I ja tebe volim. Ali ne znam šta će oni da urade."
     "Verovatno ti neće naneti zlo, Vone."
     Prezrivo: "Kome? Meni? Ja zbog tebe brinem, Žanina. Ja sam ovde proveo ceo život i pre ili kasnije to bi se dogodilo. Ali ti ... ja sam zbog tebe zabrinut." Zatim tmurno dodade: "Oni tamo napolju mnogo galame. Nešto se događa."
     "Ne verujem da će nam naneti neko zlo... mislim, još neko zlo", ispravi se Žanina, misleći na kauč za sanjanje. Piskutavi povici su se sve više približavali. Ona se brzo obuče osvrćući se unaokolo, dok se čulo kako Tor doziva Hueja ispred vrata.
     Ni po čemu se nije moglo videti šta se ovde dogodilo. Nije bilo čak ni kapljice krvi. Ali kad je Tor otvorio vrata, zabrinut i usplahiren, zastao je i pogledao u njih iskosa sumnjičavo, pa je zatim onjušio vazduh. "Možda ja ipak neću morati da te oplođujem, Danina", kazao je, ljubazno ali uplašeno. "Ali Danina! Uvon! Dogodilo se nešto užasno! Tar je zaspala, a stara žena je pobegla!"
     Onda su Vona i Žaninu odvukli do vretenaste odaje, u kojoj su se nalazili gotovo svi starci. Oni su se uspaničeno motali u krug. Troje ih je ležalo oprućeno i hrkalo na mestu gde su ih izručili... Tar i još dva Lervina stažara koji su izneverili na svom poslu, i kada su ih otkrili onako čvrsto zaspale, doneli su ih, prestrašeni i osramoćeni, da im presudi najstariji starac. On je ležao nepokretan, ali budan na svom postolju, dok su iz njegovog perimetra izbijali čitavi vodopadi raznih boja.
     Stvorenjima od krvi i mesa najstariji starac nije odavao ništa od svojih premišljanja. On je od metala. On uliva strahopoštovanje. Njega ne mogu ni da razumeju niti da ga osporavaju. Ni Žanina ni Von, niti i jedno od blizu stotinu njegove prestravljene dece, nisu mogli da vide strah i ljutnju koji su besneli u njegovim memorijskim uređajima. Stah da su njegovi planovi ugroženi. Bes što su njegova deca podbacila u sprovođenju njegovih naređenja.
     Ono troje koji su se oglušili moraće da budu kažnjeni, da bi služili za primer. Nešto više od stotinu drugih takođe će morati da budu kažnjeni... nešto lakšom kaznom, kako se rasa ne bi zatrla ... zato što se nisu starali da ono troje izvršavaju svoju dužnost. Što se tiče uljeza... za njih nije postojala dovoljno stroga kazna! Možda ih treba zbrisati, kao svakog nametnika koji preti da naškodi svome domaćinu. Možda učiniti i nešto gore od toga. Možda u njegovoj moći uopšte nema tako oštre kazne.
     Ali šta je još u njegovoj moći? Napregnuo se i ustao. Žanina je videla ustalasano treperenje svetiljki, koje se zatim umirilo obrazujući određenu šaru dok se najstariji starac uspravio u svojoj visini i progovorio. "Žensku osobu treba ponovo uhvatiti i konzervirati", kazao je. "To treba smesta uraditi."
     Stajao je tako, nesigurno se zanoseći; njegovi udovi, što će reći njegovi efektori nisu ga dobro slušali. Spustio se još jedanput na kolena dok je razmišljao o opcijama koje mu stoje na raspolaganju. Naprezanje oko odlaska u kontrolnu odaju gde je podesio novi kurs... zbrka u njegovoj glavi koja ga je dovela dotle da to učini... bitisanje dugo pola miliona godina, sve je to uzelo svoj danak. Bilo mu je potrebno vreme da se "ispava"... to jest, vreme za koje će njegovi autonomni sistemi da utvrde i poprave oštećenja koja se mogu popraviti, a možda za to i neće biti dovoljno vremena. "Ne budite me ponovo pre nego što se sve ovo obavi", kazao je, dok svetiljke nasumce ne zatreperiše, a zatim se polagano pogasiše.
     Žanina je, u Vonovom zagrljaju... dok se on telom upola naginjao ka najstarijem starcu, a upola zakriljavao devojku, tresući se od straha... vrlo dobro znala da "konzerviran" znači ubijen. I ona se uplašila.
     Ali je, takođe, bila zgranuta.
     Starci koji su za vreme suđenja i donošenja presude hrkali, nisu pospali slučajno. Žanina je prepoznala delovanje uspavljujućih hitaca iz pištolja. Žanina je znala da niko iz njene grupe takav pištolj nije imao.
     Iz tog razloga, Žanina se nije previše iznenadila kada su, jedan sat kasnije u svojoj ćeliji, začuli prigušeno mrmljanje koje je dolazilo spolja.
     Nije se iznenadila kad je videla kako je njena sestra utrčala unutra, mašući pištoljem i dajući im znake; nije se iznenadila kad se iza Lervi pojavio Pol, sav u dronjcima, prolazeći preko uspravnog Tora. Nije se čak iznenadila, odnosno nije se mnogo iznenadila, kad je videla da je sa njima još jedan naoružan čovek koga je gotovo prepoznala. Nije bila sigurna. Upoznala ga je još dok je bila dete. Ali on je ličio na osobu koju je viđala na PV programima emitovanim preko relejne stanice sa Zemlje, kao i prilikom veselih poruka koje im je upućivao o raznim godišnjicama i praznicima. Robin Brodhed.









15.
     Ni u najgorim prilikama... čak ni kad se osećao starijim od najstarijeg starca i istinski mrtav kao Pejter... nije Pol izgledao onako kao ono kukavno stvorenje koje je na njega izmahivalo pištoljem proturenim kroz ulazni otvor svog svemirskog broda. Ispod zamršene brade, stare gotovo mesec dana, videlo se lice nalik na mumiju. Zaudarao je.
     "Bilo bi bolje da se okupaš!" brecnu se Pol na njega. "I sklanjaj taj glupavi pištolj."
     Mumija se skljoka uz hermetički poklopac broda. "Vi ste Pol Hol", reče, gledajući ga iskosa. "Za ime božje, imate li nešto za jelo?"
     Pol je razrogačenih očiju gledao unutra. "Zar tu unutra nema još puno hrane?" On se uvuče u brod i otkri, razume se, naslagane pakete UVKA-hrane tačno onako kako su ih oni ostavili. Mumija je uzimala vodu, rasporivši pri tom najmanje tri džaka; pod broda je bio sav ispljuskan i zaprljan. Pol mu pruži jedan paket s hranom. "Samo govorite tiho", naredi on. "A ko ste vi?"
     "Ja sam Robin Brodhed. Šta se s ovim radi?"
     "Grize se", odbrusi Pol razgnevljeno, manje zbog samog ovog čoveka, odnosno zbog njegovog vonja, više zato što se sam još tresao. Užasno se bojao da će to biti neki starac kad ga je tako neočekivano sreo. Ali... Robin Brodhed! Šta on ovde radi?
     Međutim, nije mogao baš sada da mu postavi to pitanje. Brodhed je gotovo doslovce umirao od gladi. Prevrtao je u rukama pljosnat u obliku jastuka komad hrane, mršteći se i tresući se, a onda odgize jedan ugao. Čim je ustanovio da može da ga žvaće, on navali halapljivo, dok su mu mrvice ispadale iz usta. Ukočenog pogleda buljio je naviše u Pola dok je u usta trpao više nego što su zubi stizali da izgrizu. "Polako", reče mu Pol, uznemiren. Ali, bilo je suviše kasno. Nepoznata hrana, posle toliko dugog gladovanja, učinila je ono što se moglo i očekivati. Brodhed se zagrcnu, zapuši usta i sve povrati. "Proklet bio!" zareža Pol. "Osetiće miris čak tamo u vretenastoj špilji!"
     Brodhed se zavali unazad, jedva dišući. "Izvinite", promrmljao je. "Ja sam mislio da ću umreti. Gotovo se to i dogodilo. Možete li mi dati malo vode?"
     Pol mu dade da proguta dva-tri gutljaja, a zatim mu dopusti da odgrize ćošak jednog od onih mrkožutih paketa, koji su imali najblaži ukus. "Polako!" naredio je. "Posle ću vam dati još." Međutim, počeo je da shvata koliko je lepo što pored sebe ima još jedno ljudsko biće posle... koliko ono vremena?... najmanje dva meseca pritajivanja i skrivanja i krojenja planova. "Ja ne znam šta vi ovde radite", rekao je napokon, "ali se radujem što vas vidim."
     Brodhed je olizao poslednje mrvice sa usana i uspeo nekako da razvuče usta u osmeh. "Pa, to je bar prosto", kazao je, očiju pohlepno uprtih u preostali deo hrane u Polovoj ruci. "Došao sam da vas spasem."
     Brodhed je bio dehidrirao i u gotovo obamrlom stanju, ali više nije istinski umirao od gladi. Polako je gutao komadiće koje mu je Pol davao i tražio još; a kad je i to pojeo, bio je čak u stanju da pomogne Polu da pospreme onaj vašar koji je napravio. Pol mu je našao čistu odeću u oskudnoj Vonovoj garderobi koja se nalazila na brodu... sve mu je bilo jako dugačko i jako tesno, ali kilt se ne mora baš obaviti oko celog struka... a onda ga je odveo do najvećeg korita za vodu da se opere. Ne zbog kicošenja. Iz straha. Starci nisu imali ništa bolji sluh od ljudskih bića, a videli su čak i slabije. Ali nosevi su im bili zapanjujuće oštri. Pošto je proveo dve nedelje uspevajući sa najvećom mukom da ga ne uhvate, lutajući u paničnom strahu po Hiči-nebu otkako su Lervi i Von bili uhvaćeni, Pol je naučio da treba da se kupa tri puta dnevno.
     I još mnogo štošta.
     Zauzeo je busiju na tromeđi hodnika, stražareći dok je Brodhed sa sebe spirao najgori sloj prljavštine nataložen u toku trideset dana provedenih u kosmičkom Hiči brodu. Njih da spasava! Prvo i prvo, to nije istina... Brodhedove namere su bile mnogo prepredenije i složenije od toga. Na drugom mestu, Brodhedovi planovi se nisu poklapali s onima koji su u Polovoj glavi sazrevali već dva meseca. Imao je predstavu o tome kako da izmami informacije od mrtvaca i krajnje neodređene predstave o tome šta da radi sa tim informacijama kad ih bude dobio. I on očekuje od Pola da mu pomogne da nose one dve-tri hiljade kila mašinerije po Hiči-nebu, bez obzira na opasnost, bez obzira što Pol možda ima neke sopstvene planove. I sad spasioci od spasenog traže da preuzmu komandu. A Pol za to treba da im bude zahvalan!
     E pa, priznade on samom sebi, okrećući se polako kako bi držao na oku sve hodnike... mada su starci sada manje revnosno patrolirali nego na početku... on bi stvarno bio zahvalan da se Brodhed pojavio u početku, u onim danima ispunjenim panikom kad je trčao i skrivao se i nije se usuđivao ni da stane ni da nekud krene; ili dve nedelje kasnije, kad je počeo da smišlja jedan plan, i kada se osmelio da ode u sobu sa mrtvacima i uspostavi vezu sa Fabrikom hrane... i kada je saznao da je Pejter Herter mrtav. Brodski kompjuter nije mu bio od koristi, budući da je suviše glup i suviše preopterećen da bi čak slao poruke na Zemlju preko relejne stanice. Mrtvaci su bili ludački. Izluđujući. Bio je sam samcit. Ali polako, srčanost mu se vraćala i on je počeo da pravi planove. Čak i da dela. Kad je ustanovio da sme sasvim da se približi starcima, pod uslovom da je dovoljno opran te da za sobom ne ostavlja nikakav miris, počeo je da sprovodi svoj plan. Špijunirao je. Smišljao. Proučavao. Registrovao... to je bilo najteže od svega. Veoma je teško pratiti ponašanje svoga neprijatelja, otkriti kojim se stazama kreće i u kojim prilikama se najverovatnije neće nalaziti na nekom mestu, kad nemate čime to da zapišete. A nemate ni sat. A ne znate kad se smenjuju dan i noć, što je nezamislivo među ovim zidovima od Hiči-metala koji neprekidno svetlucaju plavičastom bojom. Najzad mu je palo na pamet da se ravna prema navikama samih staraca i po tome određuje vreme. Kad bi ugledao kako se jedna grupa staraca uputila prema vretenastoj odaji u kojoj je najstariji starac ležao nepokretan, značilo je da se spremaju na spavanje. Kad bi video kako jedna grupa odatle odlazi, počinjao je nov dan. Oni su svi spavali u isto vreme, to jest gotovo svi, sledeći neki imperativ koji njemu nije uopšte bio jasan; i tako bi se on u nekim trenucima osmelio i odlazio sve bliže onom mestu na kome su Von, Žanina i Lervi bili zatvoreni. Čak ih je i ugledao jednom ili dva puta, usudivši se da se sakrije iza jednog grma sa bobičastim voćem sve dok starci nisu počeli da se meškolje i zure između grana, a onda je odjurio kao bez duše. Sad zna. Sve je on već isplanirao. Staraca je ukupno bilo negde oko stotinu, i oni su se obično kretali u grupama od po dvoje ili troje.
     Preostalo je pitanje kako da s njima izađe na kraj, čak i kad ih je samo dvoje ili troje.
     Pol Hol, mršaviji i srditiji nego što je ikada bio u svom životu, smatrao je da zna kako da to izvede. U prvim danima paničnog bežanja i sakrivanja, pošto su ostali bili zarobljeni, on je lutao sve dublje i dublje zelenim i crvenim hodnicima Hiči- neba. U nekima od njih čak je i svetlost bila oskudna i slaba. U nekima od njih vazduh je mirisao nezdravo kiselo, i kad bi tamo prespavao budio se sa teškom glavom u kojoj je tuklo. U svima njima nalazili su se razni predmeti, mašine, neke naprave... stvari; neke od njih su još tiho kuckale ili zujale. Neke su treperile neprekidno se prelivajući u duginim bojama.
     Nije mogao da ostane na nekom od tih mesta, jer tamo nije bilo ni vode ni hrane, a nije uspeo da nađe ono što se jako trudio da nađe. Pravog oružja nije bilo. Možda Hičijima ono nije bilo potrebno. Ali na jednoj mašini vrata su s jedne strane bila od metalnih šipki koje, kad ih je istrgao, nisu izazvale eksploziju niti je njega udarila struja, kao što je on napola bio uveren da će se dogoditi. Tako je stekao koplje. Nekoliko puta je naišao na nešto što je ličilo na manje, komplikovanije verzije mašina za prosecanje tunela koji su pripadali Hičijima.
     A neke od njih su bile u ispravnom stanju. Kad su Hičiji gradili, gradili su za večnost.
     Polu je trebalo tri dana eksperimentisanja ispunjenih strahovanjem, žeđi i odgonetanjem, da bi bar jednu od njih stavio u pogon, prekidajući rad da bi otpuzao natrag u zlatne hodnike ili do broda i uzeo hrane i vode, uvek ubeđen da će tutnjava mašine dovesti starce na njegov trag pre nego što završi posao. Ali nije. Naučio je da treba da pritisne bradavičasto ispupčenje koje je visilo sa dvokrake komandne poluge da bi svetiljke zasvetlele, da pogura masivne kvrgave točkove napred ili nazad da bi se mašina pomerila napred ili nazad, da pritisne ovalnu papučicu usled čega bi se ispred mašine rasula plavičasto- ljubičasta svetlost, koja je omekšavala čak i Hiči-metal. To je stvaralo buku. Pol se jako plašio da ne uništi nešto što bi moglo da dovede do havarije samog Hiči-neba, ili da navuče za njim poteru.
     On je znao kuda su starci odlazili, i u koje vreme.
     Imao je koplje kojim bi mogao da ubije jednog starca, možda da savlada i njih dvoje ili troje ukoliko iznenada na njih naiđe.
     Poštovao je mašinu kojom bi mogao da uništi mnoštvo staraca, kad bi samo mogao da ih natera da se pred njim postroje.
     Sve mu je to pomoglo da stvori strategiju koja bi možda mogla i da uspe. Bila je riskantna... o, Bože, bila je riskantna! Zavisila je od pola tuceta različitih stvari do kojih bi došlo u trenutku borbe. Mada je izgledalo da ga starci traže nenaoružani, ko može da kaže da se neće setiti da treba da krenu naoružani? A kakvo oružje bi mogli da imaju? Znači, trebalo bi da ubije vešto i pažljivo nekolicinu, i to jednog po jednog, da ne bi privukao pažnju čitavog plemena sve dok za to ne bude spreman... a onda sve da ih privuče, odnosno najveći deo, kako bi one preostale mogao da likvidira uz pomoć svoga koplja. (Da li je ovo zaista dobra kockarska opklada?) U prvom redu, to znači da najstariji starac, velika mašina koju je Pol samo na trenutak video jedanput ili dvaput sa velike daljine i o čijim moćima nije znao ništa, neće da se umeša u sve to, ali koliko je tako nešto verovatno?
     Pouzdane odgovore nije imao. Imao je nadu. Najstariji starac je suviše glomazan da bi se lako mogao provlačiti kroz bilo koje druge hodnike osim kroz one sa zlatnim povesmima. Izgledalo je da se on uopšte retko pokreće. Možda bi i mogao da se vešto izvuče, pre nego što pred proždiručom sumaglicom što će suknuti iz mašine za prosecanje tunela... koja ovde, u stvari, ne bi ni mogla biti mašina za prosecanje tunela, samo se činilo da radi otprilike na isti način. Doduše, na svakom koraku suočavao se s preprekama.
     Ali je na svakom koraku postojala bar mala šansa za uspeh. I naposletku se dogodilo da ga nije rizik zaustavio u njegovim namerama.
     Onaj Pol Hol koji se kradom šunjao unaokolo i kovao planove po Hiči-nebu, napola izludeo od besa i straha i brige zbog svoje žene i ostalih, nije bio potpuno lud. To je bio onaj isti Pol Hol zbog čije blagosti i strpljenja se Dorema Herter i udala za njega, koji je uz nju prihvatio njenu drsku malu sestru, koja se ponekad ponašala kao pravo derle, i njenog džangrizavog oca. On je zaista želeo da ih spase i vrati im slobodu. Čak i po cenu opasnosti. On sam je uvek mogao da se izvuče iz ove opasne situacije, dovoljno je da se uvuče u Vonov raketoplan, ali bezbedan, vrati na Fabriku hrane i posle toga... lagano, sam i žalostan, na kraju stigne na Zemlju i uvali se u bogatstvo.
     Ali, osim opasnosti, koju bi još cenu morao da plati?
     Cena je možda bila zatiranje jedne čitave populacije živih i inteligentnih stvorenja. Oni jesu odveli njegovu ženu, ali joj nisu stvarno naneli zlo. I, ma koliko pokušavao, Pol nije mogao sebe da ubedi da ima pravo da ih potamani.
     A evo sad ovde ovog "spasioca", ovog više mrtvog nego živog prokletnika, po imenu Robin Brodhed, koji je ovlašno slušao kako Pol priča o svom planu i oholo se smeškao, a zatim rekao, prilično učtivo: "Vi ste još uvek moj službenik, Hol. Uradićemo onako kako ja kažem."
     "Znam to, do đavola."
     Brodhed je ostao i dalje sasvim učtiv, čak je bio i razložan ... čudo jedno kako je dobro izgledao posle jedne kupke i nešto malo hrane. "Najvažnija stvar je", kazao je, "da utvrdimo gde su glavne prepreke. Pomozite mi da odvučemo ovu spravu za obradu informacija do mesta na kome se nalaze mrtvaci, i onda je to gotovo. To je prvo po redu."
     "Prvo po redu je da spasemo moju ženu!"
     "Ali zašto, Hol? Njoj je sasvim dobro tamo gde je... i vi ste to sami kazali. Naravno neće tamo zauvek ostati. Jedan dan, možda. Doznaćemo koliko možemo od mrtvaca. Sve ćemo to da snimimo na trake, iscedićemo sve iz njih ako možemo. Onda uzimamo trake i smeštamo ih u moj brod, i onda..."
     "Ne."
     "Da!"
     "Ne, i govorite tiše, dovraga!" Obojica se podbočiše, kao deca u školskom dvorištu kad se spremaju da se pobiju, obojica besni i crveni u licu, gledajući netremice jedan drugog u oči. "O, do đavola, Pole! Da li mislite na isto što i ja?"
     Pol Hol spusti ruke. Trenutak kasnije rekao je; "U stvari, mislim kako bismo nas dvojica bolje uradili da smislimo šta je najbolje učiniti, umesto što se prepiremo ko će da odlučuje."
     Brodhed razvuče usta u osmeh. "I ja sam na to mislio, u redu. Znate koji je moj problem? Ja sam toliko iznenađen što sam još živ da ne umem da se prilagodim toj činjenici." Bilo im je potrebno šest sati da odvuku i postave PMAL-2 procesor gde su želeli, ali šest sati propisnog rada. Obojica su bili na samoj granici iscrpenosti i bilo je razumno da odspavaju, ali oni su, obojica, goreli od nestrpljenja. Kad su glavni generator priključili na banku podataka Albertov glas, ranije snimljen, davao im je uputstva, korak po korak kako da urade ostalo... sam procesor postavili su popreko u hodnik, vokoder-terminale smestili u sobu kod mrtvaca, pored radio-stanice. Robin pogleda u Pola, Pol sleže ramenima gledajući u Robina, Robin uključi program. Tačno iza vrata, začuo se sa terminala jednoličan, ulagujući glas: "enrijeta? enrijeta, dušo, možeš li da se odazoveš?"
     Pauza. Nema odgovora. Program koji je Albert napisao uz pomoć Sigfrida fon Šrinka, napravi ponovo pokušaj: "Henrijeta, ovde Tom. Molim te da se odazoveš." Bilo bi brže da otkucaju na tastaturi Henrijetinu šifru da bi privukli njenu pažnju, ali to bi se teže uklopilo u ideju da je njen davno izgubljeni muž stupio s njom u kontakt pozivajući je preko radio-veze sa neke udaljene orbitalne stanice.
     Onaj glas pokuša još jedanput, pa još jedanput. Pol smrknuto prošaputa: "Ne pali."
     "Dajte mu još koju šansu", reče Robin, ali ne više sa pouzdanjem. Stajali su tako nervozno, dok se glas mrtvog kompjutera i dalje trudio. A onda napokon, začu se suzdržani šapat. "Tom? Tomazino, jesi li to ti?"
     Pol Hol je bio normalno ljudsko biće, možda malo isceđeno i izobličeno usled četiri godine provedene u zatvorenom prostoru i nekoliko stotina dana provedenih u strahu tokom putovanja. Pa ipak, dovoljno normalan da bi u ovakvoj prilici osetio da je zagolican; međutim, ono što je čuo bilo je više nego što je želeo da čuje. Gledao je, zbunjeno se smeškajući, u Robina Brodheda, koji mu je uzvratio nelagodnim pogledom i sleganjem ramenima. Ponižavajuće je slušati tuđe povređene izlive nežnosti i pakosne ljubomorne izjave. To se može ublažiti samo tako ako se smejete; detektiv angažovan zbog razvoda braka daće društvu u kancelariji jednog dokonog dana da preslušava prokrijumčarenu traku koja je snimljena ispod kreveta uz pomoć prisluškivača, i to zato da bi se razgalili. Ali ovo nije bilo smešno! Henrijeta, svejedno koja Henrijeta, čak i "duh" iz mašine po imenu Henrijeta, nije smešna u trenutku žudnje, kad je ovako varaju i izmamljuju njene tajne. Program koji je pokušavao da je pridobije bio je vešto napisan. On se pravdao i preklinjao, čak je i jecao, jecajima čije je šuštanje poticalo od šuštanja trake, na što se Henrijetin jednoličan glas sa trake zagušio jecajima iznemoglim od tuge i beznadne radosti. A zatim je, kao da je bio tako programiran, krenuo u napad. Da li bi ti... Draga Henrijeta... da li bi ti mogla... Da li bi ti umela da mi kažeš kako se upravlja Hiči- brodom?
     Pauza. Oklevanje. Onda glas mrtve žene reče: "Pa... umela bih, Tomazino." Opet pauza, koja je trajala sve dok programirani varalica nije uskočio govoreći:
     "Pošto bi ti to mogla, dušo, mislim da bih onda mogao da dođem kod tebe. Ja sam u nekakvom brodu. On ima pilotsku kabinu. Kad bih znao kako da rukujem uređajima..."
     Polu se činilo neverovatnim da čak i jedna loše uskladištena mašinska inteligencija može da podlegne ovakvim ulagivanjima. Ali Henrijeta je i te kako podlegla. Bilo mu je odvratno što učestvuje u ovoj prevari, ali je i te kako učestvovao, a kad je Henrijeta jednom počela, više nije mogla da se zaustavi. Hoćeš tajnu upravljanja Hiči-brodovima? Naravno, dragi Tomazino! Mrtva žena je upozorila svog lažnog ljubavnika da bude spreman za prijem, a onda je mašina počela da sipa kao iz rukava, pišteći i pucketajući, pričajući nešto u čemu Pol nije mogao da razazna nijednu reč čak nijedan glas; ali Robin Brodhed, koji je slušao glas kompjutera preko slušalica na ušima, razvukao je usne u širok osmeh i zaklimao glavom podižući uvis palac i kažiprst i opisujući njima krug kao znak da su uspeli. Pol mu je dao znak da govori tiše i povukao ga kroz hodnik. "Ako ste doznali", šapnu mu on, "onda hajdemo odavde!"
     "O, i te kako sam doznao!" likovao je Robin. "Sve je ispričala! Bila je u direktnoj vezi sa nekom mašinom, koja svim ovim upravlja, i pretraživala njenu memoriju a ova njenu, tako da je ispričala celu priču."
     "Sjajno. Hajde sad da nađemo Lervi!"
     Brodhed pogleda u njega, i reče ne ljutito nego molećivo. "Samo još nekoliko minuta. Ko zna šta još može da kaže!"
     "Ne!"
     "Da!"... i oni se pogledaše oči u oči, a onda zavrteše glavama. "Kompromisno rešenje", reče Robin Brodhed. "Petnaest minuta, može? I onda idemo da spasavamo vašu ženu."
     Odšunjaše se natrag kroz hodnik sa osmehom na licu, zadovoljni ali puni griže savesti; međutim, zadovoljstva ubrzo nestade. Glasovi više nisu imali neugodno prisan ton. Gore od toga. Sada su se gotovo svađali. Bilo je nekog brecanja i režanja u jednoličnom metalnom glasu koji je rekao: "Baš si ti svinja, Tome."
     Program je preterano razumno izjavljivao? "Ali Henrijeta, dušo, ja samo pokušavam da saznam..."
     "Ono što pokušavaš da saznaš", zaškripao je njen glas, "zavisi od toga koliko si uopšte u stanju da naučiš. Ja pokušavam da ti kažem nešto važnije! Pokušala sam i ranije. Pokušavala sam sve vreme dok smo ovamo putovali, ali, ne, ti nećeš da slušaš, jedino što si želeo to je da se u lenderu otisneš sa onom kučkom..."
     Program je znao kada treba da bude pomirljiv. "Izvini, Henrijeta, dušo. Ako ti želiš da ja naučim nešto iz astrofizike, ja ću to uraditi."
     "Nego šta ćeš!" Pauza. "Strašno je važno, Tome!" Pauza. Zatim: "Počinjemo od velikog praska. Slušaš li, Tome?"
     "Naravno da slušam, dušo", reče program svojim najponiznijim i najprijatnijim glasom.
     "U redu! To je samo početak nastajanja kosmosa, i mi ga prilično dobro poznajemo... izuzev jedne male neodređene prelazne tačke koja je malo maglovita. Nazovimo je Tačka iks."
     "Hoćeš li mi reći šta je 'Tačka iks', dušo?"
     "Zaveži, Tome! Slušaj! Pre Tačke iks, čitav kosmos bio je, ukratko, sabijen u jednu sićušnu grudvu, prečnika od samo nekoliko kilometara, super gustu, super vrelu, tako stisnutu da nije imala neku strukturu. Onda je počela da se širi... do Tačke iks, i taj deo je prilično jasan. Je l' ti dovde jasno, Tome?"
     "Da, dušo. To su, u stvari, osnovi kosmologije, zar ne?"
     Pauza. "Samo slušaj pažljivo", reče najzad Henrijetin glas. "Zatim, posle Tačke iks, ona je nastavila da se širi. Dok se širila, mali komadići 'materije' počeli su iz nje da se kondenzuju. Prvo nuklearne čestice, hardoni i mezoni, elektroni i protoni, neutroni i kvarkovi. Zatim 'prava' materija. Pravi vodonikovi atomi, zatim čak i atomi helijuma. Rasprsnuti gas je počeo sve sporije da se širi. Usled uskomešanosti, on se pokidao u ogromne oblake. Sila teže zgrudvala je oblake u bezoblične mase. Kako su se oni smanjivali toplota izazvana skupljanjem, pokrenula je nuklearnu reakciju. Oni su zaplamteli. Tako su rođene prve zvezde. Ostalo", zaključi ona, "je ono što se sada pred našim očima događa."
     Program prihvati svoj "šlagvort". "To mi je jasno, Henrijeta. O koliko dugom periodu je reč?"
     "A, to je dobro pitanje", kazala je, glasom koji nije bio nimalo ljubazan. "Od početka velikog praska do Tačke iks, tri sekunde. Od Tačke iks do sadašnjeg trenutka, otprilike osamnaest milijardi godina. I sad smo tu gde smo."
     Program nije bio napisan tako da može da se nosi sa sarkastičnim primedbama, pa ipak je bilo nešto sarkazma u jednoličnom metalnom glasu. Trudio se koliko je mogao. "Hvala ti, dušo", kazao je, "a hoćeš li sad da mi kažeš šta je to posebno kod Tačke iks?"
     "Govorila bih ti ja o tome čitav minut, mili moj Tomazino", rekla je ona veselo, "samo što ti nisi moj mili Tomazino. Ta blentava glava nije bila u stanju da razume i jednu reč od onoga o čemu sam govorila, a ja ne volim kad me neko laže."
     Bez obzira što je program i dalje pokušavao da je nagovori, pa čak i onda kad je Robin odbacio svako pretvaranje i obratio joj se direktno, Henrijeta više nije htela da kaže ni reč. "Neka ide do đavola!" reče najzad Brodhed. "Dosta ćemo mi još imati briga u toku sledećih nekoliko sati. Ne moramo sad zbog toga da se vraćamo osamnaest milijardi godina unazad."
     On pritisnu jedno dugme sa strane na procesoru i uhvati u ruku ono što je odande ispalo: debelu, namotanu, traku koja je zabeležila sve ono što je Henrijeta govorila. Izmahnu njome visoko iznad glave. "Ovo je ono za šta sam došao", rekao je, sa širokim osmehom na licu. "A sada, Pole, hajde da se pobrinemo za vaš mali problem... pa onda da idemo kući da trošimo naše milione!"
     U dubokom, nemirnom dremežu najstarijeg starca nije bilo snova, ali je bilo razgnevljenosti.
     Razlozi za razgnevljenost pristizali su sve brže i brže, i bivali sve nametljiviji. Od vremena kad su stigli prvi svemirski istraživači sa Kapije i onako ga prestravili do trenutka kad je (kako je verovao) i poslednjeg od njih "otpisao", prošao je samo jedan tren... samo nekoliko godina, u stvari. A do trenutka kad su oni tuđinci i onaj dečak bili uhvaćeni, jedva jedan otkucaj srca; a do trenutka kad su ga ponovo probudili da mu saopšte da je ona žena pobegla nije uopšte prošlo nimalo vremena! Jedva koliko njemu treba da isključi senzore i efektore i da se skrasi na mestu; a sad opet nema mira. Deca su se uspaničeno svađala. Ali nije njega uznemirila samo njihova galama. Galama nije mogla da probudi najstarijeg starca; samo ako ga fizički napadnu, ili mu se neko direktno obrati. Ono što ga je u ovoj urnebesnoj graji najviše ljutilo bilo je to što nije bila baš direktno njemu upućena, ali opet i nije da nije bila. Bilo je to raspravljanje, uzajamno dokazivanje; nekoliko uplašenih glasova zahtevalo je da im se nešto smesta kaže, dok je nekoliko drugih, još uplašenijih, iznosilo razloge protiv toga.
     Nisu smeli tako da rade. Pola miliona godina najstariji starac je učio svoju decu lepom ponašanju. Ako im je potreban, treba njemu da se obrate. Nije bilo dopušteno da ga bude zbog beznačajnih stvari, naročito ne tek onako. Pogotovu sada. Pogotovu kada je svaki napor oko buđenja sve više habao njegovu drevnu konstrukciju tako da se nazirao trenutak kad više neće uopšte biti u stanju da se probudi.
     Urnebesna graja nije prestajala.
     Najstariji starac je aktivirao svoje spoljne senzore i upiljio se u svoju decu. Zašto ih je tu tako malo? Zašto gotovo polovina od njih leži opružena na podu, i očigledno spava?
     S mukom je aktivirao svoj komunikacioni sistem i ustao: "Šta se to dešava?"
     Kada su mu oni, prestrašeni, nekako odgovorili i kad je najstariji starac shvatio šta govore, po njegovom oklopu počeše da jure raznobojni talasi, koji se zatim zamagliše. Žena nije ponovo uhvaćena. Mlada žena i dečak su takođe nestali. Još dvadesetoro dece nađeno je u beznadežno čvrstom snu, a desetine druge dece, koja su otišla da pretražuju artefakt, nikako se ne vraćaju.
     Nešto je užasno zakazalo.
     Čak i na samom kraju svoga korisnog života najstariji starac je bio izvanredna mašina. Bilo je u njemu retko korišćenih rezervnih uređaja, moćne energije koja nije bila pokretana stotinama hiljada godina. On se podiže na svojim valjcima kako bi nadvisio decu koja su se tresla od straha i zaroni u svoje najdublje i najmanje korišćene memorijske uređaje tražeći od njih da ga usmere i pouče. Na prednjoj strani oklopa, između dva spoljašnja optička receptora, dva uglačana plavičasta dugmeta počeše lagano da zuje, dok je na gornjoj strani oklopa plitka parabolična antena zasvetlela bledoljubičastom svetlošću. Već hiljadama godina najstariji starac nije upotrebio nijedan od svojih jačih kaznenih efektora, ali prikupivši informacije od svojih brojnih memorijskih uređaja, počeo je čvrsto da veruje da je došlo vreme da ih ponovo upotrebi. Potražio je čak ulaz u uskladištene mozgove ljudskih bića, i dobio vezu sa Henrijetom; on je znao šta je ona ispričala, kao i šta su je pitali novi uljezi. On je shvatao (dok Henrijeta nije) značenje oružja kojim je Robin Brodhed mahao; u najstarijim memorijama, onim koje su poticale iz vremena pre nego što je i on sam bio živo biće od krvi i mesa, postojalo je koplje kojim su uspavljivani njegovi preci, a ovo je očito bilo vrlo slično njemu.
     Naišla je nevolja veća od bilo koje za koju je dotle znao, i takve vrste da s njom nije mogao lako da iziđe na kraj. Kad bi mogao do njih da stigne... ali ne može. Njegova velika masa ne može da se provlači kroz hodnike ovog artefakta, osim kroz one sa zlatnim povesmima; oružje spremno da uništava nema pred sobom određenu metu. A deca? Da, može biti. Možda bi oni mogli da ulove i savladaju druge mete; izvesno je vredno truda da im naredi da to učine, onoj nekolicini preživelih, i to je i uradio. Međutim, u racionalnom, mehaničkom umu najstarijeg starca bila je očuvana sposobnost da proceni situaciju. Vrlo dobro je shvatio kakvi su izgledi na uspeh. Loši.
     Postavljalo se pitanje da li je njegov veliki plan ugrožen?
     Odgovor je bio... jeste. Ali postojalo je, ipak, nešto što može da uradi. Duša tog plana nalazila se na mestu odakle se upravlja artefaktom. On je bio nervni centar čitave ove konstrukcije; u njemu se on drznuo da pristupi izvođenju poslednje etape svoga plana.
     Pre nego što je skovao odluku do kraja već je počeo da je izvodi. Glomazna metalna masa se pokrenula i okrenula, a zatim otkotrljala preko vretenaste špilje u pravcu širokog tunela koji je vodio u kontrolnu odaju. Kad stigne donde, biće bezbedan. Neka samo dođu ako hoće! Oružje je bilo spremno. Na njega je potrošio mnogo snage koje je ionako imao sve manje, i zato se sporo i nesigurno kretao, ali mu je prostalo još dovoljno snage. Može da se zabarikadira i da pusti da ona bića od krvi i mesa urade što god hoće, i tada...
     Zaustavio se. Prerd njim se nalazila jedna od mašina za ravnanje zidova koja je bila pomerena s mesta, tačno usred hodika, a iza nje...
     Da je bio samo malko manje iscrpen, za delić sekunde brži... Ali nije. Zapljusnula ga je vrelina iz mašine za ravnanje zidova. Oslepeo je. Ogluveo je. Osetio je kako izbočine na njegovom oklopu sagorevaju, ostio je kako se veliki mekani valjci na kojima se kotrljao tope i lepe za pod.
     Najstariji starac nije umeo da oseti bol. Nije umeo da oseti duševnu patnju. Prestao je da funkcioniše.
     Ova bića od krvi i mesa preuzela su kontrolu nad njegovim artefaktom, i zauvek okončala njegove planove.









16.
     Ja se zovem Robin Brodhed, i najbogatija sam osoba u čitavom sunčevom sistemu. Jedina osoba koja mi je u tom pogledu približna jeste stari Bover, a on bi mi bio još mnogo približniji da polovinu svoga novca nije bacio na uklanjanje udžerica i obnavljanje gradskih naselja i da od preostalih para dobar deo nije utrošio na pretraživanje svake stope svemirskog prostranstva iza Plutonove orbite, u potrazi za brodom s ostacima njegove žene, Triše. (Šta će s njom da uradi ako je bude pronašao, ja nemam pojma.) Preživeli članovi Herter-Holove grupe takođe su užasno bogati. Što je dobro, naročito za Vona i Žaninu, koji moraju da sređuju svoju složenu vezu u jednom složenom, negostoljubivom svetu. Zdravlje moje žene Esi je ne može biti bolje. Ja je volim. Kad umrem, što će reći kad ni medicinski komplet više ne bude u stanju da me zakrpi imam jedan mali plan kako da se postupi sa jednom drugom osobom koju volim, i to mi pruža osećaj zadovoljstva. Gotovo sve mi pruža osećaj zadovoljstva. Jedini izuzetak je moj savetodavac za naučna pitanja, Albert, koji neprestano nastoji da mi objasni Mahov princip.
     Kad smo u svoje ruke preuzeli Hiči-nebo, time smo sve postigli. Naučili smo kako da upravljamo brodovima Hičija. Kako da gradimo brodove Hičija, uključujući i teorijsko znanje koje omogućuje kretanje brže od kretanja svetlosti. Ne, nisu posredi "kosmički superprostor" niti "četvrta domenzija". Posredi je nešto vrlo jednostavno. Ubrzanje dovodi do povećanja mase, tako kaže Ajnštajn... onaj pravi, ne Albert. Međutim, ako je masa u stanju apsolutnog mirovanja nula, onda nije važno koliko je puta povećanje. Ona ostaje nula. Albert kaže da se masa može stvoriti, i to dokazuje pomoću osnovnih principa logike: ona postoji, stoga se može stvoriti. Stoga se može ukloniti, pošto ono što se može učiniti da postoji takođe se može učiniti da prestane da postoji. U tome je tajna Hičija, i tako smo uz Albertovu pomoć koji je sačinio eksperiment, i Mortonovu pomoć koji je primorao Korporaciju Kapija da stavi na raspolaganje svemirske brodove, mi to isprobali. Ja nisam potrošio nijedan cent; jedna od prednosti velikog bogatstva je to što vi ne morate da ga trošite. Sve što treba da učinite to je da naložite drugim ljudima da ga umesto vas troše, a za tako nešto postoje savetodavni pravni programi.
     I tako smo smesta uputili dve 'petice' sa Kapije. Jedna je koristila samo pogonsku energiju lendera, i u njoj su se nalazila dva čoveka i jedan valjak od čvrstog aluminijuma opremljen detektorima za utvrđivanje deformacija. U drugoj se nalazila kompletna posada, spremna za obavljanje prave misije. Brod sa instrumentima imao je televizijsku predajnu kameru čija je slika bila trostruka: jedna je prikazivala instrument za merenje gravitacije, druga drugi brod, treća digitalni satni mehanizam na principu fotoćelije sastavljene od atoma cezijuma.
     Posmatran mojim očima, ovaj eksperiment nije ništa pokazivao. Drugi brod je počeo da se gubi iz vidokruga, a instrument za merenje gravitacione sile zabaležio je njegovo gubljenje iz vidokruga. Ala mi je to nešto! Međutim, Albert je bio ushićen. "Njegova masa počela je da se gubi pre njega, Robine. Bože moj. Bilo ko je, bilo kada, tokom poslednjih dvanaest godina mogao da obavi ovaj eksperiment! Ovo će doneti premiju za naučni doprinos od najmanje deset miliona dolara!"
     "Razmeni to u sitne pare", rekao sam ja, tegleći se, i prevrnuo se na drugu stranu da poljubim Esi, jer smo se mi u tom trenutku slučajno nalazili u krevetu.
     "Vrlo zanimljivo, Robine, dušo", rekla je ona sanjivo, uzvraćajući mi poljubac. Albert razvuče usta u širok osmeh i skrenu pogled u stranu, delom zato što je Esi nešto baratala oko njegovog programa, a delom zato što je znao isto tako dobro kao ja da je ono što je kazala bilo učtivo, ali neistinito. Moju Esi nije mnogo zanimala astrofizika. Ono što je nju zanimalo bila je mogućnost da se poigra praveći inteligentne Hiči-mašine, i to ju je veoma mnogo zanimalo. Radila je po osamnaest sati dnevno sve dok nije istražila sve glavne sisteme koji su preostali od najstarijeg starca, pa onda mrtvace, tj. mrtve ljude, kao i mrtve ne-ljude čija je memorija sezala unatrag do afričke savane pre blizu milion godina. Nije ona mnogo marila za ono što se nalazi u memorijama; ali kako se tamo nalazi to je već spadalo u njenu najužu oblast, a ona je bila vrlo dobar stručnjak. To što je preudesila Albertov program bilo je najmanje što je Esi dobila od osvajanja Hiči-neba. Ono što smo svi mi dobili bilo je zaista veoma mnogo. Sjajne mape Galaksije, na kojima je bilo označeno svako mesto na kome su bili Hičiji. Sjajne mape crnih rupa, na kojima je bilo označeno gde se sada nalaze. Čak i gde se nalazi Klara. Kao jedan maleni dar pride, ja sam čak dobio odgovor na pitanje koje je mene iz čisto ličnih razloga zanimalo: zašto sam ja još u životu? Svemirski brod koji me je nosio ka Hiči-nebu prebacio se u smanjenu brzinu posle devetnaest dana. Po svim zakonima analogije i zdravog razuma, to je značilo da će mi trebati još devetnaest dana da tamo stignem, a dotle bih sigurno bio mrtav; on je, u stvari, prispeo za pet dana. I ja uopšte nisam bio mrtav, odnosno ne sasvim, ali zašto?
     Albert mi je dao odgovor na ovo pitanje. Svi letovi uopšte koji su uspešno okončani u nekom Hiči-brodu obavljeni su između dva tela koja su, relativno uzev, bila manje ili više u stanju mirovanja... razlika između njihovih relativnih brzina iznosila je nekoliko desetina do najviše nekoliko stotina kilometara u sekundi. Ne više. Nedovoljno da bi bilo od značaja. Međutim, moj let je bio upravljen ka objektu koji se i sam veoma brzo kretao. Gotovo se sav sastojao od ubrzanja. Usporavanje je predstavljalo samo mali delić ubrzavanja. I zato sam živ.
     I sve je to bilo vrlo lepo, a ipak...
     A ipak sve ima svoju cenu.
     Oduvek je imalo. Svaki veliki skok napred tražio je da se plati neka skrivena cena, tokom cele istorije. Čovek je izmislio poljoprivredu. To je značilo da neko ima da sadi pamuk a neko da okopava kukuruz. I tako se pojavilo ropstvo. Čovek je izmislio automobil, a udeo u dobiti predstavljaju zagađen vazduh i izginuli po drumovima. Čovek je bio ljubopitljiv da sazna kako sunce sija, i ta ljubopitljivost mu je donela hidrogensku bombu. Čovek je otkrio artefakte koje su načinili Hičiji i odgonetnuo neke od njihovih tajni. I šta smo dobili? Pre svega, dobili smo Petera, koji je gotovo pomorio ljudski rod, koristeći moć kakvu nikada niko pre njega nije imao. Drugo, pred nama su se otvorila neka sasvim nova pitanja, a ja još nisam prikupio dovoljno snage da čujem odgovore na njih. Pitanja na koja Albert želi da pokuša da da odgovor, u vezi sa Mahovim principom; i ono pitanje koje je postavila Henrijeta, govoreći o Tački iks i "nedostajućoj masi". I jedno vrlo veliko pitanje u mojoj sopstvenoj glavi. Kad je najstariji starac izveo Hiči-nebo iz njegove orbite i uputio ga kroz svemirsko prostranstvo ka središtu Galaksije, gde je, tačno, namerio da stigne?
     Najjeziviji, čini mi se, a isto tako i najprijatniji, to znam, trenutak u mom životu bio je kad smo sagoreli pipke najstarijeg starca, i naoružani Henrijetinim uputstvima, seli za kontrolnu tablu na Hiči-nebu. Bile su potrebne dve osobe da je pokrenu. Lervi Herter-Hol i ja bili smo među prisutnima dva najiskusnija pilota... ako ne računate Vona, koji je otišao zajedno sa Žaninom da sakupi budne starce i da im saopšti da je došlo do promene uprave. Lervi je zauzela desno sedište a ja sam zauzeo levo (pitajući se uporno kakve li su to neobično oblikovane zadnjice prve na njima sedele?). I tako smo krenuli. Trebalo nam je više od mesec dana da stignemo natrag u orbitu oko Meseca, a tu tačku sam ja odabrao. Nije to bilo izgubljenih mesec dana, jer je na Hiči-nebu bilo puno posla; samo se ono prilično sporo kretalo, a meni se jako žurilo da stignem kući.
     Bila mi je potrebna sva hrabrost koju sam mogao da skupim da bih pritisnuo ono dugme, ali, znate, nije to baš bilo tako teško. Kad smo jednom shvatili da se u glavnoj banci podataka u kontrolnim uređajima nalaze kodovi za sve unapred određene destinacije... ima ih više od petnaest hiljada, po celoj Galaksiji i van nje... ostalo je bilo samo pitanje koje je čiji kod. Onda smo, svi onako prezadovoljni sami sobom, odlučili da se napravimo važni. Stigla nam je jedna kreštava poruka od radio- astronoma zbog toga što im svojim kretanjem u lunarnoj orbiti ometamo rad paraboličnih antena svaki put kad tuda prođemo. Zato smo se pomerili. Taj posao se obavlja na pomoćnim pultovima, koje se niko nikada nije usudio da dotakne tokom leta i koji, čini se, nisu mnogo važni pri prvom lansiranju. Dakle, glavni pultovi, unapred programirani ciljevi; pomoćni pultovi bilo koja tačka koju želite, pod uslovom da možete da date njene galaktičke koordinate. Ali vic je u tome što pomoćne ne možete da koristite dok ne poništite sve sheme na glavnim pultovima i to tako što ih sve doterate na nulu... tada se svaka od njih oboji tamnocrvenom bojom... i ako je bilo koji svemirski istraživač kojim slučajem to učinio na svoju ruku, letilica više nije bila programirana da se vrati na Kapiju. Kako sve izgleda jednostavno kad se nešto zna. I tako smo mi premestili taj veliki vražji artefakt, težak pola miliona kilograma, u orbitu oko Zemlje, a onda smo potražili svoje društvo.
     Ja sam najviše želeo da budem u društvu svoje supruge. Zatim u društvu mog naučnog programa, Alberta Ajnštajna, zbog čega Esi zapravo ne bi imala pravo da se ljuti, znate, jer ga je ona sama napisala. Nismo još rešili da li da ja odem dole kod nje ili ona da se popne ovamo kod mene, mada se u njenoj glavi to pitanje nije postavljalo. Ona je htela da se što pre domogne inteligentnih mašina sa Hiči-neba, rekao bih, bar isto toliko koliko sam ja hteo da se domognem nje. U svakom slučaju, kad oblećete oko Zemlje za 100 minuta, transmisija signala može dobro da se tempira. Čim bismo stigli u odgovarajuću zonu, kompjuter koji je Albert za mene programirao stupio bi s njim u vezu, dajući mu sve dotad primljene podatke, a u trenutku kad bih ja bio spreman da s njim razgovaram, on bi bio spreman da sa mnom razgovara.
     Za mene to naravno nije bilo isto. Jer ćaskati s Albertom u koloru, na trodimenzionalnom holografu kod kuće bilo je mnogo zabavnije nego s onim crno-belim Albertom na ravnoj ploči na Hiči-nebu. Ali to je bilo sve što sam ovde imao dok ne stigne neki novi uređaj sa Zemlje, a u svakom slučaju to je bio onaj isti Albert. "Milo mi je što te opet vidim, Robine", rekao je on blagonaklono, upirući u mene čibuk svoje lule. "Pretpostavljam da znaš da te ovde čeka oko milion poruka."
     "Neka čeka." U svakom slučaju, već sam ih primio oko milion, tako mi se bar činilo. Svi su mi uglavnom poručivali kako su bili prvo uznemireni, da bi na kraju bili ushićeni; i kako sam ponovo veoma bogat. "Želim prvo da čujem", rekao sam, "ono što ti imaš meni da kažeš."
     "Dabome, Robine." On istrese lulu, gledajući pravo u mene. "Pa evo", rekao je, "prvo u vezi sa tehnologijom. Sad nam je poznata opšta teorija o pogonskoj energiji Hičija, i počinjemo da koristimo radio brži od svetlosti. Što se tiče integrisanih kola za obradu informacija u mrtvacima i tako dalje... kao što već sigurno znaš", tu namignu, "gospoža Lavorovna-Brodhed je na putu i uskoro će ti se pridružiti. Smatram da sa sigurnušću tu možemo da očekujemo znatan napredak, vrlo brzo. Kroz nekoliko dana jedna posada sastavljena od dobrovoljaca odlazi na Fabriku hrane. Prilično smo uvereni da se i ona, takođe, može staviti pod kontrolu, i u tom slučaju biće prebačena u neku blisku orbitu radi proučavanja i, mislim da mogu to da obećam, kopiranja. Pretpostavljam da ne želiš sada da slušaš i o nekim manje važnim tehnološkim aspektima?
     "Zaista ne", odgovorio sam. "Odnosno ne baš ovog časa."
     "Onda", reče on, klimajući dok je ponovo punio lulu, "dozvoli da izložim neka teoretska razmatranja. Na prvom mestu je pitanje crnih rupa. Nedvosmisleno smo locirali onu u kojoj se nalazi tvoja prijateljica, Džil-Klara Mojnlin. Ja verujem da bi bilo izvodljivo uputiti jedan svemirski brod, i to prilično bezbedno, koji bi tamo stigao bez većih oštećenja. Međutim, povratak, to je nešto drugo. Čini se da uskladišteni podaci Hičija ne sadrže kuvarski recept za izvlačenje bilo čega iz crne rupe. Teorijski, da. Ali ako bi neko želeo da teoriju pretvori u praksu bilo bi potrebno istraživanje i razvoj. I to prilično. Ja bih skoro rekao da se rezultati mogu očekivati tek, recimo, kroz nekoliko godina. Verovatnije kroz nekoliko decenija. Znam", reče on, naginjući se napred sa ozbiljnim izrazom na licu, "da je to za tebe lično važno, Robine. To može i za sve nas da bude izuzetno važno, a pod tim podrazumevam ne samo ljudsku rasu nego i inteligentne mašine." Nikada dosad nisam ga video tako ozbiljnog. "Vidiš", reče on, "destinacija artefakta, tj. Hiči- neba, takođe je nedvosmisleno utvrđena. Mogu li da ti pokažem sliku?"
     To je čista retorika, naravno. Nisam ništa odgovorio, a on nije sačekao. Smanjivši se, smestio se u donji ugao ravnog ekrana, koji je ispunila glavna slika. Nabacana bela boja, koja je imala oblik vrlo diletantski nacrtanog turskog polumeseca. Nesimetričnog. Bio je nakrivljen na jednu stranu, a sve ostalo na slici bilo je crno izuzev što su oko vrhova polumeseca bile neke svetle tačkice nepravilno rasute, koje su produžavale srpove obrazujući jednu nejasnu elipsu.
     "Velika je šteta što ovo ne možeš da vidiš u boji, Robine", reče Albert, gledajući u mene iskosa iz ugla ekrana. "Boja je plavičasta a ne bela. Da ti kažem šta je to pred tobom? To je materija koja se okreće oko nekog vrlo velikog nebeskog objekta. Materija s tvoje leve strane, koja ide ka nama, kreće se dovoljno brzo tako da emituje svetlost. Materija s tvoje desne strane, koja se udaljava, kreće se sporije u odnosu na nas. Ono što vidimo je materija koja se pretvara u radijaciju na ulazu u jednu strašno veliku crnu rupu, smeštenu u središtu naše Galaksije."
     "Mislio sam da brzina svetlosti nije relativna!" obrecnuo sam se ja.
     On se uvećao i ponovo ispunio ekran. "I nije, Robine, ali brzina kretanja materije u orbiti od koje ona potiče jeste. Ova slika je iz arhive sa Kapije, i sve do pre vrlo kratkog vremena nije se znalo kakav položaj zauzima u svemirskom prostranstvu. Međutim, sada je jasno da se nalazi, to jest da u izvesnom smislu obrazuje, središnju tačku galaksije."
     Zaćutao je da bi pripalio lulu, gledajući me i dalje netremice. Ipak, to nije sasvim tačno. Slika kasni za delić sekunde, i čak ni Albertova integrisana kola tu ne mogu ništa da poprave; kad se ja pomerim, njegov pogled ostaje uperen na mesto gde sam pre toga bio, što može malo da zbuni čoveka. Nisam ga požurivao, i kad je najzad pripalio lulu uvlačeći vazduh više puta, on reče:
     "Robine, često nisam siguran koje informacije da ti dam od svoje volje. Kad mi postaviš pitanje, to je onda nešto drugo. O svakoj temi koju odabereš, ja ću ti pričati sve što znam dok god si voljan da slušaš. Takođe ću ti reći šta bi moglo da bude, ako zatražiš neku hipotezu; a ja ću ti sam izložiti hipoteze kada, shodno ograničavajućim instrukcijama koje su upisane u moj program, to bude podesno. Gospoža Lavorovna-Brodhed napisala je vrlo složene instrukcije u vezi sa donošenjem takvih odluka s moje strane ali, sve u svemu, one se mogu svesti na jednu jednačinu. Uzmimo da P predstavlja 'procenu vrednosti' neke hipoteze. Uzmimo da V predstavlja verovatnoću njene tačnosti. Ako zbir PV iznosi najmanje jedan, onda sam treba da ti iznesem tu hipotezu, i to ću i učiniti. Međutim, Robine, oh, vrlo je teško odrediti tačne numeričke vrednosti za P i V! Baš u ovom slučaju koji je trenutno sporan, nikako nisam siguran kako da procenim vrednost njegove verovatnoće. A to je izuzetno važno. Na svaki način, ona se može smatrati neograničenom."
     Ovde sam bio već sav preznojen. Ono što pouzdano znam o Albertovom programu to je da što mu više vremena treba da mi nešto ispriča, to manje veruje da će mi se dopasti da to čujem. "Alberte", kazao sam, "produži, do đavola."
     "Dabome, Robine", kazao je on, klimajući, mada protiveći se u sebi mom požurivanju, "ali dozvoli mi da prvo kažem da je ova pretpostavka u skladu ne samo sa poznatim činjenicama iz astrofizike, doduše vrlo složenim, već daje odgovore i na neka druga pitanja, kao na primer, kuda su Hiči-nebo zaputilo kada si ga ti skrenuo s kursa i zašto su sami Hičiji iščezli. Pre nego što ti saopštim tu pretpostavku moram u pojedinostima da razmotrim četiri glavne tačke, i to ovako.
     Jedan. Veličine koje je Mali Džim nazvao 'boga mu brojevima'. To su numeričke veličine, uglavnom pripadaju vrsti koja se naziva 'vandimenzionalna', jer su iste za svaku jedinicu mere. Odnos između mase elektrona i protona. Dirakov broj kojim se izražava razlika između elektromagnetne i gravitacione sile. Edingtonova strukturna konstanta. I tako dalje. Mi te brojeve znamo sa velikom tačnošću. Ono što ne znamo to je zašto su takvi kakvi su. Zašto ne bi strukturna konstanta iznosila, recimo, 150 umesto 137... plus? Kad bismo mi razumeli astrofiziku ... kad bismo imali potpunu teoriju... bili bismo u stanju da te brojeve izvedemo na osnovu teorije. Mi imamo jednu dobru teoriju, ali ne možemo iz nje da dedukujemo te brojeve. Zašto? Da li je mogućno", upita on svečanim tonom "da su ovi brojevi na neki način slučajno takvi?"
     On zastade, odbi nekoliko dimova iz svoje lule, a zatim podiže uvis dva prsta. "Dva. Mahov princip. I kod njega se takođe postavlja jedno pitanje, možda nešto lakše. Moj pokojni prethodnik", reče on, namignuvši malo... verujem da bi meni pokazao da je o ovome, zaista lakše govoriti... "moj pokojni prethodnik darovao nam je teoriju relativiteta, za koju se obično smatra da pokazuje da je sve relativno u odnosu na nešto drugo, izuzimajući jedino brzinu svetlosti. Kad si ti kod svoje kuće na Tapanskom Moru, Robine, tvoja težina iznosi oko osamdeset pet kilograma. To će reći, to je mera koja pokazuje koliko se ti i planeta Zemlja uzajamno privlačite; to je tvoja težina, u izvesnom smislu, u odnosu na Zemlju. Postoji takođe jedno svojstvo koje se naziva 'masa'. 'Masa' se najbolje određuje na osnovu sile koja je potrebna da izvede jedan predmet, recimo tebe, iz stanja mirovanja. Obično smatramo da su 'masa' i 'težina' otprilike podjednake, a na površini Zemlje to jeste tako, samo što se uzima da je masa inherentno svojstvo materija, dok je težina uvek relativna u odnosu na nešto drugo. Ali", on opet namignu, "hajde da izvedemo jedan gedanke- eksperiment, onako u glavi, Robine. Pretpostavimo da si ti jedino biće u svemiru. Druga materija ne postoji. Koliko bi ti težio? Nikoliko. Kolika bi bila tvoja masa? A, tu se postavlja pitanje. Pretpostavimo da imaš jedan mali pojas sa raketnim pogonom i da si rešio da ubrzaš svoje kretanje. Posle izmeriš ubrzanje i izračunaš kolika je sila bila potrebna da te pokrene, i izračunaš svoju masu... je l' tako? Ne, Robine, ne. Zato što nema ničega prema čemu bi odredio kretanje! 'Kretanje', kao pojam, nema samo po sebi značenja. Znači da sama masa... prema Mahovom principu... zavisi od nekakvog spoljašnjeg sistema, pa je Mah smatrao da bi to moglo biti ono što je on nazvao 'sveukupni svemir', i tako je osmišljena. A shodno Mahovom principu, onako kako su ga moj prethodnik i ostali proširili i na druge stvari, takvu istu zavisnost nalazimo i kod svih drugih 'inherentnih' osobina materije, energije i prostora... uključujući 'boga mu brojeve'. Robine, mnogo sam te zamorio?"
     "Da znaš da jesi, Alberte", zarežao sam ja, "ali teraj dalje!"
     On se nasmešio i podigao uvis tri prsta. "Tri. Ono što je Henrijeta nazvala 'Tačka iks'. Kao što se sećaš, Henrijeta nije uspela da odbrani svoju doktorsku disertaciju, ali ja sam njenu disertaciju pažljivo pročitao i mogu da kažem šta je ona pod tim mislila. Tokom prve tri sekunde posle velikog praska, što će reći nastanka vaseljene kakvu mi danas poznajemo, čitava vaseljena bila je relativno kompaktna, strašno vrela, i potpuno simetričnog oblika. Henrijeta je u svojoj disertaciji nadugačko citirala jednog starog matematičara iz Kembridža po imenu Tong B. Tang i druge; oni su izneli tvrdnju da se posle tog trenutka, posle onoga što je Henrijeta nazvala 'Tačka iks', ta simetrija 'zamrzla'. Sve konstante koje mi danas primećujemo fiksirane su na toj tački. Svi boga mu brojevi. Oni nisu postojali pre 'Tačke iks'. Oni postoje, i nepromenjivi su, sve odonda.
     Znači, na Tački iks u vremenskom kontinuuma, tri sekunde posle velikog praska, nešto se dogodilo. Mogao je to biti sasvim slučajan događaj... uskomešanost usled rasprskavanja oblaka.
     A mogao je biti hotimičan."
     Zaćutao je i pušio neko vreme, gledajući u mene. Pošto nisam reagovao, on uzdahnu i podiže uvis četiri prsta. "Četvrto, Robine, i poslednje. Stvarno se izvinjavam zbog ovog dugačkog uvoda. Poslednja važna stvar u Henrijetinoj pretpostavci bila je u vezi sa 'nedostajućom masom'. Čini se da jednostavno u vaseljeni nema dovoljno mase koja bi se uklopila u inače veoma uspešne teorije o velikom prasku. Tu je Henrijeta napravila jedan ogroman 'iskorak' u svojoj doktorskoj disertaciji. Iznela je tvrdnju da su Hičiji naučili na koji način da stvore masu i da je unište... i u tome je, kao što danas znamo, bila u pravu, mada je to samo bilo njeno promišljanje, a visoki stručnjaci pred kojima je branila svoju disertaciju to su živo osporili. Zatim je načinila još jedan 'iskorak'. Iznela je tvrdnju da su Hičiji, u stvari, prouzrokovali nestajanje izvesne količine mase. Ne na nekom svemirskom brodu, mada bi da se njeno nagađanje toga ticalo bila u pravu. Nego u mnogo širem smislu. Na nivou ukupne vaseljene, u stvari. Njena pretpostavka je bila da su oni pažljivo proučili 'boga mu brojeve' i kao i mi došli do izvesnih zaključaka koji izgledaju tačni. Ovde stvar postaje malo zamršena, Robine, pa obrati pažnju... ali skoro smo stigli do kraja.
     Vidiš, te fundamentalne konstante kao na primer 'boga mu brojevi' određuju da li život može ili ne može da postoji u vaseljeni. Uz vrlo mnogo drugih stvari, razume se. Ali ako bi neke od njih bile malo veće ili malo manje, život ne bi mogao da postoji. Uviđaš li šta logički proizlazi iz te tvrdnje? Da, mislim da uviđaš. To je jednostavan silogizam. Gornja premisa, 'boga mu brojevi' nije određena zakonima prirode već je mogla biti drukčija da su se u 'Tački iks' zbili izvesni drugačiji događaji. Donja premisa, kad bi oni bili drukčiji u ovom ili onom smislu, vaseljena bi sa manje gostoljubivosti prihvatila život. Zaključak? E, u tome je suština stvari. Zaključak: Kad bi bili drukčiji u nekom drugom smislu, vaseljena bi sa više gostoljubivosti prihvatila život."
     I onda je prestao da govori, i sedeo je i gledao u mene, zavukavši ruku u jednu papuču kako bi se počešao po tabanu. Ne znam ko bi od nas dvojice duže čekao da onaj drugi prvo progovori. Ja sam pokušavao da svarim gomilu veoma nesvarljivih ideja, a što se tiče starog Alberta, on je rešio da mi da dovoljno vremena da ih svarim. Presekao nas je Pol Hol koji je kasom utrčao u malo pregrađeno odeljence koje je pripadalo meni lično, vičući: "Imamo društvo! Hej, Robine! Stigli su nam gosti!"
     Prvo mi je pala na pamet Esi, naravno; razgovarali smo; znao sam da mora da sad u najmanju ruku putuje ka lansirnom centru Kenedi, ukoliko već nije tamo i čeka da se ustalimo u ovoj orbiti kako bi uzletela. Ukočeno sam gledao u Pola pa onda u svoj sat. "Nije mogla već da stigne", rekao sam, jer zaista nije mogla.
     Lice mu je bilo nasmejano. "Dođite da vidite onu jadnu kopilad", cerekao se.
     A oni su to zaista i bili. Njih šestorica, zgurani u jednu "peticu". Uzleteli su sa Kapije manje od dvadeset četiri sata posle mog poletanja sa Meseca, noseći toliko oružja da bi bilo dovoljno da se slisti čitava divizija staraca, spremni na štednju da bi zaradili. Preleteli su sve ono prostranstvo idući za Hiči- nebom a onda se okrenuli i sve to ponovo preleteli da bi se vratili. Negde usput mora biti da smo prošli pored njih i ne znajući. Jadna kopilad! Međutim, to su bili prilično pristojni momci, koji su se dobrovoljno prijavili, i krenuli u misiju koja je morala izgledati neizvesna čak i po Kapijinim merilima. Obećao sam im da će učestvovati u podeli dobiti... toliko velikoj da će za sve biti dovoljno. Nije njihova krivica što nam nisu potrebni, naročito ako se uzme u obzir koliko su nam mogli biti potrebni.
     I tako smo ih srdačno primili. Žanina ih je radosno provela svuda unaokolo. Von ih je, cereći se i mašući svojim pištoljem za uspavljivanje, predstavio ljubaznim starcima, koji su se mirno držali uprkos ovoj novoj invaziji. A kad je i sve to prošlo, shvatio sam da mi više od svega treba hrana i san, pa sam to sebi priuštio.
     Kad sam se probudio, prva vest koju sam primio bila je da je Esi na putu, ali da će stići tek kroz izvesno vreme. Vrteo sam se malo unaokolo, pokušavajući da se setim svega što mi je Albert ispričao, pokušavajući da sebi u glavi predstavim sliku velikog praska i onog kritičnog trenutka koji se dogodio u trećoj sekundi kada se sve zamrzlo... ali nisam sasvim uspeo. I tako sam ponovo pozvao Alberta i upitao ga: "Ta veća gostoljubivost, šta je to?"
     "A, Robine", odvratio je on... nikada ga ne možete uhvatiti nespremnog... "to je pitanje na koje ja ne umem da odgovorim. Mi čak ne znamo koje su sve Mahove karakteristike svemira, ali možda ... možda", rekao je, a koža oko očiju koja mu se nabrčkala pokazivala je da samo nagađa da bi meni ugodio, "možda besmrtnost?! Možda ubrzana sinaptička funkcija organskog mozga, tj. viša inteligencija? Možda samo veći broj planeta koje su pogodne za razvitak života? Bilo šta od toga gore navedenog. Ili sve od toga. Ono što je važno to je da možemo teoretski da smatramo da bi takve 'gostoljubive' karakteristike mogle postojati, i da bi trebalo da mogu da se dedukuju na osnovu ispravne teorije. Henrijeta je dotle stigla. A onda je pošla malo dalje. Pretpostavimo da Hičiji (nabacila je ona) savladaju malo više od nas astrofiziku i odluče o tome koje bi karakteristike bile one prave... i krenu da ih ostvare! Kako bi postupili u tom slučaju? Pa evo, jedan način bi bio da stisnu vaseljenu dovodeći je u praiskonsko stanje, i da ponovo sve krene od početka uz veliki prasak! Kako bi se to moglo dogoditi? Ako si u stanju da stvaraš i uništavaš masu... onda lako! Napraviš hokus-pokus. Zaustaviš širenje. Nateraš je da se ponovo zbija. Onda nekako udesiš da ostaneš izvan tačke zgušnjavanja, sačekaš da se ponovo rasprsne... i onda, dok si izvan monolitnog bloka, učiniš što je potrebno učiniti da bi promenio vandimenzionalne brojeve u vaseljeni, i tako nastane jedna nova vaseljena koja će biti... pa, eto, nazovimo je rajem."
     Moje oči samo što ne iskočiše. "Je li to moguće?"
     "Za tebe ili za mene? Sada? Ne. Apsolutno nemoguće. Ne bismo znali odakle da počnemo."
     "Ne za mene ili za tebe, glupane! Za Hičije!"
     "Ah, Robine", reče on žalosno, "ko bi to znao? Ja ne vidim kako bi se to izvelo, ali to ne znači da i oni ne vide. Ja ne umem čak ni da pretpostavim šta treba uraditi sa vaseljenom tako da ispadne dobra. Ali to možda neće biti potrebno. Moraš da pođeš od pretpostavke da oni na neki način bitišu, u suštini, večito. To je neophodno čak i da bi se samo jednom ono izvelo. A ako si večit, pa onda možeš prosto da vršiš izmene nasumce da bi video šta će se dogoditi, sve dok ne dobiješ vaseljenu koja ti je po volji."
     Za trenutak je natenane razgledao svoju lulu zamišljeno, a onda je stavio neupaljenu u džep na majici. "Eto, dotle je stigla Henrijeta u svojoj disertaciji pre nego što su na nju stvarno navalili. Jer zatim je kazala da bi 'nedostajuća masa' mogla, u stvari, da se uzme kao dokaz da su Hičiji zbilja počeli da remete miran razvoj vaseljene... ona je kazala da oni uklanjaju masu iz spoljnih galaksija kako bi ih naterali da brže odstupe. Možda, smatrala je ona, oni dodaju isto tako masu u sredinu... ako je tamo ima. I kazala je da bi se time moglo objasniti zašto su Hičiji pobegli. Pokrenuli su taj proces, prema njenom nagađanju, a onda otišli da se negde sakriju, u nekoj vrsti bezvremenog stazisa, možda nešto nalik na veliku crnu rupu, dok se ciklus ne završi, kada će oni biti spremni da iziđu odande i sve počnu opet iz početka. E, tu je onoj komisiji prekipelo! Nije ni čudo. Možeš li da zamisliš grupicu profesora fizike koji se nađu pred nečim ovakvim? Rekli su joj da treba da pokuša da dobije doktorat iz psihologije Hičija umesto iz astrofizike. Rekli su joj da nije ponudila ništa do sama nagađanja i pretpostavke... nikakav način za proveru teorije, samo nagađanje. I to loša nagađanja, po njihovom mišljenju. I tako su joj odbili disertaciju, i ona nije stekla stepen doktora nauka, i tako je otišla na Kapiju da bude svemirski istraživač, i završila onako kako znamo. Kao mrtva. A", reče on zamišljeno, ponovo vadeći svoju lulu, "ja, u stvari, smatram, Robine, da je ona napravila grešku, ili u najmanju ruku da je bila aljkava. Mi imamo vrlo malo dokaza o tome da su Hičiji na bilo koji moguć način delovali na materiju u bilo kojoj galaksiji osim u našoj sopstvenoj, a ona je govorila o sveukupnoj vaseljeni."
     "Ali nisi siguran?"
     "Nisam ni najmanje, Robine."
     Zaurlao sam: "Zar nemaš bar neku vražju pretpostavku?"
     "Dabome da imam, Robine", reče on snuždeno, "ali samo pretpostavku. Molim te, smiri se. Vidiš, razmera je pogrešna. Vaseljena je suviše velika, po svemu što nam je poznato. A vreme je suviše kratko. Hičiji su ovde bili pre manje od milion godina, a period širenja kosmosa do danas iznosi negde oko dvadeset hiljada puta toliko... a vreme skupljanja jedva da bi moglo biti kraće. Sa matematičkog gledišta vrlo je malo verovatno da bi oni izabrali da se baš tada pojave."
     "Pojave?"
     On se nakašlja. "Izostavio sam jednu etapu, Robine. Ima tu još jedna pretpostavka, i to izgleda samo moja. Pretpostavimo da je ovo svemir koji su Hičiji izgradili. Pretpostavimo da se razvio u manje gostoljubiv, pa im se nije svideo, pa su ga naterali da se stisne kako bi načinili jedan drugi, i to je ovaj u kome smo mi sada. To se ne uklapa loše, znaš. Mogli su oni da iziđu i pogledaju unaokolo, možda su ustanovili da je baš onako kako su želeli. I sada su možda oni koji su obavili to osmatranje otišli da dovedu ostale."
     "Alberte! Za ime božje!"
     On blagim tonom reče: "Robine, ja ne bih govorio o ovim stvarima da ne moram. To je samo pretpostavka. Čini mi se da ti nemaš pojma kolike mi teškoće stvara pravljenje ovakvih pretpostavki, i ja ne bih bio u stanju da to činim izuzev... pa dobro, evo u čemu je stvar. Postoji jedan mogućni način da nešto preživi kontrakciju i jedan novi veliki prasak, i to na mestu gde se vreme potpuno zaustavilo. Kakvo je to mesto? Pa, neka crna rupa. Velika. Dovoljno velika crna rupa koja ne gubi masu usled delovanja tunelskog efekta, pa je tako u stanju beskonačno dugo da preživi. Ja znam gde postoji jedna takve crna rupa, Robine. Sa masom oko petnaest hiljada puta većom od sunca. Lociranom, u središtu naše Galaksije." On baci letimičan pogled na svoj časovnik i izraz lica mu se promeni. "Ako sam dobro izračunao, Robine", rekao je, "tvoja žena treba upravo da stigne.
     "Ajnštajne! Prva vražja stvar koju će uraditi to je da tvoj program preradi!"
     On namignu. "Ona je to već uradila, Robine", podvukao je on, "i jedna od stvari kojima me je naučila jeste da smanjujem napetost, kad zatreba, uz pomoć šaljivih komentara koji mogu doneti i liču korist."
     "Hoćeš da kažeš da sam to ja sav u napetom stanju?"
     "Pa, ne baš tako, Robine", reče on. "Sve ovo su samo teoretske pretpostavke... ukoliko su uopšte i to. I mereno ljudskim vekom, možda je sve to još vrlo daleko. Ali možda i nije. Ta crna rupa u središu naše Galaksije je u najmanju ruku jedno mogućno mesto gde su Hičiji otišli, koje, mereno brzinom leta jednog Hiči-broda, baš i nije toliko udaljeno. A... rekao sam da smo utvrdili koju destinaciju je odabrao najstariji starac? Tu je odgovor, Robine. Brod je leteo pravo ka toj crnoj rupi u trenutku kad si mu ti promenio kurs."
     Meni je višenedeljni boravak na Hiči-nebu već bio dosadio. Esi se zabavljala kao nikad u životu baveći se inteligentnim mašinama. Ali pošto meni Esi nije bila dosadna, to sam se tu zadržao sve dok ona napokon nije priznala da je sve što je mogla da koristi presnimila na mekane trake, i tako smo se četrdeset osam sati kasnije našli ponovo na Tapanskom moru. A devedeset minuta posle toga stigla je tamo Vilma Liderman sa svim mogućim priborom, i obavila nad Esi kontrolni pregled do poslednje mrvice ispod noktiju na nozi. Nisam bio zabrinut. Video sam da je Esi dobro, a Vilma koja je pristala da ostane da s nama nešto popije, i sama je to isto izjavila. Zatim je htela da razgovaramo o medicinskoj spravi kojom su mrtvaci održavali Vona u dobroj kondiciji, sve dok nije odrastao, i pre nego što je otišla utanačili smo osnivanje jedne kompanije za istraživanje i razvoj sa kapitalom od milion dolara... s tim da Vilma bude predsednica kompanije... koja će ispitati šta bi moglo tu da se uradi, a sve je to bilo tako lako. Eto kako je sve lako, kad sve ide po vašoj želji.

     Ili gotovo sve. Ja sam i dalje osećao neku nelagodnost pri pomisli da su Hičiji (ukoliko su to Hičiji) na onom mestu usred Galaksije (ukoliko su tamo). To vam tako narušava mir, znate. Da je Albert predočio da će Hičiji da se pojave donoseći oganj i razaranje (ili prosto samo da se pojave) u roku od nekoliko narednih godina, ja bih se sigurno užasno zbog toga zabrinuo. Da je rekao kroz deset, ili čak i kroz sto godina, onda bih imao vremena da se zamislim i verovatno osetim pravi strah. Ali kad je u pitanju astronomsko vreme... e nek' ide k vragu! Da li je lako brinuti se zbog nečega što će se možda dogoditi tek kroz milijardu godina?
     Pa ipak, ta misao me nikako nije napuštala.
     Zbog nje sam bio nervozan tokom cele večere, pošto je Vilma već otišla, i kad sam uneo kafu Esi je sedela sklupčana ispred kamina, i onako vrlo doterana, i obučena u pantalone od trikoa, prolazeći četkom kroz svoju dugu kosu, pogledala je najviše u mene i kazala: "Verovatno se neće dogoditi, znaš, Robine."
     "Kako možeš da budeš tako sigirna? Postoji petnaest hiljada destinacija za koje su Hičiji programirali one brodove. A mi smo ih proverili, koliko? Manje od sto pedeset, od kojih je jedna bila Hiči-nebo. Po zakonu aritmetičke sredine postoji negde još stotinu takvih istih, i ko može da kaže da jedna od njih ne juri sada velikom brzinom da obavesti Hičije šta mi ovog časa radimo?"
     "Dragi moj Robine", reče ona, okrete se i protrlja me nosem drugarski, "pij tu kafu. Ti nemaš pojma o statističkoj matematici a, osim toga, ko može da kaže da bi nam oni namerno naneli zlo?"
     "Ne bi morali namerno! Ja znam šta bi se dogodilo, za ime Boga. To je očigledno. To se upravo dogodilo Tahićanima, Tasmancima, Eskimima, Američkim Indijancima... uvek se to tako događalo, tokom cele istorije. Narod koji se nađe pred nekom nadmoćnijom kulturom biva uništen. Niko to ne radi namerno. Takav narod jednostavno ne može da preživi!"
     "Zar uvek, Robine?"
     "Oh, hajde molim te!"
     "Ne, ne, ja to ozbiljno kažem", nastavila je ona uporno. "Protivprimer: šta se dogodilo kad su stari Rimljani otkrili Gale?"
     "Na mrtvo su ih pokorili, eto šta se dogodilo!"
     "Tačno. Ne, gotovo tačno. Ali onda, koju stotinu godina kasnije, ko je koga pokorio, Robine? Varvari su pokorili Rim, Robine."
     "Ne govorim ja o pokoravanju! Ja govorim o rasnom kompleksu inferiornosti. Šta se dešava sa bilo kojom rasom koja dođe u dodir sa rasom koja je od nje visprenija?"
     "E, pod različitim okolnostima dešavaju se različite stvari, Robine. Grci su bili vispreniji od Rimljana, Robine. Rimljani u životu nisu ništa novo smislili, osim u pogledu gradnje i u pogledu ubijanja. Njima to nije smetalo. Čak su dovodili Grke i u svoje domove, da ih podučavaju u svemu što se tiče poezije i istorije i prirodnih nauka. Kao robove. Dragi moj Robine, "reče ona, ostavi šoljicu i priđe da sedne pored mene, "znanje je neka vrsta pomoćnog sredstva. Reci mi, kad tražiš informacije, koga ideš da pitaš?"
     Ja se zamislih za trenutak. "Pa, Alberta, uglavnom", priznadoh. "Vidim ja o čemu ti govoriš, ali to je drukčije. Zadatak je kompjutera da zna više od mene i da brže misli od mene, na neki način. Zato kompjuteri postoje."
     "Baš tako, dragi moj Robine. Koliko ja vidim, tebe nisu razorili." Ona svojim obrazom protrlja moj obraz a onda sede uspravno. "Ti si nervozan", prosudila je. "Šta bi sad voleo da radiš?"
     "Mogu li da biram?" upitao sam ja, pružajući k njoj ruke, na šta ona zavrte glavom.
     "Ne mislim to, u svakom slučaju ne sad ovog časa. Hoćeš da gledaš PV? Snimila sam nešto dok ste ti i Vilma kovali one planove, što je bilo na vestima večeras gde se vide tvoji dobri prijatelji u poseti postojbini svojih predaka."
     "Starci u Africi? Video sam to danas posle podne." Neki lokalni preduzetnik je smislio kako bi bio dobar potez da starcima pokaže Klisuru Olduvai. Bio je u pravu. Starcima se ona nije mnogo dopala... strašno im je smetala vrućina, džandrljivo su međusobno piskutali što moraju da se fotografišu, bili su dosta ravnodušni prema avionskom letu. Ali te stvari se prikazuju u vestima. Kao što su prikazali Pola i Lervi, kako se u Dortmundu dogovaraju oko podizanja mauzoleja za Lervinog oca, čim njegovi ostaci stignu sa Fabrike hrane. Kao što su prikazali Vona, koji se obogatio pojavljujući se na piezoviziji kao 'dećak sa Hiči- neba'; kao što su prikazali Žaninu kako se sjajno zabavlja prilikom konačnog ličnog susreta s pevačkim zvezdama s kojima se dotle samo dopisivala. Tako su prikazali i mene. Svi smo mi bili strašno bogati i slavni. Šta time žele da postignu na kraju krajeva, to ja ne znam. Ali šta ja želim, to mi je napokon postalo jasno. "Uzmi džemper, Esi", rekao sam. "Idemo malo u šetnju."
     Odšetali smo do same ivice ledene vode, držeći se za ruke. "Gle, pada sneg", objavila je Esi, zureći u krov kupole sedam stotina metara iznad nas. Obično se ona ne vidi, ali ove noći, uz upaljene grejače koji onemogućavaju da je sneg i led zdrobe, videlo se kako se mlečna kupola, ispresecana odsjajima svetlosti sa zemlje, proteže od jednog do drugog obzorja.
     "Da nije ovde suviše hladno za tebe?"
     "Možda jeste baš ovde, pored vode", priznala je ona. Popesmo se natrag uz padinu do male palmove šumice pokraj izvora i sedosmo na klupu zagledani u svetiljke na Tapanskom moru. Vazduh pod kupolom nikada nije istinski hladan, ali tu je Hadson, koji protiče kroz sedam ili osam stotina kilometara nepokrivenog terena pre nego što stigne do brane kod Palisada, i s vremena na vreme u zimskim mesecima delovi ledenih santi provuku se ispod pregradnih zidova i tako dospeju do našeg pristaništa.
     "Esi", rekoh ja, "nešto sam razmišljao."
     "Znam, mili moj Robine", reče ona.
     "O najstarijem starcu. Kompjuteru."
     "O, zar?" Ona odiže stopala sa zemlje da ne bi dodirivala travu nakvašenu zalutalom vodom sa izvora. "Izvrsna mašina", reče ona. "Sasvim pitoma, pošto si joj ti povadio zube. Pod uslovom da joj se ne dozvoli da ima spoljašnje efektore, ili da se kreće, ili da priđe kontrolnim uređajima bilo koje vrste... da, sasvim pitoma."
     "Ono što ja želim da znam", rekoh ja, "to je da li bi ti mogla jednu takvu mašinu da napraviš za jedno ljudsko biće."
     "A!" reče ona. "Hm. Da, mislim da bih mogla. Trebalo bi mi malo vremena, razume se, i veoma mnogo para, ali da."
     "I mogla bi u nju da uskladištiš jedno ljudsko biće... mislim, pošto ta osoba umire. Isto onako dobro kao što su bili uskladišteni mrtvaci?"
     "I mnogo bolje, rekla bih. Biće nekih teškoća. Uglavnom biohemijske prirode, što nije moja struka." Ona se zavali, gledajući naviše u kupolu koja se prelivala u duginim bojama i reče, odmeravajući reči: "Kad ja sastavljam kompjuterski program, Robine, ja razgovaram sa kompjuterom, na određenom jeziku. Kažem mu šta je on i šta će da radi. Hičji nisu tako postupali. Njihovo programiranje počiva na direktnom hemijskom očitavanju mozga. Mozak staraca nije u hemijskom smislu identičan sa tvojim ili mojim, pa su zato mrtvaci uskladišteni mnogo lošije. Međutim, starci su se mora biti znatno razlikovali od pravih Hičija, kojima je prvobitni proces bio namenjen. Hičiji su uspeli da taj proces modifikuju bez nekih velikih teškoća, što znači da se to može učiniti. Da. Kad umreš, dragi moj Robine, biće mogućno učitati tvoj mozak u mašinu, zatim staviti mašinu u Hiči-brod i uputiti je u crnu rupu u sazvežđu Strelca YY da tamo pozdravi Džil-Klaru Mojnlin i objasni joj da za onaj događaj ti ne snosiš krivicu. Za to ti ja garantujem, samo ne smeš da umreš, recimo, još pet do osam godina, dok se ne obavi potreban istraživački rad. Hoćeš li to da mi obećaš, molim te?"
     Ima trenutaka kad me tako nespremnog uhvate da ne znam da li da plačem, da se ljutim, ili da se smejem. Ovom prilikom brzo sam se podigao na noge i ukočenim pogledom zagledao u svoju dragu ženu. Zatim sam odlučio koju od ove tri stvari da uradim, i nasmejao sam se. "Ponekad me zaprepastiš, Esi", kazao sam.
     "Ali zašto, Robine?" Ona se ispruži i uhvati me za ruku. "Zamislimo da je bilo obrnuto, a? Pretpostavimo da sam ja bila ta koja je pre mnogo godina doživela jednu veliku ličnu tragediju. Potpuno istu kao što je tvoja, Robine. U kojoj je neko koga sam mnogo volela tako nastradao, i na takav način da nikada više nisam mogla da vidim tu osobu niti da joj objasnim šta se dogodilo. Zar ti ne misliš da bih ja veoma mnogo želela s njom bar da razgovaram ponovo, na neki način, i da joj kažem kako se osećam?"
     Zaustio sam da joj odgovorim, ali ona je ustala i stavila mi prst na usta. "Samo retoričko pitanje, Robine. Mi oboje znamo odgovor. Ako je tvoja Klara još živa, sigurno jako želi da joj se javiš. U to nema nikakve sumnje. Prema tome", kazala je, "plan ovako izgleda. Ti ćeš umreti... ne uskoro, nadam se. Mozak odlazi u mašinu. Možda ću da napravim jednu kopiju za sebe, dozvoljavaš? Ali jedna kopija odleće ka crnoj rupi da taži Klaru, i nalazi je, i kaže joj: 'Klaro, dušo, ono što se desilo nije moglo da se izbegne, ali ja želim da znaš da bih dao život da sam mogao da te spasem'. I onda, Robine, znaš li šta će Klara da odgovori toj čudnoj mašini koja se pojavljuje iz neke nedođije, možda samo nekoliko sati, po njenom vremenu, posle samog događaja?"
     Nisam znao! Poenta je u tome što ja nisam znao! Ali nisam to rekao, jer mi Esi nije dala priliku. Kazala je; "Onda će Klara da odgovori: 'Pa, Robine dušo, ja znam da bi. Zato što si ti od svih ljudi koji su ikad hodali po svetu onaj kome ja najviše verujem i koga najviše poštujem i volim'. Ja znam da bi ona to rekla, Robine, jer bi to za nju bila istina. Kao što je i za mene."









17.
     U šest sati bila je rođendanska proslava desetogodišnjeg Robina Brodheda. Susetka mu je donela kratke čarapice, jednu društvenu igru i, šale radi, jednu knjigu pod naslovom Sve što znamo o Hičijima. Njihovi tuneli tek što su bili otkriveni na Veneri, pa se mnogo nagađalo o tome kuda su otišli, kakav im je fizički izgled i kakve su im namere. Šaljivost knjige bila je u tome što su sve njene stranice, a bilo ih je sto šezdeset, bile potpuno prazne.
     U isto vreme, tog istog dana... odnosno u svakom slučaju, u odgovarajući sat po lokalnom vremenu, koje se veoma mnogo razlikovalo... jedno lice šetalo se pod zvezdanim svodom pre odlaska na počinak. I ono je takođe bilo u iščekivanju nekakve godišnjice, ali bez proslave. Bilo je jako daleko od Brodhedove rođendanske torte sa svećicama, više od četrdeset hiljada svetlosnih godina; i jako daleko od fizičkog izgleda ljudskog bića. Imao je ime, ali iz poštovanja kao i zbog poslova koje je obavljao, obično su ga nazivali drukčije. U prevodu to bi bilo "zapovednik". Nad njegovom uzdignutom, finim krznom obraslom glavom, zvezde su bile izuzetno sjajne i izuzetno blizu. Kad je začkiljio u njih zabolele su ga oči, uprkos brižljivo projektovanom, na izgled staklenom omotaču, koji je prekrivao mesto na kome je živeo kao i veći deo čitave njegove planete. Mrgodne crvene tipa M, sjajnije od Meseca viđenog sa Zemlje. Tri zlatne tipa G. Jedna jedina užarena, slamno-žute boje tipa F, od koje bole oči. Nijedne tipa O ili B nije bilo na njegovom nebu. Takođe nijedne zvezde slabog sjaja. Zapovednik je mogao da raspozna svaku zvezdu koju je video, zato što ih je bilo otprilike samo deset hiljada, gotovo sve su bile ohlađene i stare, a čak i najslabija videla se golim okom. A iza tih nekoliko hiljada dobro poznatih... e, iza njih nije mogao da vidi, ne sa mesta na kome je šetao, ali mu je sa njegovih brojnih svemirskih putovanja bilo poznato da se iza svih njih nalazi uskomešani, gotovo nevidljiv, plavo obojeni omotači koji je obavijao sve ono što su on i njegov narod posedovali u vaseljeni. Bilo je to nebo od koga bi se ljudsko biće prestravilo. Ove noći, dok je u glavi ponavljao šta će se dogoditi kad se probudi, ono je gotovo preplašilo i zapovednika.
     Širok u ramenima i kukovima, a s pljosnatim trupom, zapovednik se gegao idući ka transmisionom kaišu koji će ga prebaciti do njegovog čaurastog ležaja. Putovanje je trajalo kratko. Po njegovom osećanju, samo nekoliko minuta. (Četrdeset hiljada svetlosnih godina daleko odavde, Robin Brodhed je jeo, spavao, prešao u sedmi razred, popušio svoju prvu "travu", slomio jednu kost u ručnom zglobu koju su mu posle nameštali, i ugojio se skoro deset kilograma pre nego što je zapovednik sišao sa transmisionog kaiša). Zapovednik je poželeo laku noć svojim sanjivim sobnim kolegama (od kojih su mu dvoje, povremeno, bili i seksualni partneri), skinuo sa sebe ogrlice koje su označvale njegov položaj, otkopčao uređaj za održavanje životnih uslova i komunikacijski uređaj koji mu se nalazio među široko rastavljenim donjim udovima, odigao poklopac svog čaurastog ležaja, i zavukao se unutra. Prevrnuo se osam do deset puta, pod mekanom, sunđerastom, neprobojnom asurom, kojom je bio pokriven. Zapovednikov narod poticao je od gnezdaša, a ne od skočibega. Najudobnije im je bilo da spavaju kao njihovi preistorijski preci. Pošto se udobno namestio, zapovednik promoli svoju mršavu šaku ispod asure i povuče naniže poklopac čaure. Kao što je činio celog svog života. Kao što je čitav njegov narod činio da bi dobro spavao. Kao što su namicali pokrivače od samih zvezda kad bi odlučili da im je svima potreban vrlo dug i miran san.
     Šaljivu stranu Robinovog rođendanskog poklona pomalo je kvarilo to što knjiga nije govorila celu istinu. Neke stvari u vezi sa Hičijima bile su poznate. Po nekim znacima bilo je sasvim jasno da oni nisu nalik na ljudska bića, ali opet po nekim vrlo važnim znacima... da jesu! Po radoznalosti. Samo radoznalost mogla ih je nagnati da posete toliko nepoznata mesta, međusobno toliko udaljena. Po tehnologiji. Nauka Hičija nije bila ista kao nauka ljudskih bića, ali je bila zasnovana na istoj termodinamici, na istim zakonima kretanja, na istovetnom korišćenju umnih sposobnosti od sićušnog do neizmernog naprezanja, na korišćenju nuklearne čestice i same vaseljene. Po osnovnom telesnom hemizmu. Udisali su posve sličan vazduh. Jeli su posve sličnu hranu.
     Ono glavno što su o Hičijima svi znali... ili se nadali, ili nagađali... bilo je to da se oni zaista, u suštini, ne razlikuju baš toliko od ljudskih bića. Izmakli su kojih hiljadu godina, možda, po svojoj civilizaciji i naučnim dostignućima. Možda čak ni toliko. A u tom nagađanju (ili nadanju) nisu mnogo grešili. Manje od osam stotina godina razdvajalo je vreme kada se prvi nesavršeni Hiči-brod odvažio da okuša da potiranje mase upotrebi kao sredstvo za prenos sa jednog mesta na drugo, do vremena kada su njihove ekspedicije protutnjale dobrim delom naše velike galaksije. (U Klisuri Olduvai, jedan od Zrikavičinih predaka pitao se zbunjeno šta da radi sa koskom antilope koju mu je dala njegova majka.)
     Osam stotina godina... ali kakvih godina!
     Kod Hičija je došlo do eksplozije stanovništva. Bilo ih je milijardu. Zatim deset milijardi. Zatim sto. Sagradili su vozila sa točkovima i valjcima kako bi pobedili nepoznata prostranstva svoje planete, i za samo dve generacije vinuli se u kosmos na raketoplanima; još nekoliko generacija, i već su pretraživali planete oko obližnjih zvezda. Uz put su učili. Koristili su instrumente ogromne veličine i velike preciznosti... neutronsku zvezdu da detektuje gravitacione sile; interferometar sa prečnikom od jedne svetlosne godine da hvata i meri radio-talase koji potiču iz galaksije čiji se crveni pomak u spektru bliži gornjoj granici. Zvezde koje su posetili i galaksije u koje su zurili bile su gotovo one iste koje se vide sa Zemlje... za astronomsko vreme nekoliko stotina hiljada godina ne znači mnogo ... samo je njihov pogled bio prodorniji a njihovo shvatanje potpunije.
     A ono što su videli i shvatili, bilo je za njih, najzad, od izuzetne važnosti. Jer Albertovo nagađanje bilo je ispravno... gotovo ispravno... ispravno u svim pojedinostima do jedne određene tačke, kad je postalo užasno pogrešno.
     Na osnovu onoga što su shvatili, Hičiji su postupili onako kako se njima učinilo da je najbolje.
     Opozvali su sve svoje ekspedicije razasute nadaleko, koje su za sobom ostavile red tako što su ponele sve što je moglo biti od koristi i što se moglo poneti.
     Proučili su pažljivo nekoliko miliona zvezda i među njima odabrali nekoliko hiljada... s tim da neke odbace, zato što su opasne, a neke međusobno da približe. To za njih nije bilo teško. Njihova sposobnost da masu poništavaju ili stvaraju značila je da su se gravitacione sile njima pokoravale. Odabrali su populaciju stabilnih i dugovečnih zvezda, iz njih "oduvali" one opasne, a onda ih prikupili na jedno mesto, odnosno dovoljno međusobno približili da bi mogli da ih upotrebe po svojoj želji. Crne rupe mogu biti raznih veličina. Izvesnu koncentraciju materije u izvesnoj zapremini kosmičkog prostranstva sila teže obavije i zatvori. Crna rupa može imati veličinu galaksije, a zvezde od kojih se sastoji ne moraju biti međusobno bliže nego zvezde u našoj sopstvenoj galaksiji. Planovi Hičija nisu bili toliko zamašni. Oni su potražili deo kosmičkog prostranstva, prečnika nekoliko desetina svetlosnih godina, napunili ga zvezdama, uleteli u njega na svojim brodovima...
     I gledali kako se ono oko njih zatvara.
     O toga vremena Hičiji su bili odsečeni od ostalog dela vaseljene, šćućureni u svom zvezdanom gnezdu. Za njih se vreme promenilo. Unutar crne rupe proticanje vremena se usporava... jako se usporava. Napolju, u vaseljeni, prošlo je otada više od tri četvrt miliona godina. Unutra, za zapovednika to je bilo samo nekoliko decenija. Dok su oni sebi utapkavali udobna gnezda u planetama koje su zarobili (osposobivši ih odavno za život; za taj posao su imali na raspolaganju već gotovo čitavo stoleće), blaga, umerena epoha pliocena ustupila je mesto olujama i vetrovima pleistocena. Gincov lednik počeo je da klizi sa severa, pa je odstupio; za njim i Mindel, Ris, Virm. Australopitekusi koje je zapovednik bio kidnapovao... da pomogne njihovom razvoju, možda, ili bar da bi ih proučavao u nadi da će u njima otkriti nadu za sebe... iščezli su, pa je eksperiment propao. Pojavio se pitekantropus, pa je i on nestao; zatim Hajdelberški čovek; pa neandertalac. Oni su se polako pomerali ka severu i jugu, kako je diktirao ledeni pokrivač, otkrivali razna oruđa, naučili da sahranjuju svoje mrtve i ta mesta okružuju rogovima divokoza, i učili... pravili prve pokušaje... da govore. Kopneni prelazi iznikli su između kontinenata, pa su potonuli. Po nekima od njih prestrašena, izgladnela primitivna plemena razmilela su se u raznim pravcima, jedan talas iz Azije na kraju se slio sa Aljaske do Rta Horn, dok se drugi talas zadržao na mestu gde je bio, i kod njih su se razvile naslage sala oko čeone kosti i nosnih šupljina kako bi im zaštitile pluća od surovih arktičkih hladnoća. Deca koju je zapovednik uzeo pod svoje okrilje u tunelima na Veneri, i koju je držao pored sebe dok je sa svojim grupama ispitivao Zemlju i za sebe odabrao među njenim primatima one koji su najviše obećavali, još nisu bila potpuno odrasla kad je homo sapiens naučio da koristi vatru i točak.
     I tako je prolazilo vreme.
     Svaki otkucaj zapovednikovog dvostrukog srca trajao je koliko pola dana u okolnoj vaseljeni. Kad su se Sumerci spustili sa svojih planina i sagradili prvi grad na persiskoj visoravni, zapovednik je bio pozvan da uzme učešće u razgovorima oko predstojeće godišnjice. Dok je on sastavljao spisak zvanica, asirski vladar Sargon izgradio je carstvo. Dok je on sastavljao program za svoje mašine u vezi sa tim skupom, ljudi malog rasta cepteći na zimi, od plavičastog kamena klesali su menhire za Stounhendž. Kolumbo je otkrio Ameriku dok se zapovednik ljutio zbog odlaganja i promena do kojih je došlo u poslednjem času; završio je svoj večernji obed u trenutku kad su se prve rakete napravljene ljudskom rukom nesigurno vinule u orbitu, a odlučio da protegli noge pre odlaska na počinak baš kad je čovek u ulozi svemirskog istraživača, pomahnitao od iznenađenja, upao u prvi tunel Hičija na Veneri. On je spavao a za to vreme Robin Brodhed je odrastao. Prošao pubertet. Odleteo na Kapiju i sa nje se vratio, otkrio Fabriku hrane, doneo odluku da je istraži. Napola se probudio upravo kad su Herter-Holovi kretali na svoj četvorogodišnji let do orbite, a ponovo zaspao... za njega je to trajalo manje od jednog sata... i spavao tokom celog njihovog iscrpljujućeg putovanja. Zapovednik je, posle svega ovoga, još uvek bio relativno mlad. Pred njim je, po njegovom merenju vremena, bilo još dobrih deset godina aktivnog, preduzimljivog života... što bi u spoljnjem svetu iznosilo četvrt miliona godina. Skup povodom godišnjice imao je za cilj da preispita odluku Hičija da se povuku u crnu rupu, i da razmotri šta bi još bilo potrebno uraditi.
     Trajao je kratko. Svi skupovi Hičija trajali su kratko, osim drugarskih skupova koji su trajali duže prosto zato što je svima bilo prijatno; vođenje diskusija posredstvom mašina otklanjalo je u velikoj meri svako gubljenje vremena tako da je pitanje sudbine jednog sveta moglo biti sređeno za nekoliko minuta.
     A sređeno je i pitanje mnogih drugih stvari. Bilo je nekih uznemiravajućih vesti. Zvezda F-tipa u njihovoj skupini, koju su, pomalo ustežući se, uključili u svoje gnezdo, pokazivala je neke znake koji bi mogli da nagoveštavaju u krajnjoj liniji nestabilnosti. Ne brzo. Ali bilo bi dobro da razmotre njeno isterivanje iz svog susedstva. Neke vesti su bile nepovoljne, mada očekivane. Najnoviji brod-glasnik vratio se "spolja" i doneo vest da nema ni traga o rađanju još jedne civilizacije koja krstari kosmičkim prostranstvima. Neke vesti bile su očekivane na osnovu ranije obavljenih proračuna. Najrigorozniji testovi teorijske prirode pokazali su da je teorija o oscilirajućim kosmosima ispravna; i da je, zaista, valjana hipoteza, poznata kao Mahov princip (oni su je drukčije zvali), koja predočava da bi u jednom trenutku na početku velikog praska bilo moguće promeniti vandimenzionalne brojeve. Na kraju, odluka da zauzmu takav položaj u kome će spoljašnje vreme proticati četrdeset hiljada puta brže nego u njihovoj zatvorenoj zoni, stavljena je ponovo na diskusiju. Da li je odnos 40000 prema 1 dovoljno povoljan za njih? On bi se mogao još više povećati... koliko god želite... jednostavnim smanjivanjem veličine rupe, a možda, i istovremenim isključivanjem onog nezgodnog F-a. Naručeni su elaborati. Izmenjene su međusobne čestitke. Skup je bio završen.
     Zapovednik, čiji je posao za ovu priliku bio završen, ponovo je otišao napolje da se prošeta.
     Sad je bio dan. Providni zaštitni omotač je u skladu s tim bio potamneo. Pa ipak, petnaest do dvadeset sjajnih zvezda sijalo je na zeleno-plavom nebu, prkoseći suncu. Zapovednik zevnu široko otvarajući usta, pomisli na doručak, ali ipak reši da se prvo odmori. Dremuckao je sedeći na mrkožutom suncu, i razmišljao o skupu i svemu onome što je bilo s njim u vezi. Sličnosti između Hičija i ljudi bile su dovoljno velike da bi opravdale izvesno malo zapovednikovo razočarenje, njegovo lično, što se ona stvorenja koja je sam izabrao i smestio u onaj artefakt nisu bogzna kako pokazala. Naravno, možda će se još pokazati. Brodovi- glasnici stizali su otprilike tek svake druge godine, prema njegovoj proceni vremena... odnosno otprilike svakih pedest hiljada godina po merilima ljudskih bića na Zemlji... pa je neka civilizacija u sunčevom sistemu mogla i da im promakne. Čak i ako njegov projekat propadne, bilo je još petnaest ili šesnaest drugih, po celoj Galaksiji, u kojima su primećeni u najmanju ruku povoljni znaci za nastanak inteligentnih živih bića, jednog dana. Međutim, u većini slučajeva nisu još dospeli ni do stupnja australopitekusa.
     Zapovednik se opusti, sedeći na svojoj rakljastoj klupi, sa uređajem za obezbeđenje životnih uslova udobno smeštenim u raklji ispod njega, i iskosa začkilji u nebo. Ako bi došli, kako bi oni znali kada su došli? Da li bi se nebo otvorilo? (Gluposti, prekoreo je on samog sebe). Da li bi tanak Švarcšildov omotač oko njihove crne rupe prosto ispario, i pred njima zablistala vaseljena puna zvezda? Ni to nije mnogo verovatno.
     Ali, ako i kada se to dogodi, oni će znati. U to je bio siguran.
     Dokazi su bili pouzdani.
     Nisu to bili dokazi takve vrste da samo Hičiji umeju da ih rastumače. Ako bilo koji od njihovih eksperimenata stigne do stupnja civilizacije i nauke, oni će to shvatiti. Tu je anizotropna priroda 3K kosmičke radijacije, koja pokazuje neobjašnjivo "odstupanje". (Ljudska bića uspela su da je primete, mada ne i da je rastumače.) Fizička teorija koja je predočila one fundamentalne brojeve koji su u prvom redu omogućili nastanak života mogla bi se izmeniti. (Ljudska bića uspela su to da shvate, ali nisu sigurni da je to tačno). Tanani znaci koji dopiru iz udaljenih galaksija pokazuju da se brzina kojom se one šire usporava, a da je kod nekih već započeo suprotan proces. Ovo ide preko granice ljudske moći opažanja... za sada; ali, možda, samo još za koju godinu ili deceniju.
     Kad je Hičijima postalo jasno da se vaseljena može ne samo razoriti kako bi se ponovo sagradila... već da Neko, negde to u stvari već radi... oni su bili zaprepašćeni. Ma koliko da su pokušavali, nisu mogli da utvrde Ko to radi, i gde bi Oni mogli biti. Jedino je bilo sigurno da, sa Njima, Hičiji ne žele sučeljavanje.
     I zato su zapovednik, i svi ostali Hičiji, želeli da njihovi eksperimenti imaju mnogo pameti i sreće. Iz osećanja milosrđa i dobrote. Iz radoznalosti. A i zbog nečeg drugog. Ti eksperimenti su bili više od eksperimenata. Bili su neka vrsta tampon-zone.
     Ako je bilo koja od rasa s kojom su Hičiji započeli eksperiment doživela istinski procvat, dosad je mogla da postane tehnološki istinski razvijena. Dosad je mogla da naiđe i na tragove samih Hičija, a kakvo li im samo strahopoštovanje, pomislio je zapovednik, ulivaju sad oni dokazi koje su Hičiji za sobom ostavili. Pokušao je da se nasmeši obrazujući sledeću formulu u svojoj glavi: "Eksperimentalne rase" (odnose se prema) "Hičijima" (kao što se) "Hičiji" (odnose prema)... "Njima".
     Ma ko "Oni" bili.
     Ostaje barem toliko, pomisli zapovednik u sebi sumorno, da će Oni kada se zaista vrate da ponovo zauzmu svoj svemir koji Oni preuređuju prema Svojim hirovima, morati da se probiju prvo kroz one druge da bi stigli do nas.




