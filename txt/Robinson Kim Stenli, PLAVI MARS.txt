


Prvi deo: PAUNOVA PLANINA
     Mars je sada slobodan. Zagospodarili smo svojom sudbinom. Nema više nikoga da nam govori šta da radimo.
     En je stajala u prednjem delu voza dok je ovo govorila.
     No, tako je lako vratiti se starim navikama. Tek što oboriš jednu hijerarhiju, iznikne nova da zauzme njeno mesto. Moramo da se pazimo toga, jer će uvek biti ljudi koji će hteti da stvore još jednu Zemlju. Areofanija će morati da bude neprestana, večna borba. Moraćemo temeljnije nego ikad da razmislimo o tome šta znači biti Marsovac.
     Njeni slušaoci su otromboljeno sedeli na sedištima, gledajući kroz prozore u predeo koji je promicao pored njih. Bili su umorni, crvenih očiju. Crvenooki Crveni. U nemilosrdnoj svetlosti jutra sve je izgledalo novo, vetrom išibana zemlja napolju bila je pusta, ako se izuzme maskirna šara lišajeva i grmlja. Proterali su zemaljsku moć sa Marsa, bila je to duga kampanja, sa završnim mesecima u mahnitom delanju; bili su umorni.
     Došli smo na Mars sa Zemlje, i u tom prelasku dogodilo se određeno pročišćenje. Stvari su postale jasnije, i zadobili smo slobodu delanja koju ranije nismo imali. Priliku da izrazimo ono najbolje u nama. Zato nismo sedeli skrštenih ruku. Sada stvaramo novi, bolji način da se živi.
     Bio je to mit uz koji su odrasli svi koji su bili tu. I sada, dok im ga je En ponavljala, mladi Marsovci zurili su negde kroz nju. Organizovali su revoluciju, borili se svuda na Marsu i potisnuli zemaljsku policiju u Barouz; posle su potopili Barouz, i poterali Zemljane prema Šefildu, svemirskom kablu i Zemlji; čekalo ih je još posla. Ali su, u uspešnoj evakuaciji Barouza, izvojevali veliku pobedu, i neka od praznih lica što su zurila u En ili kroz prozor kao da su krila buru, čas trijumfa. Svi su bili iscrpljeni.
     Hiroko će nam pomoći, reče jedan mladi čovek, prekinuvši tišinu levitacije voza nad zemljom.
     En odmahnu glavom. Hiroko je Zelena, reče ona, začetnica Zelenih.
     Hiroko je mater areofanije, uzvrati mladi domorodac. A njena prva briga, Mars. Ona će nam pomoći, znam to. Sreo sam je. Rekla mi je.
     Da, ali ona je mrtva, reče neko drugi.
     Ponovo tišina. Svet je proticao ispod njih.
     Konačno ustade jedna visoka, mlada žena, priđe prolazom između sedišta i zagrli En. Trenutak je prošao; reči su bile zaboravljene; ustali su na noge i okupili se na slobodnom prostoru u prednjem delu voza, oko En, grleći je, stiskajući joj ruku - ili je naprosto dodirujući, En Klejborn, onu što ih je učila da vole Mars onakav kakav jeste, onu što ih je vodila u borbi za njegovu nezavisnost od Zemlje. Iako su joj zakrvavljene oči bile i dalje uperene u kamenito, surovo prostranstvo masiva Tirene iza njih, ona se smešila. Uzvraćala je zagrljaje, rukovanja, dodirivala lica. Biće sve u redu, govorila je. Postići ćemo da Mars bude slobodan. A oni rekoše, da, i počeše da čestitaju jedni drugima. Idemo u Šefild, rekoše. Da dovršimo posao. Mars će nam već pokazati kako.
     Jer ona nije mrtva, pobuni se mladi čovek. Video sam je prošlog meseca u Arkadiji. Pojaviće se ona ponovo. Negde će se pojaviti.









1.
     Uvek u određeni čas jutra, nebo se zarilo istim ružičastim prugama kao u početku, bledo i vedro na istoku, dublje i zvezdano na zapadu. En je čekala taj trenutak dok su je njeni saputnici vozili na zapad, prema crnoj masi koja se dizala u nebo - izbočini Tarzis, probušenoj širokom kupom Pavonis Monsa. Truckali su se uzbrdo iz Noktis Labirintusa, sve više iznad nove atmosfere; pritisak vazduha u podnožju Pavonisa bio je samo 180 milibara, i dok su se vozili istočnim bokom velikog štitastog vulkana, pao je ispod 100 milibara, i nastavio da pada. Polako su se popeli iznad svog vidljivog rastinja, krckajući prljave deonice vetrom izvajanog snega, da bi se zatim našli iznad snega, usred samog stenja i neumornih slabih i ledenih vetrova vazdušne struje. Golo zemljište izgledalo je baš kao u vreme pre dolaska ljudi, kao da se voze u prošlost.
     Nije bilo tako. Ali En Klejborn je osećala kako se nešto temeljno u njoj zagreva pred prizorom ovog gvozdenog sveta, kamenja na steni pod večnim vetrom, i dok je vozilo Crvenih poskakivalo planinskim drumom, njegovi putnici postadoše jednako uzbuđeni kao En, a kabine utihnuše dok je sunce načinjalo daleko obzorje iza njih.
     Onda uzbrdica uz koju ih je njihov uspon vodio poče postajati manje strma, u savršenoj sinusoidnoj krivini. Najzad se nađoše na ravnom terenu, na okrugloj visoravni. Bio je to vrh planine. Tu videše šator-gradove, koji su, svaki pod svojom providnom kupolom, činili prsten oko ruba divovske kaldere; bili su naročito gusto raspoređeni oko jednog mesta na tom rubu - tamo gde se nalazilo podnožje svemirskog lifta, tridesetak kilometara južno od En i njenih saputnika.
     Zaustavili su vozila. Tišina u kabinama prerasla je iz svečane u grobnu. En je stajala na jednom od krovnih prozora kabine i gledala na jug prema Šefildu, tom detetu svemirskog lifta: bio je sagrađen zbog lifta, sravnjen kada je lift pao, ponovo sagrađen kada je lift zamenjen novim. Bio je to grad koji je dolazila da razori, do temelja, kao Rim Kartaginu; zato što je nameravala da obori i novi kabl, baš kao što su oborili prvi, 2061. godine. Kada to učine, veliki deo Šefilda ponovo će biti sravnjen. Ono što preostane ležaće beskorisno na vrhu visokog vulkana, gotovo izvan atmosfere; vremenom će pošteđene građevine biti napuštene, rastavljene u delove koji će biti odneti, i ostaće samo temelji šatora i možda meteorološka stanica, i, konačno, duga osunčana tišina planinskog vrha. So je već bila u zemlji.

     Grupi se pridružio mali rover koji je vozila vedra pripadnica Crvenih sa Tarzisa po imenu Ajriška; povela ih je kroz lavirint skladišta i malih šatora oko ukrštanja polutarne piste sa onom oko ruba vulkana. Usput im je opisala situaciju u oblasti. Najveći deo Šefilda, kao i preostala naselja na rubu Pavonisa već su bili u rukama marsovskih revolucionara, ali ne i svemirski lift i okolina njegovog podnožja, i to je bio glavni problem. Revolucionarne snage na Pavonisu sastojale su se od uglavnom loše opremljenih i često nepovezanih lokalnih milicija. Na njihov uspeh do tog trenutka uticalo je mnogo činilaca: iznenađenje, kontrola svemira oko Marsa, nekoliko strateških pobeda, podrška velike većine marsovskog stanovništva, neodlučnost Prelazne vlade Ujedinjenih Nacija, UNTA, da puca na civile, čak i kada su masovno demonstrirali na ulicama. Posledica toga bila je da su se snage bezbednosti UNTA povukle odasvud sa Marsa i okupile u Šefildu, i veći deo njih već je bio u vozilima lifta, na putu prema Klarku, balastnom asteroidu i svemirskoj stanici na kraju kabla lifta; ostali su bili stešnjeni u okolini masivnog kompleksa u podnožju lifta, zvanog Utikač. Tu su bila smeštena pomoćna postrojenja lifta, industrijska skladišta, kao i hosteli, spavaonice i restorani za smeštaj i ishranu radnika luke. "Pokazalo se da su korisna", rekla je Ajriška, "jer su i tako stisnuti kao đubre u sabijaču, i da nisu imali hranu i zaklon, verovatno bi pokušali proboj. Ovako su i dalje nervozni, ali bar mogu da žive."
     Situacija donekle podseća na onu u Barouzu, nedavno razrešenu, pomisli En. Na najbolji mogući način. Bio je potreban samo neko voljan da dela, i stvar će biti sređena - UNTA evakuisana na Zemlju, kabl oboren, Marsova veza sa Zemljom konačno prekinuta.
     I tako ih je Ajriška vodila kroz krš Istočnog Pavonisa, sve dok njhov mali karavan nije izbio na rub kazana, gde su zaustavili rovere. Na jugu, tamo gde je bila zapadna ivica Šefilda, nazirali su kabl lifta, prvih nekoliko kilometara od ukupno dvadeset četiri hiljade. Bio je, zapravo, gotovo nevidljiv, ali je njegovo postojanje ipak gospodarilo svakim njihovim pokretom, svakim razgovorom - svaka njihova misao kao da je bila probodena i razapeta na toj crnoj niti što ih je spajala sa Zemljom.

     Kada su napravili logor, En je pozvala svog sina, Pitera, preko predajnika na zglobu šake. Piter je bio jedan od vođa revolucije na Tarzisu i predvodio je kampanj protiv UNTA koja je saterala njene snage u okolinu Utikača. Bila je to u najboljem slučaju dobijena bitka, ali je od Pitera načinila junaka proteklog meseca.
     Odgovorio joj je na poziv, i lice mu se pojavi na ekranu na pločici. Veoma je ličio na nju, i to ju je uznemiravalo. Videla je da je zaokupljen nečim, nečim zbog čega je odsutno odgovorio na njen poziv.
     "Ima li novosti?" upita ona.
     "Ne. Izgleda da smo se našli u pat poziciji. Dozvolili smo da se nađu bez prilaza u kompleks lifta, tako da su preuzeli kontrolu nad železničkom stanicom i aerodromom na južnoj ivici, kao i linijama podzemne od njih do Utikača."
     "Jesu li avioni koji su ih evakuisali iz Barouza stigli ovamo?"
     "Jesu. Čini se da se većina ljudi vraća na Zemlju. Tamo je velika gužva."
     "Vraćaju se na Zemlju, ili na orbitu oko Marsa?"
     "Na Zemlju. Mislim da više nemaju poverenja u orbitu."
     Na to se osmehnuo. Učinio je dosta toga u svemiru, pomažući Saksu, ali i sam. Njen sin, svemirac, Zeleni. Već više godina jedva da su razgovarali.
     En reče: "Pa, šta ćeš sada?"
     "Ne znam. Ne vidim kako da zauzmemo lift, niti Utikač. Jednostavno nema načina da uspe. Čak i da nam uspe, uvek mogu da obore lift."
     "Pa šta?"
     "Pa..." Odjednom je izgledao zabrinuto. "Mislim da to ne bi bilo dobro. A ti?"
     "Ja mislim da bi trebalo da padne."
     Sada je izgledao uzrujano. "Onda pazi da ne budeš na mestu pada."
     "Paziću."
     "Neću da ga bilo ko obori pre nego što se to pitanje raspravi", reče joj on oštro. "Ovo je važno. To bi trebalo da bude odluka čitave marsovske zajednice. Što se mene tiče, mislim da bi trebalo da imamo lift."
     "Jedino što ne možemo da ga preuzmemo."
     "To tek treba da se vidi. Znači da u međuvremenu ne smete ništa da preduzimate na svoju ruku. Čuo sam šta se dogodilo u Barouzu, ali ovde je drugačije, razumeš? Zajedno ćemo odlučiti o strategiji. I to tek kada je razmotrimo."
     "Ta grupa je veoma dobra u tome", reče En gorko. Uvek je sve bilo podrobno razmatrano, i ona bi uvek izgubila. To vreme je prošlo. Bio je čas da neko nešto preduzme. Ali Piter je izgledao kao da su ga ponovo odvojili od njegovog pravog posla. Mislio je da će odlučivati o sudbini lifta, videla je to. Deo šireg osećanja o vlasništvu nad planetom, bez sumnje, pravu nizeija po rođenju, koje je prenebregavalo Prvih Stotinu i ostale iseije. Da je Džon živ, to ne bi išlo tako lako, ali kralj je bio mrtav, živeo kralj - njen sin, kralj nizeija, prvih pravih Marsovaca.
     No, bio on kralj ili ne, na Pavonis Monsu sada se grupisala vojska Crvenih. Bila je to najveća preostala vojna operacija na planeti, i namera je bila da se dovrši posao započet kada je Zemlju pogodio veliki potop. Oni nisu verovali u dogovor ili kompromis, i smatrali su da će, ako obore kabl, jednim udarcem ubiti dve muve: biće uništeno poslednje policijsko uporište i biće prekinuta laka veza između Zemlje i Marsa, prevashodna meta Crvenih. Ne, obaranje kabla bilo je očigledno rešenje.
     Međutim, Piter kao da nije bio svestan toga. Ili ga nije bilo briga. En pokuša da mu to kaže, ali on samo klimnu glavom, mrmljajući: "Da, da, da, da." Tipičan Zeleni, tako pun sebe, tako površan i glup u svom taktiziranju sa Zemljom, kao da se išta može postići sa tom aždajom. Ne. Tu će biti potrebna neposredna akcija, kao kod potapanja Barouza, kao kod svih dela sabotaže koja su postavila pozornicu revolucije. Bez njih revolucija ne bi ni počela, ili bi odmah bila slomljena, kao 2061.
     "Da, da. Onda 'ajde da sazovemo sastanak", reče Piter, naizgled podjednako ljut na nju kao ona na njega.
     "Da, 'ajde", reče En teško. Sastanci. A opet, imali su svrhu; pružali su ljudima privid da njihova reče nešto znači, dok je negde drugde neko obavljao pravi posao.
     "Pokušaću da okupim ljude", reče Piter. Bar mu je konačno privukla pažnju, videla je to, ali mu je na licu stajao nezadovoljan izraz, kao da mu je neko zapretio. "Pre nego što stvari izmaknu kontroli."
     "Stvari su već izmakle kontroli", reče mu ona i prekinu vezu.

     Proverila je vesti na različitim kanalima, Mangalavidu, privatnim mrežama Crvenih, zemaljskim informativnim mrežama. Iako su Pavonis i lift bili u središtu pažnje svih na Marsu, vulkan je samo delimično bio središte fizičkog okupljanja. Imala je utisak da se tu nalazi više gerilskih odreda Crvenih nego prvomarsovskih jedinica Zelenih i njihovih saveznika, ali to je bilo teško odrediti. Kasei i najekstremnije krilo Crvenih, Kakaze ("ognjeni vetar"), trenutno su zauzimali severni rub Pavonisa, pošto su preuzeli železničku stanicu i šator u Novotoku. Crveni sa kojima je En putovala, većina iz stare, glavne struje pokreta, raspravljali su da li da pođu dalje duž ruba i sastanu se sa Kakazama, ali su na kraju odlučili da ostanu na Istočnom Pavonisu. En je nemo posmatrala raspravu, ali je bila zadovoljna ishodom, jer joj je odgovaralo da ostane po strani od Kaseija i Daoa i njihovih ljudi. Bilo joj je drago što ostaju na Istočnom Pavonisu.
     Tu su se zaustavile i mnoge jedinice Slobodnog Marsa, preselivši se iz vozila u napuštena skladišta. Istočni Pavonis postao je veliko zborište revolucionarnih grupa svih opredeljenja; dva dana pošto je sama stigla tamo, En je ušla u šator i otišla preko sabijenog regolita do najvećeg skladišta, da učestvuje u savetovanju o zajedničkoj strategiji.
     Sastanak je tekao kao što je očekivala. Nađa je bila u središtu rasprave, i bilo je bespredmetno razgovarati s njom. En se zato smestila na stolicu uz zid u dnu skladišta, posmatrajući ostale kako zaobilaze suštinu. Izbegavali su da kažu ono što joj je Piter već priznao nasamo: nije bilo načina da se UNTA potisne od svemirskog lifta. Očigledno je postojala saglasnost da se problem odstrani pričom.
     Nešto kasnije, Saks Rasel joj priđe i sede pored nje.
     "Svemirski lift", reče on. "Može se... iskoristiti."
     En nije bilo nimalo prijatno da razgovara sa Saksom. Znala je da su mu bezbednjaci UNTA oštetili mozak i da je prošao kroz tretman koji mu je izmenio ličnost, ali to nije bilo ni od kakve pomoći, već je samo činilo da stvar bude čudnija, zbog toga što joj se ponekad činilo da je to onaj stari Saks, blizak kao omrznuti brat, a drugi put kao neka sasvim različita osoba u Saksovom telu. Ova dva oprečna utiska brzo su se smenjivala, pa čak i istovremeno postojala; trenutak pre nego što joj se pridružio, dok je razgovarao sa Nađom i Artom, izgledao je kao stranac, dobrodržeći starac prodornog pogleda, koji je govorio Saksovim glasom i na poznati Saksov način. Sada, dok je sedeo pored nje, videla je da su promene na njegovom licu savim površne. Ali iako joj je izgledao poznato, u njemu je i dalje postojao stranac - jer je kraj nje bio čovek koji je zastajkivao i zamuckivao u traganju za onim što je nameravao da kaže, ali bi to uprkos svemu često bilo nešto što se jedva dalo razumeti.
     "Lift je, ovaj, naprava. Za... podizanje... Oruđe."
     "Nije, ako ga ne kontrolišemo", reče En pažljivo, kao da objašnjava detetu.
     "Kontrola..." reče Saks, razmišljajući o pojmu kao da je nešto potpuno novo za njega. "Uticaj? Ako lift može da sruši svako ko to ozbiljno namerava, onda..."
     "Šta, onda?" upita ona.
     "Onda je pod kontrolom svih. Postojanje pod konsenzusom. Zar to nije očigledno?"
     Kao da je prevodio sa stranog jezika. Nije to bio Saks; En je mogla samo da odmahne glavom i da strpljivo pokuša da mu objasni. Lift je sredstvo metanacionalki da stignu do Marsa, rekla mu je. Sada je u vlasništvu metanata, i revolucionari ne mogu da oteraju policijske snage od njega. U ovakvoj situaciji, rešenje je očigledno da ga obore. Da upozore ljude, daju im podatke o padu, i da to urade. "Ljudske žrtve bile bi minimalne, i u velikoj meri zbog gluposti onih koji bi i pored upozorenja ostali na kablu, ili na polutaru."
     Na nesreću, Nađa je uspela da je čuje iz sredine prostorije, i tako je žestoko odmahnula glavom da su joj podšišani sivi uvojci poleteli kao klovnova perika. Bila je i dalje silno besna na En zbog Barouza, iako za to nije imala nikakvog razloga, i En je mrko pogleda kada im je prišla i odsečno rekla: "Lift nam je potreban. To je naša veza sa Zemljom, isto kao što je njihova veza sa Marsom."
     "Ali nama ne treba veza sa Zemljom", reče En. "Zar ne shvataš da to za nas nije fizički odnos? Ne kažem da ne treba da imamo uticaja na Zemlju, nisam izolacionist kao Kasei ili Kojot. Slažem se da treba da pokušamo da utičemo na njih. Ali to nije fizička stvar, razumete? To je stvar ideja, razgovora, možda nekoliko emisara. Razmena informacija. Dok je tako, sve je u redu. Ali kad to preraste u fizički odnos - razmena bogatstava, ili masovno iseljavanje, ili policijska kontrola - tada lift postaje koristan, čak neophodan. Zato, ako ga oborimo, biće to kao da kažemo: sa vama ćemo imati posla samo pod našim uslovima, a ne pod vašim."
     Bilo je tako očigledno. Ali Nađa je odmahivala glavom, a En nije bilo jasno zbog čega.
     Saks pročisti grlo i reče na svoj stari način, kao da čita periodičnu tablicu: "Ako možemo da ga oborimo, to je kao da smo ga oborili", uz treptanje i sve ostalo. Kao duh koji se iznenada pojavio pored nje, glas teraformiranja, protivnik od koga je neprestano gubila - onaj stari Saksifrejdž Rasel, uvek isti. A njoj je preostalo samo da ponavlja iste argumente kao uvek, argumente koji gube, osećajući nejakost reči još dok su joj bile u ustima.
     Ipak je pokušala. "Ljudi postupaju na osnovu onoga što vide, Sakse. Direktori metanata, UN i vlade će pogledati u nebo i videti ono što jeste, pa će na osnovu toga i raditi. Bez kabla, oni sada jednostavno nemaju sredstava i vremena da se bakću sa nama. Dok god kabl stoji, oni će želeti da nas se dokopaju. Misliće: ma šta, možemo mi to. I biće ljudi koji će vrištati da se pokuša."
     "Mogu ionako da dođu. Kabl samo štedi gorivo."
     "Štedi gorivo i omogućava masovni saobraćaj."
     Ali Saks je sada bio odsutan, i ponovo se pretvarao u stranca. Više joj niko neće posvetiti pažnju. Nađa je govorila o kontroli orbite, bezbednim prelascima i sličnim stvarima.
     Onaj njoj neznani Saks prekinu Nađu, koju nije ni slušao, i reče: "Obećali smo da... ćemo im pomoći."
     "Tako što ćemo im i dalje slati metal?" reče En. "Da li im je zaista toliko potreban?"
     "Možemo... da primimo ljude. To bi im pomoglo."
     En odmahnu glavom. "Nikad ih ne bismo primili dovoljno."
     On se namršti. Nađa opazi da je ne slušaju, pa se vrati za sto. Saks i En zaćutaše.
     Oduvek su se svađali. Nijedno nije prihvatalo stavove onog drugog, nije bilo kompromisa, niti dogovora. Raspravljali su se koristeći iste reči za različite stvari, i gotovo da se nikad nisu obraćali jedno drugom. Nekada, davno, bilo je drugačije, tada su raspravljali istim jezikom, i razumeli jedno drugo. Ali to je bilo pre toliko vremena da se nije sećala kako je izgledalo. Na Antarktiku? Negde, ali ne na Marsu.
     "Znaš", reče Saks tonom lakog razgovora, ponovo nesvojstveno sebi, iako na drugi način, "milicija Crvenih nije bila ta koja je primorala Prelaznu vladu da evakuiše Barouz i ostatak planete. Da su gerilci bili jedini činilac, Zemljani bi pošli na nas, i možda bi čak i uspeli. Ali su im one masovne demonstracije u šatorima pokazale da su maltene svi na planeti protiv njih. To je ono čega se vlasti najviše boje: protesta u gradovima. Stotine hiljada ljudi na ulicama koji odbacuju vladajući sistem. To je ono na šta Nirgal misli kada kaže da politička moć dolazi iz očiju ljudi. A ne iz cevi oružja."
     "Pa šta?" reče En.
     Saks pokaza rukom na ljude u skladištu. "Ono su sve Zeleni."
     Rasprava je tekla dalje. Saks ju je posmatrao kao ptica.
     En ustade i napusti sastanak, iziđe na neobično prazne ulice Istočnog Pavonisa. Tu i tamo su grupice milicajaca stražarile na uglovima, motreći na jug, gde su se nalazili Šefild i sidrište kabla. Veseli, poletni, ozbiljni, mladi domoroci. Na obližnjem uglu, jedna od ovih grupa bila je u živoj raspravi, i kada je En prošla pored njih, jedna mlada žena, lica napetog i zajapurenog u strasnom ubeđenju, uzviknu: "Ne možete da radite šta vam padne na pamet!"
     En je produžila. Što je dalje odmicala, osećala se sve nespokojnije, iako nije znala zašto. Eto kako se ljudi menjaju - u malim kvantnim skokovima, kada na njih utiču spoljni događaji - bez namere, neplanirano. Neko kaže: 'pogled u očima ljudi', i izraz se odmah poveže sa slikom: lice koje gori od strasnog ubeđenja, još jedna parola: ne možete da radite šta vam padne na pamet! Tada joj pade na pamet (izraz na licu te mlade žene!) da ne odlučuju samo o sudbini kabla... to nije bilo samo 'ako padne kabl', već i 'način na koji odlučujemo o stvarima'. Bilo je to ključno postrevolucionarno pitanje, možda važnije od svih drugih o kojima se raspravljalo, čak i od sudbine kabla. Do tog trenutka, pripadnici pokreta otpora imali su radni metod koji je glasio: Ako se ne složimo sa vama, borićemo se protiv vas. Ovakav stav bio je ono što je pre svega i privuklo ljude u podzemlje, pa i samu En. A kada bi se jednom privikli na taj metod, bilo je teško osloboditi se navike. Na kraju krajeva, dokazali su da je delotvoran. Stoga je postojala težnja da bude i dalje primenjivan. I sama ju je osećala.
     Ali politička moć... ako je istina kad kažu da dolazi iz pogleda u očima ljudi. Možeš da se boriš doveka, ali ako ljudi nisu uz tebe...

     En je nastavila da razmišlja o ovome dok je vozila nazad u Šefild, pošto je odlučila da preskoči farsu popodnevnog dogovora o strategiji u Istočnom Pavonisu. Htela je da pogleda mesto akcije.
     Bilo je neobično kako se malo toga promenilo u svakodnevnom životu Šefilda. Ljudi su i dalje išli na posao, jeli u restoranima, razgovarali na travnjacima parkova, okupljeni na javnim mestima najnaseljenijeg među šatorskim gradovima. Prodavnice i restorani bili su puni ljudi. Većina poslova u Šefildu pripadala je metanatima, i ljudi su sad pratili na ekranima razvučene rasprave o tome šta da se radi - kakav odnos treba da zauzmu zaposleni prema sada bivšim vlasnicima - gde da kupuju sirovine, gde da prodaju - čije propise da poštuju, kome da plaćaju poreze. Sve je to bilo veoma zbunjujuće, sudeći prema onome što se dalo videti na televizijskim debatama i noćnim vestima.
     Na trgu koji je bio pretvoren u pijacu, međutim, sve je na izgled bilo kao uvek. Hranu su uglavnom proizvodile i rasturale zadruge; mreže poljoprivrednih proizvoda i dalje su postojale, staklenici na Pavonisu i dalje su proizvodili, tako da je na pijaci bilo kao i obično, za robu se plaćalo UNTA dolarima ili se uzimala na kredit. En je samo jednom ili dvaput videla prodavce u keceljama kako zajapureni galame na podjednako bučne i zajapurene mušterije, u svađi oko neke tačke vladine politike. Kada je prošla kraj jedne od ovih rasprava, ni po čemu različite od rasprava među vođama na Istočnom Pavonisu, učesnici zamuknuše i zagledaše se u nju. Prepoznali su je. Piljar reče glasno: "Kad biste vi Crveni malo popustili, oni bi i sami otišli!"
     "Ma, daj", uzvrati mu neko. "Nije ona kriva za to."
     Kad bi znao koliko je u pravu, pomisli En, produživši.
     Malo dalje, grupa ljudi čekala je tramvaj. Prevoz je i dalje radio, spreman da dočeka autonomiju. Sam šator je radio bez greške, a to nije bilo nešto što se smelo uzeti zdravo za gotovo, iako su se ljudi uglavnom tako ponašali; na sreću, svaki operater šatora znao je dobro šta mu je zadatak. Sami su pribavljali sirovine, uglavnom iz vazduha; njihovi solarni kolektori i nuklearni reaktori proizvodili su svu energiju koja im je bila potrebna. Šatori su zbog toga bili fizički ranjivi, ali i sposobni, ako ostanu oslonjeni na sebe, za političku autonomiju; nije bilo razloga, niti opravdanja da ih poseduje neko sa strane.
     Osnovne potrebe su, dakle, bile zadovoljene. Život se odvijao dalje, jedva narušen revolucijom.
     Ili je bar tako na prvi pogled izgledalo. Naime, na ulicama su takođe bile oružane grupe, po troje, četvoro ili petoro mladih domorodaca koji su stajali na uglovima. Revolucionarne milicije oko lansera projektila i radarskih antena - što Zelenih, što Crvenih, mada je verovatno bilo mnogo više Zelenih. Ljudi su ih zagledali u prolazu, ili zastajali da popričaju i saznaju šta rade. Pazimo na Utikač, odgovarali su naoružani domoroci. Ali En je primetila da istovremeno obavljaju posao policije. Bili su deo opšte slike, prihvaćeni, podržavani. Ljudi su se smešili dok su razgovarali sa njima; bila je to njihova policija, njihova marsovska sabraća, postavljena tu da ih štiti, da čuva Šefild za njih. Ljudi su odobravali njihovo prisustvo, bilo je to sasvim jasno. Da nisu, svaki radoznali prolaznik bio bi pretnja, svaki prezrivi pogled napad, što bi na kraju poteralo milicije sa ulica na neko sigurnije mesto. Udruženi pogledi ljudi; to je vladalo svetom.

     En je zato sledećih nekoliko dana bila u sumornom raspoloženju. Ono se samo pojačalo kada je pošla rubnim vozom u suprotnom smeru od Šefilda i od severnog luka ivice vulkana. Tamo su Kasei, Dao i Kakaze zaposeli stanove u malom šatoru u Novotoku. Ispostavilo se da su nasilno iselili izvestan broj civilnih stanara, koji su se na to odvezli vozom u Šefild, ogorčeno zahtevajući da im se omogući da se vrate u domove, i usput obavestili Pitera i ostale vođe Zelenih da su Crveni na severnom rubu postavili lansere koje su dovukli kamionima, sa raketama usmerenim prema liftu i samom Šefildu.
     Bio je to razlog zbog koga je En bila sva natuštena kada se iskrcala na maloj stanici Lastfloa, kivna na nadmenost Kakaza koja je na svoj način bila podjednako glupa kao sličan stav Zelenih. Dobro su se pokazali u opsadi Barouza: preuzeli su bedem na upadljiv način, koji je bio upozorenje svima, da bi ga zatim provalili, pošto su se druge revolucionarne grupe okupile na visovima na jugu, spremne da spasu stanovnike grada, dok su snage bezbednosti metanata bile prinuđene da se povuku. Kakaze su videli šta treba da se uradi i uradili su to, ne gubeći vreme u raspravama. Da nije bilo njihove odlučnosti, svi bi još bili ulogoreni oko Barouza, a metanati bi svakako pripremali kazneni pohod sa Zemlje da izbavi svoje ljude. Bio je to savršeno izveden udar.
     A sada se činilo da im je uspeh naterao vodu u uši.
     Novotok je bio nazvan prema ulegnuću u kome se nalazio, lepezastom toku lave koji se pružao više od sto kilometara niz severoistočni obronak planine. Bio je to jedini beleg na inače savršeno kružnoj kupi i kazanu vulkana, i očito je nastao kasno u istoriji erupcija vulkana. Pogled sa dna udubljenja na ostatak vrha kupe bio je odsečen - kao u nekoj plitkoj vršnoj dolini, odakle se malo toga moglo videti u svim pravcima - sve dok se ne bi došlo do ponora na rubu kupe, gde se ukazivao džinovski valjak kazana kako zadire u planetu, i obrisi Šefilda na litici preko puta, nalik na minijaturni Menhetn udaljen četrdeset kilometara.
     Uskraćeni pogled verovatno je bio objašnjenje za to što je ulegnuće bilo jedno od poslednjih mesta na ivici gde se gradilo. Sada je, ipak, bilo popunjeno sasvim prostranim šatorom, prečnika šest kilometara i visine sto metara, sa posebnim ojačanjem, kakvo su šatori ovde gore morali da imaju. Naselje je bilo dom uglavnom radnicima mnogobrojnih industrija na ivici. Gornji deo naselja sada su zauzimali Kakaze, i pred šatorom je stajala flota velikih rovera, bez sumnje onih koji su izazvali glasine o raketnim lanserima. Dok su vodili En prema restoranu u kome je bio smešten Kaseijev štab, pratioci su joj potvrdili istinitost glasina; roveri su zaista dovukli raketne lansere, koji su sada bili spremni da sravne poslednje utočište UNTA-e na Marsu. Njeni pratioci očigledno su bili zadovoljni zbog toga i voljni da se time pohvale, da je dočekaju i povedu u obilazak. Bila je to šarolika družina - uglavnom domoroci, sa nekolicinom pridošlica sa Zemlje i starosedelaca, pripadnici brojnih etničkih grupa. Među njima je bilo nekoliko poznatih lica: Ecu Okakura, Al-Kan, Jusuf. Brojni mladi domoroci koje nije poznavala zaustavili su ih na vratima restorana da joj stisnu ruku, široko se osmehujući. Kakaze: bili su, morala je to sebi da prizna, krilo Crvenih prema kome je imala najmanje naklonosti. Gnevni bivši Zemljani i idealistički mladi domoroci iz šatora, sa mračnim kamenim očnjacima u osmesima, očiju blistavih zbog prilike da je upoznaju, koji su pominjali kami, potrebu za čistotom, unutrašnju vrednost kamena, prava planete, i slične stvari. Ukratko, fanatici. Rukovala se sa njima i klimala glavom, trudeći se da ne pokaže nelagodnost.
     Kasei i Dao sedeli su pored prozora u restoranu i ispijali mrko pivo. Na Enin ulazak u prostoriji nastade tišina, i potrajalo je dok nije prošlo upoznavanje, dok joj Kasei i Dao nisu poželeli dobrodošlicu zagrljajima, dok se ljudi nisu ponovo vratili jelu i razgovoru. Naredili su da joj se donese hrana iz kuhinje. Radnici u restoranu iziđoše da je upoznaju; bili tu to takođe Kakaze. En je čekala da odu i da se ljudi vrate za stolove, nestrpljivo i nespokojno. Po tvrdnjama medija, bila su to njena duhovna deca; važila je za začetnicu Crvenih; iako su je, zapravo, uznemiravali.
     Kasei, u izvrsnom raspoloženju, koje je trajalo od početka revolucije, reče: "Za nedelju dana ćemo oboriti kabl."
     "Je li?" reče En. "Čemu toliko čekanje?"
     Daou je promakao njen sarkazam. "Da bismo upozorili ljude, da se sklone sa polutara." Iako je obično bio sumoran čovek, danas je bio veseo kao Kasei.
     "I sa kabla?"
     "Ako žele. Ali čak i ako ga evakuišu i predaju nama, svejedno ima da padne."
     "Kako? Jesu li oni raketni lanseri zaista postavljeni?"
     "Da. Ali samo za slučaj da siđu i pokušaju da preotmu Šefild. Što se tiče obaranja kabla, bilo bi pogrešno prekinuti ga u osnovi."
     "Kontrolne rakete bi mogle da ponište poremećaj u osnovi", objasni Kasei. "U stvari, teško je reći šta bi se dogodilo. Ali bi prekid odmah iznad asinhrone tačke umanjio štetu po polutar, i sprečio da Novi Klark odleti onako brzo kao njegov prethodnik. Hteli bismo da na svaki način umanjimo dramatičnost čina, znaš, da proizvedemo što manje mučenika. Da to bude samo rušenje objekta. Rušenje objekta koji je izgubio svrhu."
     "Da", reče En, kojoj je laknulo na ovaj znak zdravog razuma. Istovremeno ju je začudila uznemirenost koju je osetila kada je čula sopstvenu zamisao iz tuđih usta. Iznela je glavni izvor zabrinutosti: "Šta je sa ostalima - Zelenima? Šta ako se pobune?"
     "Neće", reče Dao.
     "Već jesu!" reče En oštro.
     Dao zatrese glavom. "Razgovarao sam sa Džeki. Moguće je da se neki od njih zaista protive tome, ali njena grupa to govori samo zbog javnosti, da bi Zemljanima izgledali umereno, i da mogu da svale krivicu zbog opasnih akcija na radikale izvan kontrole."
     "Na nas", reče En.
     Obojica klimnuše glavom. "Baš kao u Barouzu", reče Kasei sa osmehom.
     En razmisli o ovome. Bio je svakako u pravu. "Ali neki od njih su iskreno protiv toga. Imala sam sukob s njima zbog toga, i to nije nikakva gluma za javnost."
     "Aha", reče Kasei polako.
     On i Dao su je posmatrali.
     "Znači, učinićete to bez obzira na sve", reče ona konačno.
     Nastavili su da je posmatraju. Ona odjednom shvati da će poslušati njene savete onako kako dečaci slušaju senilnu babu. Povlađivali su joj, i istovremeno razmišljali kako najbolje da je upotrebe za svoje svrhe.
     "Moramo", reče Kasei. "Tako je najbolje za Mars. Ne samo za Crvene, već za sve nas. Treba nam rastojanje od Zemlje, a gravitacioni bunar ponovo uspostavlja to rastojanje. Bez njega bismo bili usisani u vrtlog."
     Bio je to Enin argument, ono što je govorila na sastancima na Istočnom Pavonisu. "Ali šta ako pokušaju da vas zaustave?"
     "Mislim da ne mogu", reče Kasei.
     "Ali ako ipak pokušaju?"
     Dva muškarca se zgledaše. Dao slegnu ramenima.
     To je, znači, pomisli En, posmatrajući ih. Bili su spremni da započnu građanski rat.

     Ljudi su i dalje pristizali padinama Pavonisa na vrh, popunjavajući Šefild, Istočni Pavonis, Novotok i druge šatore na rubu. Među njima su bili Mišel, Spenser, Vlad, Marina i Ursula; Mihail i čitava brigada bogdanovista; Kojot, sam; grupa iz Praksisa; dugačak voz Švajcaraca; karavani Arapa u roverima, što Sufija što sekularnih; domoroci iz drugih gradova i naselja na Marsu. Došli su da prisustvuju završnici. Domoroci su učvrstili kontrolu posvuda na Marsu; svim fizičkim postrojenjima su upravljale lokalne ekipe, u saradnji sa Separation de l'Atmosphere. Naravno, još su postojala manja uporišta metanata, a neki Kakaze su sistematski uništavali projekte teraformiranja, ali je Pavonis očito bio srce preostalog problema - završnica revolucije, ili, čega je En počinjala da se boji, početak građanskog rata. Ili oboje. Ne bi bilo prvi put.
     Zato je išla na sastanke i jedva spavala noću, budeći se iz nemirnog sna, ili iz dremeža u razmacima između sastanaka. Počela je da ih meša: bili su svi žučni i besmisleni. Sve se više umarala, a isprekidani san nije joj donosio odmora. Uostalom, bilo joj je preko sto pedeset godina, i već dvadeset pet godina nije imala gerontološki tretman, i sada se neprestano osećala istrošeno. I tako je posmatrala, iz sve dubljeg okna ravnodušnosti, kako ostali prežvakavaju situaciju. Zemlja je i dalje bila u rasulu; veliki potop zaista se pokazao kao savršeni detonator na koji je general Saks čekao. Saks je bez griže savesti iskoristio zemaljske nevolje, videla je to; nijednom nije pomislio na mnogobrojne žrtve poplava. Čitala mu je svaku misao na licu kada je govorio o tome - kakva korist od kajanja? Potop je bio delo slučajnosti, geološka katastrofa poput ledenog doba ili pada meteora. Bilo je besmisleno moriti savest zbog toga, čak i kada su to koristili za svoje svrhe. Najbolje je izvući sve što se može iz haosa i rasula, i ne brinuti. Sve ovo mu je bilo na licu dok je raspravljao o tome šta da se radi vis a vis Zemlje. Poslati delegaciju, predložio je. Diplomatska misija, lično pojavljivanje, nešto o tome da se uspostavli red; površina je delovala nepovezano, ali ga je ona čitala kao brata, tog starog protivnika! Pa, Saks je svakako bio - bar onaj stari Saks - pre svega racionalan. Zato ga je bilo lako pročitati. Lakše nego mlade fanatike, Kakaze, činilo joj se.
     A njega je čovek mogao da dočeka samo u njegovom polju, i da govori s njim samo njegovim jezikom. Zato je na sastancima sedela preko puta njega i nastojala da bude usredsređena, iako joj se činilo da joj se mozak stvrdnjava, da se nekako pretvara u kamen u glavi. Rasprave su se beskonačno vrtele u krug: šta da se radi na Pavonisu? Pavonis Mons, Paunova planina. Ko će se popeti na Paunov Presto? Konkurenata za šaha bilo je na pretek - Piter, Nirgal, Džeki, Zeik, Kasei, Maja, Nađa, Mihail, Arijadna, nevidljiva Hiroko...
     Neko je upravo pomenuo sabor u Dorsa Breviji kao okvir za raspravu koji treba upotrebiti. Bilo je to sasvim u redu, ali bez Hiroko među njima, više nije bilo moralne okosnice, jedine osobe u celokupnoj istoriji Marsa pored Džona Buna kojoj su se svi priklanjali. Ali Hiroko i Džon više nisu bili tu, kao ni Arkadije, ni Frenk, koji bi sada bio od velike koristi, kada bi stao na njenu stranu, što sigurno ne bi učinio. Svi mrtvi. Ostala je samo anarhija. Čudno kako su za prepunim stolom odsutni vidljiviji od prisutnih. Hiroko, na primer; ljudi su je često pominjali. A ona je, naravno, bila tamo negde u bespuću, ostavivši ih kao i obično bez pomoći kada im je najpotrebnija. Čučala je u svom gnezdu i pišala na njih.
     Bilo je isto tako čudno što je jedino dete nestalih heroja, Kasei, sin Džonov i Hirokin, postao najradikalniji među vođama, zastrašujući lik, iako je bio na njenoj strani. Sedeo je tamo, tresući sedom glavom prema Artu, sa ustima iskrivljenim osmejkom. Nije bio nimalo nalik Džonu i Hiroko - pa dobro, imao je ponešto od Hirokine nadmenosti i Džonove prostodušnosti. Najgore od oboje. A ipak je bio moćan, radio je šta je hteo, i mnogi su ga sledili. Ali nije bio ono što su bili njegovi roditelji.
     Ni Piter, koji je sedeo samo dva mesta od Kaseija, nije bio nimalo nalik njoj i Sajmonu. Bilo je teško odrediti šta znači krvno srodstvo; očigledno ništa. Ali joj se srce ipak cepalo dok je slušala Pitera kako govori, kako se svađa sa Kaseijem i protivi Crvenima u svemu, zalažući se za neku vrstu međuplanetnog kolaboracionizma. I nijednom da se obrati njoj, ili bar da je pogleda. Bilo je to verovatno iz poštovanja - neću se raspravljati sa tobom pred ljudima. Međutim, izgledalo je upravo suprotno - neću se raspravljati sa tobom jer nisi važna.
     Nastavio je da se zalaže da se sačuva kabl, i složio se, naravno, sa Artom u pogledu dokumenta iz Dorsa Brevije, koji je Zelenima dao većinski glas, što je ostalo nepromenjeno. Upotreba Dorsa Brevije kao smernice obezbedila bi opstanak kabla. Drugim rečima, produžetak prisustva Prelazne vlade Ujedinjenih Nacija. I zaista, neki oko Pitera su govorili o 'polovičnoj autonomiji' prema Zemlji umesto nezavisnosti, i Piter se tome nije protivio; bilo joj je muka od toga. I sve to izbegavajući da je pogleda. Taj muk prema njoj bio je, na neki način, sajmonovski. Ispunjavao ju je besom.
     "Nemamo razloga da govorimo o dugoročnim planovima dok ne rešimo problem kabla", reče ona, prekinuvši ga i konačno zaradivši mračan pogled, kao da je narušila opšte razumevanje; ali toga nije bilo, i zašto se ne bi svađali, kad nemaju pravi međusobni odnos - ništa što nije puka biologija...
     Art je tvrdio da u UN sada izjavljuju da bi pristali na delimičnu autonomiju Marsa, dok god oni na Marsu budu u 'bliskim konultacijama' sa Zemljom i aktivni pomagači u zemaljskoj krizi. Nađa je rekla da je u vezi sa Derekom Hejstingsom, koji je sada bio gore na Novom Klarku. Istina, Hejstings je napustio Barouz bez krvave bitke, i Nađa je sada tvrdila da je spreman na kompromis. U to nije bilo teško verovati: njegovo sledeće povlačenje ne bi bilo tako lako, niti bi ga odvelo na naročito prijatno mesto, jer je Zemlja, i pored svih hitnih mera, sada bilo mesto gladi, zaraza, pljačke - propasti društvenog ugovora, koji je ionako bio tako osetljiv. Moglo se to dogoditi i ovde; prisiljavala je sebe da se seti te osetljivosti kada bi se dovoljno razbesnela da poruči Kaseiju i Daou da se okane rasprave i raspale po kablu. Da je to učinila, verovatno bi se dogodilo; obuzela ju je jeza zbog sopstvene moći, i obazrela se oko sebe, na zabrinuta, ljutita, zlovoljna lica za stolom. Mogla je da poremeti ravnotežu, da preturi taj sto.
     Govornici su se smenjivali svakih pet minuta, da iznesu ovaj ili onaj stav. Bilo je mnogo više onih koji su bili za prekid razgovora nego što je En očekivala; pored Crvenih, za to su bili i predstavnici kultura i pokreta koji su se najviše osećali ugroženi metanatskim poretkom, ili masovnim iseljavanjem sa Zemlje: Beduini, Polinežani, žitelji Dorsa Brevije, neki od opreznijih domorodaca. Ali su ipak bili u manjini. I to ne u tesnoj manjini. Izolacionisti protiv interakcionaša; još jedan raskol više u rascepkanom pokretu za nezavisnost Marsa.
     Tada je ustala Džeki Bun i održala petnaestominutni govor u kome se zalagala za očuvanje kabla, preteći svima koji su bili za njegovo obaranje progonom iz marsovske zajednice. Bila je to mučna, ali dobro primljena predstava, i posle nje je ustao Piter i održao sličan govor, iako možda malo uzdržaniji. En je to toliko razjarilo da je ustala odmah pošto je završio, da govori u prilog obaranja kabla. Ovim je zaradila još jedan otrovan pogled od Pitera, ali je jedva bila svesna toga - govorila je u pomamnom besu, potpuno zaboravivši na ograničenje od pet minuta. Niko nije pokušao da je prekine, i nastavila je da govori, iako nije imala pojma šta će sledeće reći, i nije pamtila šta je već rekla. Možda je to njena podsvest organizovala kao advokatsko izlaganje - nadala se da je tako - ali je isto tako bilo moguće, mislio je deo nje dok je govorila, da samo neprestano ponavlja reč Mars, ili da truća besmislice, i da je slušaoci jednostavno puštaju, ili je nekim čudom glosolalijskog jedinstva, razumeju, noseći nevidljive plamičke na glavama kao krune od dragulja - i zaista, njihova kosa joj je izgledala kao da je iskovana od metala, staračke ćele bile su poput ploča jaspisa, ispod kojih su ravnopravno obitavali mrtvi i živi jezici; na trenutak joj se činilo da su svi zajedno zahvaćeni čarolijom, epifanijom Crvenog Marsa, slobodnog od Zemlje, stanovnici one nedirnute planete koja bi to opet mogla da bude.
     Zaćutala je i sela. Ovaj put Saks nije ustao da raspravlja s njom, kao toliko puta ranije. Bio je, naprotiv, ukrstio očima od usredsređenosti, posmatrajući je otvorenih usta, s čuđenjem koje nije umela da protumači. Zurili su jedno u drugo, netremice, ali nije imala pojma o čemu on misli. Znala je samo da je konačno privukla njegovu pažnju.
     Onda je Nađa bila ta koja joj se suprotstavila, njena sestra Nađa, polako i smireno obrazlažući potrebu saradnje sa Zemljom, i intervencije u zemaljskoj situaciji. Govorila je o potrebi za kompromisom, potrebi za uključivanjem, uticajem, preobraćanjem. En pomisli da govori protivurečne stvari; zato što su slabi, govorila je Nađa, ne smeju da povrede, i zato moraju da promene zemaljsku društvenu stvarnost.
     "Ali kako!" zavapi En. "Ne možeš da pomeriš svet ako nemaš tačku oslonca! Bez tačke oslonca, bez poluge, bez..."
     "Nije reč samo o Zemlji", odvrati Nađa. "Biće još kolonija u Sunčevom sistemu. Merkur, Mesec, veliki spoljni meseci, asteroidi. Bićemo deo svega toga. Kao prvobitna kolonija, bićemo prirodni vođa. Nepremošćeni gravitacioni bunar samo je privremena prepreka za to - smetnja našoj moći da delujemo, njeno ograničenje."
     "Smetnja napretku", reče En gorko. "Šta li bi Arkadije rekao na to? Ne, slušaj. Imamo priliku da stvorimo nešto drugačije. U tome je stvar. Još imamo tu priliku. Dobro je sve ono što povećava prostor u kome možemo da izgradimo novo društvo. A ono što ga ograničava je loše. Razmislite o tome!"
     Možda i jesu, ali to nije ništa promenilo. Brojni elementi na Zemlji slali su svoje razloge za opstanak kabla - argumente, pretnje, pozive na saradnju. Bila im je potrebna pomoć tamo dole. Svaka vrsta pomoći. Art Rendolf je nastavio da se energično zalaže za kabl u ime Praksisa, koji je En izgledao kao kandidat da postane sledeća prelazna vlada, metanacionalizam u svom poslednjom, još neprepoznatljivom obliku.
     Ali domoroci su im se polako priklanjali, opčinjeni mogućnošću 'osvajanja Zemlje', nesvesni bezizglednosti zamisli, nesposobni da predoče sebi ogromnost i nepokretnost Zemlje. Bilo je uzaludno objašnjavati im to; nisu bili sposobni da shvate.
     Na kraju je došlo do neobaveznog glasanja. Bilo je odlučeno da to bude glasanje predstavnika, po jedan glas za svaku grupu koja je potpisala dokument iz Dorsa Brevije, kao i jedan glas za zainteresovane strane koje su se otada pojavile - nova naselja u bespuću, nove političke stranke, udruženja, lobije, družine, gerilske jedinice, nekoliko klika Crvenih. Pre nego što su počeli, neka naivna duša ponudila je glas i za Prvih Stotinu, i svi prisutni su se nasmejali mogućnosti da Prvih Stotinu jednako glasaju za nešto. Naivna duša, mlada žena iz Dorsa Brevije, tada je predložila da se svakom članu Prvih Stotinu računa jedan glas, ali je i to odbijeno kao stvar koja ugrožava krhku ravnotežu predstavničkog sistema. Osim toga, ništa ne bi promenilo.
     Zato su glasali da se svemirski lift poštedi, bar privremeno - i u posedu UNTA, zajedno sa Utikačem, bez pokušaja da se preotme. Bilo je to kao kada je kralj Kanat odlučio da ozakoni plimu, ali se niko nije smejao osim En. Ostali Crveni su bili ogorčeni. Za kontrolu nad Utikačem još su se vodile borbe, bučno je protestovao Dao, okolina je još ranjiva i može da bude preoteta, nema razloga da se tek tako povuku, to je samo pokušaj da se problem ćušne pod tepih, samo zato što je težak! Međutim, većina se složila. Kabl će ostati.

     En je osećala stari poriv: pobeći. Šatori i vozovi, ljudi, minijaturni obrisi Menhetna u Šefildu naspram južne ivice, bazaltni vrh rasturen, poravnat i popločan... Celim putem oko ivice išla je pista, ali je zapadna strana kazana bila gotovo nenastanjena. En je zato uzela jedan od najmanjih rovera Crvenih i odvezla se oko ivice u suprotnom smeru od kretanja kazaljke na satu, rubom piste, sve dok nije stigla do male meteorološke stanice, gde je ostavila rover i ušla kroz komoru, sputana u hodaču koji je bio sličan jednom od onih što su ih koristili u prvim godinama.
     Bila je kilometar ili dva od ivice vulkana. Pošla je polako prema njoj, na istok, par puta se spotakavši pre nego što je počela da pazi kuda se kreće. Stara lava na ravnom prostranstvu široke ivice bila je na nekim mestima glatka i tamna, na drugim svetlija i neravna. Kada je stigla do ivice, bila je već potpuno u ulozi areologa, igrajući kameni balet koji je mogla da održi ceo dan, svesna svake izbočine i pukotine pod nogama. I to je bilo dobro, jer se zemljište u blizini litice spuštalo u nizu uskih, vijugavih terasa, negde visokih samo korak, a negde viših od nje. I sve jači osećaj praznine ispred, uporedo sa sve vidljivijom suprotnom liticom kazana i ostatkom velikog kruga. A onda se našla na najnižoj terasi, širokoj samo pet metara, sa vijugavim zidom, visokim do ramena: ispod nje se otvarao veliki okrugli ponor Pavonisa.
     Ova kaldera bila je jedno od geoloških čuda Sunčevog sistema, kotao prečnika četrdeset pet kilometara, dubok pet kilometara i gotovo na svaki način savršeno pravilan - kružan, ravnog dna, bezmalo okomitih zidova - besprekoran valjak prostora, usečen u vulkan kao bušotina od uzorkovanja kamena. Nijedna od ostale tri velike kaldere nije imala ni približno jednostavan oblik kao ova; Askreus i Olimpus bili su složeni palimpsesti preklapajućih prstenova, dok je široka, plitka kaldera Arsije bila grubi krug, ali veoma razlomljen. Samo je Pavonis bio pravilni valjak: platonski ideal vulkanskog kazana.
     Naravno, sa njenog izvanrednog vidikovca, vodoravni slojevi na unutrašnjim zidovima imali su mnoštvo nepravilnih pojedinosti, tamo gde su pruge crne, oker i boje rđe i čokolade ukazivale na razlike u sastavu naslaga lave. Osim toga, neke pruge bile su od tvrđeg materijala od onih ispod i iznad njih, tako da je na različitim visinama duž zida bilo mnogo lučnih ispusta, isturenih na boku ogromnog kamenog ždrela, većinom nikad posećenih. A dno, tako ravno. Sleganje magmatske komore vulkana, u dubini od oko stotinu šezdeset kilometara ispod planine, mora da je bilo neobično postojano: svaki put je propadala na istom mestu. En se pitala da li je utvrđeno zašto se to događalo; da li je komora lave bila mlađa nego u drugim velikim vulkanima, ili manja, ili je lava bila homogenija... Neko je nesumnjivo uzeo da proučava tu pojavu; verovatno je mogla da to sazna preko pločice. Otkucala je šifru za Žurnal arheoloških istraživanja, a zatim Pavonis: 'Tragovi strombolijanske eksplozivne aktivnosti u klastičnim formacijama stena na zapadnom Tarzisu.' 'Radijalni grebeni u kalderi i koncentrični useci izvan nje ukazuju na skorije sleganje vrha.' Upravo je bila prešla nekoliko takvih useka. 'Skorije oslobađanje gasova u atmosferu izračunato radiometrijskim metodom određivanja starosti mafičnih stena Novotoka.'
     Isključila je pločicu. Već godinama više nije pratila otkrića u areologiji. I da je samo čitala sažetke, to bi joj oduzelo više vremena nego što ga je imala. I, naravno, areologija je u velikoj meri bila ugrožena projektom teraformiranja. Naučnici u službi metanata usredsredili su se na istraživanje i procenu prirodnih ležišta, i pronašli su tragove drevnih okeana, nekadašnje tople i vlažne atmosfere, možda čak i drevnog života; s druge strane, radikalni naučnici Crvenih upozoravali su na pojačanu sezimičku aktivnost, ubrzano sleganje zemljišta, gubitak mase i odsustvo makar jednog uzorka tla u prvobitnom stanju. Politička previranja zloupotrebila su gotovo sve što je bilo napisano o Marsu u poslednjih stotinu godina. Žurnal je bio jedino izdanje za koje je En znala da pokušava da objavi radove koji su svoja istraživanja ograničili isključivo na čistu areologiju, usredsredivši se na ono što se dogodilo u toku pet milijardi godina samoće; bila je to jedina publikacija koju je En još čitala, ili bar uzimala da pogleda naslove i poneki sažetak; jednom ili dva puta je čak poslala pismo u vezi sa nekim pojedinostima, i pisma su bila objavljena bez pompe. Kao izdanje univerziteta u Sabišiju, Žurnal je bio pod patronatom naučnih istomišljenika, i članci su bili strogi, dobro razrađeni i bez očigledne političke boje u zaključcima; bila je to čista nauka. Urednički članci u Žurnalu zastupali su nešto što se moglo nazvati stanovištem Crvenih, ali u vrlo ograničenom smislu, utoliko što su se zalagali za očuvanje prvobitnog predela zarad istraživanja neometanih zagađenjem šireg obima. Ovo je od samog početka bio Enin stav, sa kojim se i dalje najbolje osećala; odložila ga je u stranu u korist političkog aktivizma samo zato što joj je to nametnula situacija. Isto je važilo za veliki broj areologa koji su trenutno podržavali Crvene. Ti ljudi bili su njena duhovna porodica - ljudi koje je razumela i osećala isto što i oni.
     No, bilo ih je tako malo; gotovo da je mogla da ih nabroji po imenima. Uglavnom redovni saradnici Žurnala. Ono što su zastupali ostali Crveni, opet, Kakaze i drugi radikali, bio je svojevrstan metafizički stav, kult - bili su to verski fanatici, ekvivalent Hirokinih Zelenih, pripadnici neke vrste obožavalaca kamena. En je u suštini imala malo zajedničkog sa njima; njihova pripadnost Crvenima bila je zasnovana na potpuno različitom pogledu na svet.
     Ako je među samim Crvenima vladala takva podeljenost, šta se onda moglo reći o pokretu za nezavisnost Marsa u celini? Šta drugo, nego da će se raspasti. To je već počelo da se događa.
     En oprezno sede na ivicu najnižeg ispusta. Savršen pogled. Činilo se da se tamo dole na dnu grotla nalazi nekakva stanica, iako je sa visine od pet hiljada metara bilo teško odrediti da li je zaista tako. Čak su i ruševine starog Šefilda bile jedva vidljive - ah - ipak su bile tamo, na dnu, ispod novog grada, majušna hrpa stenja sa ponekom pravom ivicom i ravnom površinom. Maglovite okomite brazde u zidu iznad ruševina možda su bile posledica pada grada šezdeset prve. Bilo je teško oceniti.
     Očuvana naselja pod šatorima na rubu kazana bila su kao ona seoca u staklenim kuglama. Šefild sa svojim nepravilnim obrisima, niska skladišta preko puta En prema istoku, Novotok, više manjih šatora svuda oko ivice... mnogi od njih su se spojili, prerastavši u jedan širi Šefild, koji je zauzimao skoro 180 stepeni ruba vulkana, lučno od Novotoka na jugozapad, kuda su piste pratile oboreni kabl niz dugačku padinu zapadnog Tarzisa prema Amazonis Planiciji. Sva naselja i stanice zauvek će ostati pod šatorima, jer će na visini od dvadeset sedam kilometara vazduh uvek biti deset puta ređi nego na nultoj visini - sada se već moglo reći na nivou mora. Što je značilo da je gustina atmosfere ovde i dalje iznosila samo trideset ili četrdeset milibara.
     Gradovi pod šatorima, zanavek; ali će se razvoj sigurno nastaviti, sa kablom (nije se video sa njenog mesta) zarivenim u srce Šefilda, sve dok ne podignu grad koji će potpuno okružiti kazan, i gledati dole u njega. Tada će, tu nije bilo sumnje, pokriti i sam kazan, i nastaniti njegovo dno - pridodati gradu nekih hiljadu i po kvadratnih kilometara, iako je bilo pitanje ko će hteti da živi na dnu takve jame, nalik na dno mohoula, sa zidovima koji se uzdižu oko tebe kao da si u nekoj kružnoj katedrali bez krova... a možda će i to nekome biti privlačno. Uostalom, bogdanovisti su godinama živeli u mohoulima. Uzgajiti šume, podići planinarske domove ili, još bolje, bogataške garsonjere na lučnim ispustima terasa, useći stepeništa u litice, ugraditi zastakljene liftove kojima će trebati ceo dan da se stigne do vrha ili dna... pa krovovi, terase, oblakoderi ustremljeni uvis prema rubu, heliodromi na njihovim križnim, ravnim krovovima, piste, leteći autoputevi... oh, da, čitav vrh Pavonis Monsa, kazan i ostalo, možda će biti pokriven velikim gradom-svetom, gradom koji će neprestano rasti poput lišaja na svakoj steni u Sunčevom sistemu. Milijarde ljudi, bilioni ljudi, trilioni ljudi, i svi bezmalo besmrtni...
     Zatresla je glavom, u velikoj duhovnoj pometnji. Radikali u Novotoku nisi bili njen svet, ali ako ne uspeju, vrh Pavonisa i ceo Mars pretvoriti će se u veliki svetski grad. Trudila se da se usredsredi na vidik, da ga oseti, čudo simetričnog ustrojstva, grubu ljubav stene ispod njenog sedala. Noge su joj visile preko ivice, i kuckala je petama o bazalt; kada bi bacila kamenčić, pao bi pet kilometara daleko. Ali nikako nije mogla da se usredsredi. Nije mogla da oseti to. Okamenjenost. Tako utrnula, toliko dugo... Šmrknula je, ponovo zatresla glavom, povukla noge gore. Pošla je prema roveru.









2.
     Sanjala je o dugom izlivu.
     Sanjala je o produženom kretanju lavine. Valja se usov preko poda provalije Melas, i uskoro će grunuti u nju, En. Sve se vidi nadrealno jasno i oštro. Priseća se opet Sajmona, zastenje i siđe sa male brane, ali sve bez stvarne volje, samo da smiri mrtvog čoveka u sebi; grozno raspoložena. Zemlja drhti...
     Ona se budi, misleći da to čini po svojoj volji, da beži, udaljava se - ali, ne. Nečija ruka vuče je za mišicu.
     "En, En. En."
     Bila je to Nađa. Još jedno iznenađenje; En se trudila da se pridigne u sedeći položaj, dezorijentisana. "Gde smo?"
     "Na Pavonisu, En. Revolucija. Došla sam da te probudim zato što su izbile borbe između Kaseijedih crvenih, u Šefildu, i Zelenih."
     Sadašnjost pregazi En i nastavi se valjati preko nje, kao ona produžena lavina u snu. En otrže ruku iz Nađinog zahvata i poče pipati oko sebe, tražeći košulju. "Pa, zar moj rover nije bio zaključan?"
     "Ja provalila unutra."
     "Ah." En ustade, još i sad bunovna. Što je više shvatala situaciju, sve više se nervirala. "Šta se, zaboga, dogodilo?"
     "Ispalili su projektile na kabl."
     "Ispalili!" Još jedan potres; magla se još više povuče iz njene svesti. "I?"
     "I nije uspelo. Odbrambeni sistemi kabla su to poobarali. Oni gore imaju, ovoga puta, mnogo naoružanja, i jedva su dočekali da ga najzad upotrebe. Ali sada Crveni ulaze u Šefild sa zapada, i lansiraju nove projektile, a snage UN sa Klarka bombarduju položaje sa kojih su bili lansirani prvi projektili. Štaviše, prete da će bombardovati sve oružane snage ovde dole. Upravo to su i želeli. A Crveni očigledno misle da će se završiti kao u Barouzu, i zato nastoje da krenu u akciju. Zato sam došla kod tebe. Vidi, En, znam da smo se nas dve poprilično sukobljavale. Nisam bila baš mnogo, hm, strpljiva. Ali, znaš, ovo je ipak previše. Moglo bi nam se sve srušiti u poslednjem trenutku - Ujedinjene nacije mogle bi zaključiti da je ovo ovde anarhija, i pokušati da se popnu sa Zemlje i opet preuzmu vlast."
     "Gde se oni nalaze?" graknu En. Navuče gaćice i pođe u kupatilo. Nađa ukorak za njom. Ovo je takođe bilo iznenađenje; u Podbregu je bilo, možda, normalno da Nađa ovako uđe u kupatilo i nastavi da priča opsesivno, a En za to vreme da se umije i sedne na WC i piški. Ali od tada su protekla duga, duga vremena. "Crvenima je uporište i sad na Lastflou, ali su presekli pistu na obodu kratera, a i pistu prema Kairu, a borbe se vode u zapadnom Šefildu i oko Utikača. Crveni se tuku sa Zelenima."
     "Znači, tako."
     "Hoćeš li ti da razgovaraš sa Crvenima, da ih zaustaviš?"
     Nagli bes prostruja kroz En, i ona dreknu Nađi u lice: "Ti si ih na ovo navela!" Nađa od samog glasa uzmače toliko da nalete leđima na vrata. En ustade i zakorači ka Nađi, podižući gaće jakim, naglim pokretima. Nastavi se dernjati na nju: "Ti i tvoje samouvereno, glupo teraformiranje, sve samo zeleno-zeleno-zeleno, nikad ni nagoveštaj kompromisa! Kriva si ti jednako koliko i oni, jer oni nemaju nikakvu nadu!"
     "Može biti da je tako", reče Nađa zadrto. To pitanje nju više nije zanimalo; prošlost je prošlost i nije važna. Jednim odmahivanjem ruke sklonila je to sa 'dnevnog reda' i uporno ostala pri svojoj poenti: "Hoćeš li pokušati?"
     En je zurila u svoju tvrdoglavu, staru prijateljicu, koja je u ovim trenucima, od silnog straha, izgledala maltene mladalački, sasvim fokusirana, sasvim živa.
     "Učiniću što mogu", reče En sumorno. "Ali po ovome što si rekla, izgleda da je već prekasno."

     Uistinu beše prekasno. Kamp za rovere, u kome je En boravila, bio je napušten, a kad je uključila predajnik na svom zglavku i počela pozivati ljude, niko se nije odazvao. Zato ona ostavi Nađu i ostale da se 'kuvaju' u magacinskom kompleksu Istočnog Pavonisa, i poveze svoj rover zaobilaznim putem prema Poslednjem Toku - Lastflou. Nadala se da će pronaći neke od vođa Crvenih, ako su im tamo uporišta. Ali Crveni su već bili otišli sa Lastfloa; kuda, to niko od stanovnika te oblasti nije znao. Ljudi su gledali televiziju na stanicama, i u izlozima kafića pridružila im se i En, ali nije videla nikakve vesti o borbama, čak ni na Mangalavidu. U njenu potištenost poče se uvlačiti očajanje; želela je da učini nešto, nije znala kako. Poče opet pozivati sa zglavka ruke, i na svoje veliko iznenađenje dobi Kaseija koji joj se odazva na njihovoj privatnoj talasnoj dužini. Na maleckom ekranu njegovo lice bilo je zapanjujuće slično licu Džona Buna, do te mere da En, u svojoj pometnji, u prvi mah nije ni razabrala šta joj to Kasei govori. Izgledao je tako srećan... kao da je Džon oživeo!
     "...smo morali", zaključi Kasei. En se zapita da li mu je postavila neko pitanje o tome. "Ako nešto ne preduzmemo, oni će ovaj svet pocepati na komade. Izgradiće baštu iznad bašte, sve do vrha velike četiri."
     Ovo je bilo kao odjek misli koje je sama En preturala po glavi nedavno, dok je onako sedela na rubu kratera; ta podudarnost bila je novi šok. En se sabra i reče: "Moramo raditi u onim okvirima koji su u našim raspravama postignuti, Kasei, inače će izbiti građanski rat."
     "Mi smo manjina, En. Okvir se ne obazire na manjine."
     "Ne bih ja to rekla, baš. Upravo su to pitanja na kojima treba dalje raditi. A čak i ako se odlučimo na aktivni otpor, ne mora se on dogoditi sada i ovde. I ne moraju Marsovci ubijati Marsovce."
     "Nisu oni Marsovci." Oči su mu zasvetlucale, njegov izraz lica podsećao je, svojom udaljenošću od običnog sveta, na Hiroko. U tom smislu, Kasei nije ni najmanje bio nalik na Džona. Poprimio je od oba roditelja najgore osobine; i eto novog proroka, koji govori novim jezikom.
     "Gde ste vi sada?"
     "U Zapadnom Šefildu."
     "I šta ćete?"
     "Osvajamo Utikač i rušimo kabl. Mi smo oni koji imaju i naoružanje i iskustvo za to. Mislim da nećemo naići na velike teškoće."
     "Niste ga srušili iz prvog pokušaja."
     "Bili smo suviše fini. Ovaj put ima da ga sasečemo kao sekirom."
     "A ja mislila da se to ne radi tako."
     "Uradiće se - uspešno."
     "Kasei, mislim da treba da pregovaramo sa Zelenima."
     Odmahnuo je glavom odrečno; nije više imao strpljenja za nju. Zgađen što je ona izgubila prisebnost čim je nastupila presudna situacija. "Pregovaraćemo čim padne kabl. Vidi, En, moram da idem. Ostani izvan linije pada."
     "Kasei!"
     Ali on više nije bio na vezi. Nju niko više ne sluša... ni neprijatelji, ni prijatelji, ni porodica. A rado bi pozvala Pitera. Moraće opet pokušati da zove Kaseija. Najbolje da se lično nađe tamo, da se nametne njegovoj pažnji onako kako se nametnula Nađinoj: da viče Kaseiju u lice. Jeste, došlo je do toga: ako hoće da je slušaju, mora im se dernjati u lice.

     Da ne bi ostala blokirana na Istočnom Pavonisu, nastavila je da vozi sa Lastfloua ka zapadu, kružeći u smeru suprotnom od kazaljki na satu, kao i juče; nadala se da zađe iza Crvenih, što je i inače bio najpametniji pristup. Imalo se voziti oko stotinu pedeset kilometara od Lastfloua do zapadnog ruba grada Šefilda. En je brzo vozila po kružnom vrhu planine, nadomak spoljašnje ivice piste, i za to vreme nastojala da pozove razne oružane sile na planini, ali uzalud. Eksplozivni naleti krčanja na radio-talasima označavali su bitku za Šefild, a uspomene na šezdeset prvu izbijale su kao erupcije sa svakim takvim brutalnim naletom bele buke; to ju je plašilo; gonila je vozilo najvećom brzinom mogućom na tom terenu, vozeći po uzanoj, ali ravnoj spoljašnjoj bankini piste da bi rover jurio brže i glatkije - sto kilometara na sat - i brže od toga; bila je to, zapravo, trka, jurnjava, ne bi li nekako sprečila katastrofalni građanski rat - sve je promicalo kao u strašnom snu. Naročito zato što je zakasnila, zakasnila. Uvek ona u ovakvim trenucima kasni. Na nebu iznad kaldere počeše da iskrsavaju oblaci, rascvetavajući se zvezdasto, trenutno: eksplozije. Nesumnjivo rakete ispaljene na kabl, ali uništene, u letu, paljbom odozgo; beli oblačići, kao nestručno napravljen vatromet, mnoštvo toga iznad Šefilda, a ponajviše oko samog kabla, ali i mnoštvo drugih svuda iznad ogromnog, ravnog vrha planine Pauna. Visinske mlazne struje u atmosferi odnosile su ih onda ka istoku. Neke od tih raketa očito su bile 'zakucane' mnogo pre nego što bi se uspele probiti u blizinu svoje mete.
     Toliko je gledala u bitku na nebu, da umalo nije naletela svojim terenskim vozilom na prvi, već probušeni šator Šefilda. Kako je grad rastao i širio se na zapad, novi šatori dodavani su uz stare, priključivani, kao režnjevi takozvane jastučaste lave; ali sada su konstrukcione morene uokolo najnovijeg takvog šatora bile već zasute komadima skela i šestougaonim, kao sa fudbalske lopte, komadima providnog materijala. Ličilo je to na razbijeno staklo. Prelazeći preko gomila iskopanog bazalta, rover poče da đipa silovito. En prikoči, pa se doveze polako do samog zida. Vrata koja bi trebalo da služe za ulaz vozila pod kupole Šefilda bila su zaključana. En obuče skafander i kacigu i iziđe kroz vazdušnu komoru samog rovera. Srce joj je gruvalo. Ona priđe gradskom zidu i pope se preko njega, u Šefild.
     Ulice su bile puste. Komađe stakla, cigle i bambusa ležalo je zajedno sa izobličenim magnezijumskim gredama po travnjacima. Na ovoj nadmorskoj vidini, rasprsnuće šatora-kupole iznad grada imalo je, kao jednu od posledica, i to, da se svaka nesolidna zgrada takođe morala raspuknuti kao balon. Prozori su zevali prazni i mračni, a ponegde su na ulici ležali celi prozorski okviri, sa nepolomljenim staklima, naprosto izbačeni iz svojih ležišta, kao veliki providni štitovi. Na jednom mestu: leš, lica zamrznutog ili prašnjavog. Sigurno je bilo mnogo mrtvih u gradu, ljudi su izgubili naviku da razmišljaju o dekompresiji, bila je to briga nekih starih, davnih naseljenika. Osim danas.
     En nastavi da pešači ka istoku. "Traži gde su Kasei, Dao, Marion ili Piter", govorila je svom zglavku. Ali niko da odgovori.
     Pođe jednom uzanom ulicom u neposrednoj blizini južnog zida šatora. Sunčeva svetlost, jaka i gruba, senke crne, oštrih ivica. Mnoge zgrade su se održale, prozori su im ostali na mestu, svetlosti su unutra bile uključene. Ali, naravno, nikog unutra. Sa ulice se mogao, jedva, videti kabl: crni, okomiti potez uzvinut u nebesa iz istočnog dela Šefilda, kao da je neka geometrijska linija postala stvarna i vidljiva.
     Crveni su svoju vezu za vanredne situacije održavali kao signal koji se brzo kreće kroz najrazličitije talasne dužine, što je bilo unapred sinhronizovano kod svakog ko je dobio najnovije šifre za to. Ovaj sistem šifrovanja probijao se kroz neke vrste radio-smetnji vrlo dobro; pa ipak, En se iznenadila kad je nečiji glas graknuo sa njenog zglavka: "En, ja sam, Dao. Ovde gore."
     I ona vide da je Dao stvarno pred njom, u vratima jedne zgrade. Mahao joj je da uđe u malu vazdušnu komoru predviđenu za krizne okolnosti. Na ulici su stajala tri samohodna raketna lansera; dvadesetak ljudi, Daovih drugara, radili su oko njih. En potrča u zgradu. Saginjući se, utrča u vazdušnu komoru pored Daoa. "Ovo mora prestati!" povika ona.
     Dao je izgledao iznenađen. "Pa, još samo malo, i osvojićemo Utikač."
     "Ali šta onda?"
     "O tome pitaj Kaseija. On je ispred nas. Nadiru prema Arsijavju."
     Jedna od njihovih raketa suknu napred; tutnjava raketnog motora slabo se čula u razređenom vazduhu. Dao je, dakle, nastavio ratovanje. En istrča opet na ulicu, nastojeći da ostane što je moguće bliže zgradama. Izlaziti sada, bilo je očigledno opasno, ali njoj je u tom trenutku bilo svejedno da li će poginuti ili ne, i zato se nije plašila nimalo. Piter je negde u Šefildu, komanduje Zelenim revolucionarima koji se tu nalaze od početka. Ti ljudi su bili dovoljno delotvorni da suzbiju bezbednosne jedinice UNTA, koje su ostale kao u klopci, na samom kablu i na Klarku; dakle, to ni u kom slučaju nisu bespomoćni, naivni, mladi ulični demonstranti-pacifisti, kao što Kasei i Dao, izgleda, pretpostavljaju. Njena duhovna deca, dakle, krenula su u bitku protiv njenog jedinog stvarnog deteta, sa uverenjem da za to imaju njen blagoslov. Kao što su svojevremeno i imali. Ali sad...
     Upinjala se da nastavi da trči. Disala je teško i neujednačeno, sva u znoju. Stiže do južnog zida tog šatora; tamo nađe malu flotu vozila Crvenih. Bila su to vozila maskirana u stene, 'stenovite kornjače' iz fabrike u Aheronu. Poče dozivati one unutra, ali oni se ne odazvaše. Pogleda pobliže. Na svakom vozilu vide, na prednjoj strani kamenog krova, po jednu rupu, kao da je nešto provalilo unutra i to upravo na mestu gde bi kod običnog automobila bio vozač i ispred njega vetrobran. Shvatila je da su svi unutra izginuli. En potrča dalje, ka istoku, držeći se što bliže šatorskog zida, ne mareći za krš i lom na ulicama. Osećala je sve veću paniku. Bilo joj je sasvim jasno da je dovoljan samo jedan hitac, bilo čiji, pa da i ona pogine; ali morala je naći Kaseija. Pokuša opet preko zglavka.
     Uto stiže nečiji poziv upućen baš njoj. Bio je to Saks.
     "Nije logično povezivati sudbinu kabla sa ciljevima teraformiranja", reče on, tonom kao da se obraća većem broju ljudi odjednom, a ne samo njoj. "Kabl bi mogao biti pričvršćen i za sasvim hladnu planetu."
     Bio je to onaj uobičajeni Saks, onaj preterano saksoviti Saks; ali tada je, izgleda, primetio da se En uključila. Zapiljio se kao sova u malenu kameru na svom šačnom zglavku i rekao: "Slušaj, En, mi možemo uhvatiti istoriju za ruku i vladati je... voditi je. Stvoriti je ispočetka."
     Ovo onaj stari Saks nikad ne bi rekao. Niti bi nastavio da brblja ka njoj, očito dekoncentrisan, rastrojen, molećivim tonom - prizor koji je nju uplašio možda više nego išta drugo što je u životu videla. "Oni te vole, En. To je ono što nas može spasiti. Prave istorije su istorije emocija. Raskršća čežnje i odlaznos... odanosti. Ti si... personifikacija... izvesnih vrednosti, ovim starosedeocima. Od toga nema bežanja. Nego se mora delovati pomoću toga. Tako sam ja u Da Vinčiju, i - pozakalo se... pokazalo se korisno. Sad si ti na redu. Moraš. Moraš - En - bar ovaj jedan jedini put moraš zajedno sa svima nama. Ostati zajedno, inače ćemo svaki na drugu stranu. Upotrebi svoju ikoničnu vrednost."
     Veoma čudno, čuti tako nešto od Saksifraga Rasela. Ali onda se on još jednom promeni, i kao da se sabra: "Logična je procedura da se napiše neka jednačina koja bi izrazila sve sukobljene interese." E, to već liči na njega, onog starog.
     Onda se začuo signal sa njenog zglavka, i ona isključi Saksa, da bi mogla odgovoriti na taj novi poziv. Bio je to Piter, opet na njihovoj kodiranoj frekvenciji Crvenih. Na njegovom licu bio je izraz crnji nego što ga je ikad videla.
     "En!" Zurio je napeto u pločicu na svome šačnom zglavku. "Slušaj, majko - zahtevam da zaustaviš ove ljude!"
     "Nemoj ti meni sad 'majko'", reče En odsečno. "Pokušavam. Možeš li mi reći gde se oni nalaze?"
     "Prokleto je sigurno da mogu. Upravo su se probili u šator Arsijavju. Idu kroz njega - izgleda da misle da sa juga prodru do Utikača." On zatim sumorno sasluša poruku nekoga ko se na Eninom ekranu nije video; neku vest. "U redu", reče on, a zatim njoj: "En, pristaješ li da ti dam vezu sa Hejstingsom, koji je gore, na Klarku? Ako mu ti kažeš da pokušavaš zaustaviti napad Crvenih, on će možda poverovati da napada samo grupica ekstremista, i neće se umešati. Jer, on je rešen da učini baš sve što zatreba, samo da bi kabl ostao neoštećen; bojim se da bi lako mogao odlučiti da pobije sve nas."
     "Razgovaraću s njim."
     I eto na ekrančiću Hejstingsa. Lice iz davne prošlosti, iz jednog doba za koje bi En spremno rekla da je za nju sasvim nestalo; pa ipak, lice koje istog trenutka postade dobro znano, ono uzano, namršteno, ljutito lice kome samo malo treba da prasne. Pa, zar je moguće da neko već sto godina bez prestanka odoleva takvim unutrašnjim pritiscima? Nije moguće. Nego se naprosto vratilo takvo doba. Još jednom su nastupile takve prilike.
     "Ja sam En Klejborn", reče ona, a njegovo lice se poče uvijati još jače. "Želela bih da znaš da ove borbe na tlu nisu politika partije Crvenih."
     Dok je to izgovarala, želudac joj se grčio, a u dnu grla širio se ukus želudačnog soka. Ali gurala je dalje: "To je delo jedne otcepljene grupe, koja se zove 'Kakaze'. Oni su provalili i branu kod Barouza. Pokušavamo da ih sklonimo i mislimo da ćemo do kraja ovog dana uspeti u tome."
     Bio je to najcrnji niz laži u njenom životu. Osećala se kao da je Frenk Čalmers sišao odnekud i preuzeo kontrolu nad njenim ustima; nepodnošljiv joj je bio osećaj tih reči na jeziku. Prekinula je vezu, da ne bi već sledećeg trenutka izrazom lica odala šta stvarno misli o ovim neistinama koje je upravo ispovraćala. Tako Hejstings nestade, a da nije izgovorio ni jednu reč; namesto njegovog lica, pojavi se zid. Bio je to signal od Pitera, koji je nešto govorio, ne znajući da opet ima En na vezi; njegov primopredajni TV komunikator na šačnom zglavku bio je okrenut ka nekom zidu.
     "Ako ne prestanu sami, moraćemo mi da ih zaustavimo, bolje mi nego UNTA, jer bi u tom slučaju sve puklo. Spremaj protivnapad, komanda će biti moja."
     "Piter!" reče ona, ništa ne misleći.
     Slika na ekrančiću se pokrete širokim zamahom i kamera pokaza Piterovo lice.
     "Ti napravi neku pogodbu sa Hejstingsom", reče ona gušeći se, jedva sposobna da pogleda njega, izdajnika. "A ja ću kod Kaseija."

     Šator Arsijavju bio je poslednji u nizu, najjužniji, sada pun dima koji se u dugim amorfnim linijama zmijasto vukao kroz vazduh, otkrivajući kojim pravcima vuče sistem ventilacije. Alarmi su svuda pištali, bučali u vazduhu još i sad gustom, ali komadi prozirne plastike već su ležali po zelenoj travi ulice. En prođe, teturajući se, pored jednog mrtvog tela, zgureno poput onih koji su u Pompeji nađeni izvajani pepelom. Arsijavju beše šator uzan, ali dugačak; njoj u prvi mah baš i nije bilo jasno kuda bi pošla. Huka raketnih lansera povede je ka istoku, ka Utikaču - donjem uporištu kabla svemirskog lifta. Tu je bio magnet ovog ludila, svojevrsni magnetni monopol; tu se ludilo Zemlje istovarivalo na Mars, na njih.
     Možda se tu ukazivao neki plan; ako odbrana kabla uništi i preostale lake projektile Crvenih, ali ako napadači temeljito razore Šefild i Utikač, onda UNTA trupe neće imati u šta da siđu, pa neće biti presudna činjenica da se kabl nastavlja klatiti iznad grada. Plan sličan onome koji je uspeo u Barouzu.
     Ali rđav. Barouz leži u niziji, gde postoji atmosfera, gde narod može barem neko vreme preživeti i na otvorenom prostoru. Šefild je, međutim, na velikoj nadmorskoj visini - dakle, to je povratak u prošlost, u šezdeset prvu, godinu kad je bušenje kupole značilo smrt za svakoga ko se nađe izložen prirodnim elementima. Doduše, glavnina stanovništva Šefilda živi ionako ispod zemlje, zgrade se sastoje pretežno od mnogobrojnih podzemnih spratova koji su uvučeni ispod zidina kaldere. I nema sumnje da se glavnina populacije sad pozavlačila tamo. Ali ako borbe pođu za tim narodom... nemoguće, košmar. Na površini gde se bitka bije, stanovništvo je izloženo pogibiji kadgod oni sa kabla, odozgo, zapucaju. Ne, plan neće uspeti. A ne može se ni imati pregled događaja. Nove eksplozije sevaju pored Utikača, na interkomu krči statik, ili se začuje i poneka reč kad se razne druge šifrovane poruke, prolazeći kroz mnogo raznih frekvencija, provuku i kroz njenu: "Zaposeli Arsiavkkkkkkkk" - "Vratiti AI u akciju, ali po meni iks osa tri dva dva, ipsilon osa osam kkkkkkk"...
     Kao da je tada lansiran još jedan baraž projektila prema kablu; En ugleda bleštave eksplozije svetlosti koje su se uzdizale ka sve većim i većim visinama, a bez ikakvog, i najmanjeg zvuka; sve dok veliki, crni komadi razvaljenih raketa ne počeše da padaju kao kiša na šatore. Tu nastade novo cepanje nevidljivih slojeva plastike i nevidljivih nosećih, rešetkastih struktura; zatim se sve to sručivalo na grad, kao mnoštvo slupanih vozila, sada sa tutnjavom koja se i kroz razređeni vazduh okolnih šatora jako čula. Potrajalo je minutima. Fragmenti su padali i zahvatali prostore sve udaljenije od Utikača; svakog trenutka nešto je moglo pasti tačno na nju i ubiti je. En je samo stajala, gledala gore, u tamno nebo, i čekala.
     Padanje tog krša i loma prestade. En poče opet normalno da diše; do maločas je zadržavala dah. Piter je imao pristup u šifre Crvenih, i ona ga poče pozivati ne bi li preko njega dobila vezu sa nekim drugim; ali dobijala je samo statik, bučan u slušalicama na njenoj glavi. Dok je utišavala to, začu ipak nekoliko isprekidanih reči, polurečenica - to je Piter objašnjavao jedinicama Zelenih gde se nalazi koja jedinica Crvenih... ili je mošda te podatke javljao i samim trupama UNTA - Prelazne vlasti Ujedinjenih nacija. Naravno da bi UNTA jedinice u tom slučaju mogle pogoditi, iz visine, svaki položaj Crvenih: rakete za odbranu kabla sjurile bi se odozgo. Da, Piterov glas, iseckan i ispresecan statikom. Priziva paljbu ili komanduje svojima. Onda, samo statik.
     Pri dnu svemirskog lifta zableskale su eksplozije tako jake da se crna boja kabla na tren pretvorila u srebrnastobelu. Onda se opet ukaza ista crna. Svi alarmi u šatoru Arsijavju uveliko su urlikali i zvrndali. Sav dim se zaleteo ka istočnom delu šatora. En pođe jednom uličicom koja je vodila pravcem sever-jug, pa stade i nasloni se na istočni zid neke zgrade. Sva se zalepi, ravno, za beton. U toj uličici nije bilo nikakvih prozora. Okolo je praštalo, tutnjalo, vetar je tulio kroz ulice. Onda, tišina gotovo potpune bezvazdušnosti.
     Ona ustade i odluta kroz šator. Gde čovek da ide, kad unaokolo ljudi umiru? Kod svojih prijatelja. Ako ih može naći.
     Ona se sabra i pođe dalje, tragajući za Kaseijevom grupom. Njen plan je bio da stigne tamo gde je Dao rekao da će oni biti, a zatim da vidi kuda su najverovatnije otišli sa te tačke. Jedna mogućnost bila je - okolina grada; a suprotna, da kaseijevci nadiru dalje kroz šatore, i da svaki redom dekomprimuju. Onda bi svi preživeli građani morali ostati u podzemnim prostorijama. Iziđe na jednu ulicu uporednu sa šatorskim zidom, i tu se dade u lagani trk uz povremeno brzo hodanje; hitala je koliko god je mogla. Iako u dobroj kondiciji, nikako da dođe do daha; to je smešno. A kako se tek preznojava, sa nje prosto curi. Unutrašnja strana skafandra skroz mokra. Ulica pusta, jezivo tiha i mirna, tako da je bilo teško poverovati da tu negde besni bitka, a nemoguće poverovati da će ona pronaći sve te grupe koje traži.
     Ali eno njih. Ispred nje, u ulicama oko jednog od trougaonih parkova: hodaju prilike u skafandrima i sa šlemovima, nose automatsko oružje i ručne bacače projektila, pucaju na neke protivnike koji se ne vide, koji su u jednoj zgradi čije je pročelje popločano kremen-kamenom. Oko mišice svaki ima crvenu traku; to su Crveni...
     Sevnulo je zaslepljujuće, i En pade. U ušima joj je tutnjalo. Našla se u podnožju neke zgrade, glavom uz pročelje od poliranog kamena. Gle, to je jaspilit: smeša crvenog jaspisa i gvožđanog oksida, red jednog, pa red drugog, i tako naizmenično. Lepo. Ona oseća bolove u leđima, stražnjici, jednom ramenu i jednom laktu. Ali ništa ne boli užasno. Sposobna je da se pokrene. Poče da puzi i da viri u pravcu trouglastog parka. Tamo neke stvari gore na vetru, ali plamenovi su mali, narandžasti, guše se bez kiseonika, palacaju još malo i umiru. Ljudska tela razbacana kao polomljene lutke, udovi presavijeni kojekako, pod uglovima koje nijedna kost ne bi mogla izdržati. En ustade i potrča ka najbližoj grupici njih, privučena dobro poznatom sedom glavom sa koje je šlem odleteo. Da, to je Kasei, jedini sin Džona Buna i Hiroko Ai, jedna strana njegove donje vilice sva je u krvi, oči su mu otvorene, ali ne vide ništa. Previše se ozbiljno 'primio' na ono što im je govorila ona, En. A svoje protivnike nije shvatio dovoljno ozbiljno. Njegov ružičasti kameni zub, taj njegov očnjak, sad je otkriven, jer je rana tu, sa tog mesta je strgnut deo usta. Videvši taj zub, En počinje da se guši, okreće glavu. Kakvo traćenje. Mrtvi su, sad, svo troje.
     Okrete se opet ka njemu i čučnu, otkopča komunikator sa Kaseijevog šačnog zglavka. Verovatno odatle i sad postoji direktna veza sa Kakazama; čim se našla u zaklonu, u jednoj građevini od opsidijana unakaženoj velikim belim 'zvezdama' na mestima gde su udarili krupniji šrapneli, ona poče iskucavati opšti pozivni kod. Onda reče: "Govori En Klejborn. Pozivam sve Crvene. Svi crveni. Slušajte, ja sam En Klejborn. Napad na Šefild je propao. Kasei je mrtav, a i mnogo drugih. Nikakvi dalji napadi ovde neće postići ništa. Samo će navesti UNTA da iskrca sve svoje specijalce opet na planetu." Požele da kaže da je plan od samog početka bio ludo glup, ali se uzdrža. "Svi koji još možete, siđite sa planine. Svi koji ste u Šefildu, vraćajte se na zapad i iziđite iz grada, a onda siđite sa planine. Govori En Klejborn."
     Začu se nekoliko potvrda da je poruka primljena. En ih je samo uzgred slušala, pešačeći sada nazad, ka zapadu, kroz Arsijavju, ka svom terenskom vozilu. Nije više ni opokušavala da se krije; ako pogine, pogine. Sad baš nije ni smatrala verovatnim tako nešto, jer ona hoda pod krilima nekog mrkog anđela zaštitnika, koji će nju da zakloni od smrti, bez obzira na to šta se uokolo dešava; prinudiće je da bude očevidac pogibije svih onih ljudi koje je volela, a i planete, isto tako. To je njena sudba. Da; evo, tu leže i Dao i njegova posada, svi mrtvi, tamo gde ih je ostavila kad je išla ka Kaseiju. Leže u lokvama sopstvene krvi. Mora biti da je ovu pogibiju propustila za samo minut-dva.
     Dalje odatle, na širokom bulevaru duž čije sredine je zasađen drvored lipa, leži druga hrpa leševa. Ovo nisu Crveni, oko njihovih glava vezane su zelene trake. Jedan od njih izgleda kao Piter, ista takva leđa... ona prilazi klecajući kolenima, hoda nejako, ali ne može odoleti, kao u strašnom snu, staje iznad leša, konačno ga obilazi da ga pogleda sa druge strane. Ali to nije Piter. Neki visoki, mladi domorodac sa leđima nalik na Piterova. Jadan čovek. Mogao je živeti hiljadu godina.
     Ona nastavi da pešači, ne mareći ni za šta. Bez ikakvih daljih incidenata dođe do svog rovera, uđe i poveze se do železničkog terminala na zapadnom kraju Šefilda. Odatle pista vodi niz južne nagibe Pavonisa, sve do sedla kojim se završava Pavonis, a počinje Arsija. Videći ovaj prevoj, En smisli jedan plan, veoma jednostavan, ali baš zato izvodljiv. Ponovo se ubaci u frekvenciju Kakazea i poče saopštavati svoje predloge, ali sročene tako da zvuče kao naređenja. Naređenja da beže, da nestanu. Da siđu do južnog sedla, a onda oko Arsije i to zapadnim nagibom, iznad snežne linije; odatle da se uvuku u gornji deo Fose Aganipe, kanjona dugačkog i pravog u kome se nalazi i jedna dobro skrivena baza Crvenih, ukopana u severni zid, u litice. Tu bi se mogli sakriti, a onda započeti dugotrajnu podzemnu borbu, kampanju protiv novih gospodara planete. UNOMA, UNTA, metanacionalke, Dorsa Brevia... sve je to Zeleno.
     Pokuša da zove Kojota, a on se, na njeno iznenađenje, odazva. Stekla je utisak da je i on negde u Šefildu. Samim tim što je ostao živ - znači da je imao poprilično sreće. Na njegovom ispucalom licu bio je gnevan i gorak izraz.
     En mu objasni svoj plan; on klimnu glavom.
     "Posle nekog vremena moraće da se odmaknu još dalje", reče on.
     En se nije mogla uzdržati: "Napad na kabl bio je glupost!"
     "Znam", reče Kojot umorno.
     "Zar nisi pokušao da ih ubediš da to ne čine?"
     "Jesam." Njegovo lice se još više natmuri. "Kasei je mrtav?"
     "Jeste."
     Kojotovo lice se ikrivi od jada. "Oh, Bože. Ta kopilad."
     En nije imala šta da kaže. Kaseija nije dobro poznavala, niti je imala mnogo naklonosti prema njemu. Kojot ga je, međutim, znao od rođenja, od onih dana u Hirokinoj skrivenoj koloniji, i još od dečačkih dana ga je vodio na svoje tajne pohode po celom Marsu. Sada suze potekoše niz duboke bore na Kojotovim obrazima. En steže zube.
     "Možeš li ih dovesti dole na Aganipe?" upita ona. "Ja ću ostati da radim sa onima na Istočnom Pavonisu."
     Kojot klimnu glavom. "Spustiću ih donde, najbrže što mogu. Sastanak na Zapadnoj stanici."
     "Reći ću im to."
     "Zeleni će biti besni na tebe."
     "Ko šiša Zelene."

     Grupice Kakaza došunjale su se u zapadni terminal Šefilda, u svetlosti dimnog, tupog zalaska sunca: na njima skafandri čađavi i prljavi, a lica bela, uplašena, gnevna, dezorijentisana, u šoku. Propast. Malo-po malo, nakupilo se njih tri-četiri stotine. Razgovarali su između sebe, prepričavali zle vesti današnje. Kad se Kojot uvukao u zadnje redove, En je ustala i progovorila glasom taman dovoljno jakim da je čuje svako, svesna kao nikada u životu svog položaja vođe Crvenih; a i značaja tog položaja. Ovi ljudi su ozbiljno shvatili njene reči i sada su, evo, tu, potučeni. Svesni da su čistom srećom ostali živi. Njihovi mrtvi prijatelji leže svud po gradu, istočno odavde.
     "Direktan napad bio je loša zamisao", reče ona, ne uspevajući da se uzdrži od toga. "Uspeo je u Barouzu, ali to je bila drugačija situacija. Ovde se dogodio neuspeh. Izginuše ljudi koji su mogli živeti hiljadu godina. Kabl nije vredeo toliko. Sići ćemo u ilegalu, i tu ćemo čekati sledeću priliku, onu pravu."
     Neki se usprotiviše, promuklim povicima. "Ne! Nećemo! Nikad! Kabl mora pasti!"
     En je pričekala da se stišaju. Onda je digla ruku, a oni ućutaše.
     "Ako bismo se sada borili protiv Zelenih, to bi vrlo lako moglo da donese štetne posledice. Da posluži metanacionalkama kao izgovor za novo silaženje ovamo. A to je daleko gore nego imati protiv sebe samo jednu marsovsku, ovdašnju vladu. Sa Marsovcima bar možemo razgovarati. Onaj deo sporazuma iz Dorsa Brevije koji govori o ljudskoj životnoj sredini daje nam i neke zakonite mogućnosti uticaja. Moraćemo, naprosto, da nastavimo delovati na najbolji mogući način. Početi opet, ali negde drugde. Razumete li?"
     Još jutros ne bi razumeli. Sada im je bilo jasno, ali nisu želeli da prihvate. Ona sačeka da se stišaju glasovi protesta, a mnoge Kakaze ućutka naprosto zureći u njih. Pomni, zrikavi, jaki pogled En Klejborn... Mnogi ljudi su se ovoj borbi i pridružili baš zbog nje, još u onim danima kad se znalo ko je neprijatelj, i kad je podzemlje bilo ipak u nekakvom radnom savezništvu, razlomljeno u mnogo grupa i klika, ali ipak otprilike na istoj strani...
     Pognuli su glave, nerado prihvatajući da ako je i En Klejborn protiv njih, onda više nemaju nikakvo moralno vođstvo. A bez toga - bez Kaseija, bez Daoa - u situaciji kad je većina stanovništva na strani Zelenih, odana Nirgalu i Džeki, dok je Piter izdajnik...
     "Kojot će vas povesti sa Tarzisa", reče En. Bilo joj je muka. Okrete se i iziđe: iz te dvorane, iz terminala, kroz vazdušnu komoru u spoljašnji prostor, i pravo u svoj rover. Kaseijev komunikator ležao je na instrument-tabli; ona ga dograbi i baci nazad, kroz putničku kabinu rovera, i zajeca. Sede na vozačko sedište, sabra se, a onda pokrete kola i poveze se da traži Nađu, Saksa i ostale.

     Vozila je, zapravo, ništa ne videći, opet oko kaldere, ali sada u smeru kazaljki na satu. Posle nekog vremena našla se ponovo na Istočnom Pavonisu, i tamo je zatekla celo društvo, šćućureno u istom onom magacinu; kad je ušla unutra, gledali su u nju kao da je onaj napad na kabl bio njena zamisao, kao da je ona lično odgovorna za sve zlo što se nadešavalo, i danas i tokom cele revolucije - baš kao što su je gledali i posle Barouza, u stvari. Prisutan je bio i sam Piter, izdajnik, i ona se izmače od njega, nastojeći da prenebregne i ostale, uplašenu Irišku, i besnu Džeki čije su oči bile zakrvavljene - a kako i ne bi... jer, ipak, njen otac je ubijen danas, pa iako je sama Džeki bila u Piterovom taboru, pa time i delimično odgovorna za stravične posledice protivudara koji je vlast zadala Crvenima, dovoljno je da pogledaš kako Džeki izgleda, pa da ti bude jasno da će neko morati da plati... ali En je prenebregla sve to, prošla je kroz magacin i prišla Saksu - koji se nalazio u svom kutku, u udaljenom uglu velike, središnje magacinske prostorije; tamo je sedeo pred jednim ekranom i čitao duge nizove brojki, i nešto mrmljao nešto svojoj veštačkoj inteligenciji. En mahnu rukom između ekrana i njegovog lica, i on se trže i podiže pogled.
     Začudo, jedini on, od celog tog društva, kao da nije smatrao da je En kriva za ove događaje. Osmatrao ju je tako što je nagnuo glavu malo na jednu stranu, sa nekom vrstom ptičje radoznalosti, što nije bilo daleko od makar prividne naklonosti.
     "Loše vesti o Kaseiju", reče on. "O Kaseiju i svima ostalima. Drago mi je što ste ti i Dezmond preživeli."
     Prešla je preko toga i odmah mu počela govoriti, brzo, ali vrlo tiho, kuda Crveni idu i šta im je rekla da učine. "Mislim da ih mogu ubediti da ne pokušavaju nikakve dalje direktne napade na kabl", reče. "Niti druge nasilne postupke, ili bar ne mnogo, i ne u neposrednoj budućnosti."
     "Dobro", reče Saks.
     "Ali za uzvrat tražim nešto", reče ona. "Tražim, a ako ne dobijem, ima da ih napujdam na tebe, da te napadaju zauvek."
     "Soletu, a?" reče Saks.
     En se netremice zagleda u njega. Izgleda da ju je ovaj Saks slušao kudikamo češće nego što je mislila. "Da."
     Njegove se obrve sastaviše. Razmišljao je o ovome. Naprosto je videla njegove misli, kao niz bleskova: ledeno doba - tanja atmosfera - teraformiranje usporeno - propast novih ekosistema - možda nadoknaditi stvaranjem gasova za dejstvo staklene bašte. I tako dalje. Maltene je smešno kako ona može da čita lice ovog neznanca, ovog omrznutog brata koji traži putanju da se nekako izmigolji. Ali neka gleda on koliko hoće, toplota je glavno oruđe za teraformiranje, pa kad solete više ne bude, stvari će bar biti ograničene normalnom marsovskom količinom Sunčeve svetlosti, a to znači - usporene do jednog 'prirodnijeg' tempa promena. Moguće je da unutrašnja, prirodna postojanost jednog takvog rešenja čak odgovara Saksovom konzervatizmu, koji, iako možda neobične vrste, svakako postoji.
     "Važi", reče on.
     "Ti možeš govoriti u ime ovih ljudi?" reče ona i prezrivo mahnu rukom ka gomili iza njih, kao da tu nisu i svi njeni najstariji sadruzi, kao da su to neki tehnokrati iz Privremene vlasti Ujedinjenih nacija ili funkcioneri metanacionalnih kompanija...
     "Ne", reče Saks, "Ja mogu samo u svoje ime. Ali solete mogu da se otarasim."
     "Spreman si to da učiniš protiv njihove volje?"
     Namrštio se. "Mislim da ih mogu nagovoriti. Ako ne, znam da mogu nagovoriti ekipu iz Da Vinčija. Oni vole izazove."
     "Važi."
     Bilo je to, na kraju krajeva, najbolje što je mogla izvući od njega. Uspravila se, ipak zbunjena. Do maločas nije stvarno očekivala da će on pristati. A sad, kad je pristao, otkrila je da je još ljuta, i da njeno srce ostaje puno mučnine. Ovaj ustupak koji je izborila... kad pogledaš, ne vredi ništa. Smisliće oni neke druge načine da zagrevaju Mars. Saks će sigurno upotrebiti neke takve argumente kad ih bude ubeđivao. Dajte soletu Eni, reći će on, to nam je način da kupimo Crvene. Posle toga, guramo punom snagom napred.
     Ona se vrati kroz veliku magacinsku prostoriju. Prođe kroz gomilu. Ne pogleda nikog. Iziđe napolje i ukrca se u svoj rover.
     Neko vreme je vozila nasumce, nemajući pojma kuda ide. Samo da se udalji, da pobegne. Pukim slučajem krenula je ka zapadu. Uskoro dođe do situacije da mora ili da stane ili da pojuri preko ruba - u provaliju.
     Zakoči naglo.
     Ošamućeno je zurila kroz vetrobran. U ustima gorko, creva kao u čvorove uvezana, svi mišići napeti i bolni. Veliki kružni obod kaldere dimio se na nekoliko mesta, uglavnom iz Šefilda i Lastfloa, ali i iz desetak drugih mesta. Ne vidi se, baš ni najmanje, kabl nad Šefildom... ali jeste tamo; još je tamo. Ono mesto gde je naročito mnogo dima, koji se uzdiže i plovi ka istoku na tankom, ali jakom vetru; tu je kabl. Još jedna zastava na vrh planine, leprša na beskrajnoj 'mlaznoj struji' vetra. I vreme je vetar, koji odnosi sve njih. Perjanice dima narušavaju mir mrkog neba, zaklanjaju svetlost nekih od mnogo zvezda koje sijaju u ovom satu pre zalaska sunca. To izgleda kao da se stari vulkan probudio, kao da se prenuo iz dugog dremeža i pripremio za neku novu erupciju. Kroz razređeni dim Sunce je tamnocrvena užarena loptica, mora biti da planeta izgleda tako kad je u ranim fazama svog nastanka i još rastopljena. Svoju boju prenosi na okolne dronjke dima koji postaju kestenjastocrveni, boje rđe, i grimizni. Crveni Mars. Ali crvenog Marsa nema više, nestao je zauvek. Sa soletom ili bez nje, kroz ledeno doba ili ne, biosfera će rasti, širiće se, najzad će prekriti sve, na severu će biti okean, na jugu jezera, postojaće potoci i šume, stepe, gradovi, oh, da, ona to sve vidi sada; bele oblake iz kojih pada blato na drevne visije, dok mase ljudi, koji ni za šta ne mare, podižu svoje gradove najbrže što mogu: dugo produžena lavina koja zatrpava njen svet.









Drugi deo: AREOFANIJA
     Saksu se činilo da je to ponajmanje racionalan od svih sukoba: građanski rat. Postoji jedna grupa ljudi, podeljena je na dva dela, i mnogo je više onog što im je zajedničko, nego onog što ih razdvaja; pa ipak, oni se bore jedni protiv drugih. Na nesreću, nije moguće prisiliti narod da studira analitiku troškova i dobitaka. Ne može se učiniti ništa. Ili... ipak, čovek može da razabere ono ključno pitanje zbog koga se jedna ili druga strana odlučila da upotrebi silu. I da pokuša da 'izvadi detonator' iz tog pitanja.
     U ovom sukobu ključno pitanje je, ošito, teraformiranje. Tema sa kojom se Saks praktično poistovetio. Što bi trebalo da bude hendikep za njega kao eventualnog pregovarača; jer, idealni posrednik između dveju sukobljenih strana trebalo bi da bude neutralan. S druge strane, njegovi postupci mogu simbolisati teraformiranje kao politiku. Neki Saksov simboličan gest mogao bi delovati jače nego ma čiji drugi. Treba učiniti neki ustupak Crvenima, i to opipljiv, stvaran; time bi se simbolična vrednost pojačala za neki skriveni eksponencijalni činilac. Simbolična vrednost: Saks se veoma trudio da shvati šta je, zapravo, to. Jer, reči mnoge, reči svakojake, njemu su sad vrlo teške; tako da se on bavi proučavanjem etimologije, ne bi li se snašao nekako. Baca pogled na svoj šačni zglavak: engleski 'symbol', objašnjeno kao 'nešto što stoji umesto nečeg drugog', na latinskom je glasilo 'symbolum', ali došlo je iz grčkog jezika, od dve grčke reči koje su značile 'baciti zajedno'. Pa, tačno tako. Ali njegovoj moći shvatanja ovo je strano, ovo 'bacanje zajedno', tu kao da se misli na neke emocije, na nešto što u suštini ne postoji, a ipak je od životnog značaja.
     Na dan bitke za Šefild, po podne, zvao je En preko zglavka, dobio samo kratkotrajnu vezu, pokušao da razgovara s njom ali nije uspeo. Zato je seo u vozilo i otišao sve do ruba razorenog grada, ne znajući šta bi drugo. Tražio je nju. Bilo je veoma uznemirujuće videti koliko štete može da nastane za samo nekoliko sati ratovanja. Mnoge godine truda ležale su u dimu i kršu posvuda; taj dim je samo manjim delom bio sačinjen od pepela i drugih proizvoda sagorevanja, a većim delom od najfinijih čestica prirodne prašine, uglavnom vulkanskog porekla. Dim se uzdizao okomito, a onda su ga kidali i razvlačili mlazni zapadni vetrovi. Kabl je stršio iz ruševina uvis: crna linija iscrtana vlaknima koja su, zapravo, ugljenične nanometarske cevčice.
     Nigde se nije primećivao nikakav dalji otpor Crvenih. Samim tim, nije bilo ni načina da on pronađe En. Na telefonske pozive preko zglavka nije se odazivala. Zato se Saks vratio u magacinski kompleks u Istočnom Pavonisu, obuzet osećanjem da mu je put delanja zaprečen. Ušao je tamo.
     Uskoro se pojavila ona, u velikoj magacinskoj dvorani. Prolazila je kroz redove drugih; ustremila se tačno ka njemu, kao da je rešena da mu sjuri nož u srce. Utonuo je još dublje u svoje mekano sedište, pokunjen. Nije zaboravio dugi i predugi niz neprijatnih razgovora između njih dvoje. Najnoviji je bio onaj kad su se svađali dok su vozom odlazili iz stanice Libija. Tada je, zapamtio je to, pričala nešto o rušenju solete sa neba, kao i anularnog ogledala; a to bi, bogami, bila zaista moćna simbolična izjava. Uostalom, Saksu je oduvek smetalo to što se teraformiranje u ogromnoj meri oslanja na jedan tako nepouzdan, krhak izvor toplote.
     I zato, čim ona reče: "Za uzvrat tražim nešto", on pomisli da na to misli, i pre nego što ona stiže da sama kaže, on predloži rušenje svemirskih ogledala. Ovo ju je iznenadilo i nateralo da uspori. Njen užasni gnev se malo otupio. Ostalo je u njoj, međutim, neumanjeno nešto drugo - jad, očaj, nije pouzdano znao šta. Tog dana je, nesumnjivo, poginulo mnogo Crvenih i umrlo mnogo nada Crvenih. "Žao mi je za Kaseija", reče on.
     Na ovo nije obratila pažnju, samo ga je naterala da obeća da će ukloniti svemirska ogledala. Obećao je, i dok je to govorio, u glavi je izračunao koliko će svetlosti biti izgubljeno, a onda se potrudio da mu ne prođe, zbog toga, trzaj nelagodnosti preko lica. Insolacija će biti smanjena za oko dvadeset odsto, a to je veoma, veoma mnogo. "Nastaće ledeno doba", progunđa on.
     "Važi", reče ona.
     Ali nije bila zadovoljna. Dok je izlazila, video je po držanju njenih pleća da je ovim ustupkom zadovoljna samo vrlo malo, ili nimalo. Čovek se jedino mogao nadati da će njene kohorte biti zadovoljnije. U svakom slučaju, stvar mora da se obavi. Time će se, možda, zaustaviti dalji građanski rat. Naravno da će veliki broj biljaka uvenuti, naročito one na većim 'nadmorskim' visinama; u većoj ili manjoj meri stradaće svi ekosistemi. Ledeno doba - tu nema šta da se raspravlja. Osim ako živa bića reaguju vrlo delotvorno. Ali vredi podneti ovu žrtvu, da bi se okončale borbe.









3.
     Bilo bi lako naprosto preseći veliki obruč oko Marsa - anularno ogledalo - i pustiti ga da odleti bilo kuda u svemir, čak da napusti ravan ekliptike. Soletu isto tako: ispališ samo nekoliko njenih pozicionih raketa, i ona odleće kovitlajući se u krug, u krug, kao vatrometni katerinski točak.
     Ali time bi se upropastila velika količina obrađenog aluminijum-silikata, što se Saksu ne bi dopalo. Zato on odluči da ispita mogućnost korišćenja direkcionih, usmeravajućih raketa, ali i refleksivnosti samih ogledala, za poduhvat usmeravanja tih struktura ka nekom drugom mestu u Sunčevom sistemu. Soleta može da se ispreči ispred Venere, a njena ogledala poravnaju tako da ona postane divovski suncobran, tako da se vrela planeta nađe u senci. Time bi bio otpočet proces zamrzavanja Venerine atmosfere, koja bi, ohlađena, padala na površinu planete. U literaturi se o ovome raspravlja već veoma dugo; kakve god planove za teraformiranje Venere da imaš, ovo je standardni prvi korak. Kad se to uradi, prstenasto ogledalo treba uvesti na odgovarajuću polarnu orbitu oko Venere, da bi reflektovanom svetlošću pomagalo da soleta/suncobran ostane na svom mestu, da ne bude potisnuta pritiskom Sunčevog zračenja. Dakle, bilo bi posla za obe te sprave, a bio bi to i dobar simbolični gest, još jedan, i govorio bi: Gledajte, možda se i ovaj veliki svet može teraformirati. Ne baš lako, ali moguće je. Time bi psihološki pritisak prema Marsu, navodno 'jedinoj mogućoj drugoj Zemlji', bio umanjen. Ovo nije logično, ali šta mari što nije logično? Istorija je čudna stvar, ljudi nisu racionalni sistemi, a u neobičnoj simboličnoj logici limbičkog sistema, ovo bi bio znak narodu Zemlje, nešto kao predskazanje, rasipanje psihičkog semena, bacanje zajedno. Gledajte tamo! Krenite tamo! A Mars ostavite na miru.
     Zato je razgovarao o ovim stvarima sa naučnicima u Da Vinčiju. Sa onima koji se bave izučavanjem svemira. Oni su, zapravo, preuzeli u svoje ruke kontrolu nad ogledalima. Narod ih je iza leđa nazivao 'laboratorijski pacovi'; to se i na njega odnosilo, i o njemu se krišom (ali je on ipak čuo) tako govorilo. 'Saks-klonovi'. A to su bili ozbiljni mladi marsovski naučnici; kod njih si mogao naći otprilike iste varijacije temperamenta kao kod postdiplomaca i mladih doktora nauka u bilo kojoj laboratoriji bilo gde. Ali ko mari za činjenice? Saradnici Saksa moraju biti 'Saks-klonovi' i tačka. Na neki način, ko zna koji, dogodilo se to da je on postao model, etalon naučnika Marsovca: prvo kao tipični laboratorijski pacov u belom radnom mantilu, zatim kao autentični ludi naučnik (lud sto posto), zatim kao vođa oko koga radi pun zamak (u krateru izgrađen) 'vrednih Igora', svima je pogled ludački, a ponašanje smireno i uglađeno, mali mister Spokovi, svaki muškarac mršav i šontav kao ždral kad stoji na tvrdom tlu, svaka žena obučena bezbojno i bezoblično, što je njima način zaštite i kamuflaže, dokaz da su bespolne posvećenice Nauci. Sak je mnogo voleo celu tu družinu. Sviđala mu se njihova odanost nauci, bilo mu je to razumno - nagon da razumeš stvari i da ih iskažeš matematički. Razumna čežnja. Često je pomišljao: kad bi svi ljudi na svetu bili fizičari, ljudsko društvo bilo bi mnogo bolje. "Ah, ne, narod voli zamisao ravne vaseljene, zato što je koncept negativno zakrivljenog prostora težak za shvatanje." Hm, pa možda i nije. U svakom slučaju, mladi domoroci u krateru Da Vinči su moćna grupa, a da li su čudaci ili nisu čudaci to je drugo pitanje. U ovom trenutku Da Vinči kontroliše dobar deo tehnološke baze marsovskog podzemlja, a pošto se i Spenser punom snagom angažovao tamo, njihova proizvodna moć bila je ogromna. Iskreno govoreći, oni su bili inženjeri ove revolucije, oni su je čak i izazvali, i sada su de facto kontrolisali orbitalni prostor oko Marsa.
     To je i bio jedan od razloga njihovog nezadovoljstva ili bar zbunjenosti kad im je Saks prvi put rekao o uklanjanju solete i anularnog ogledala. To je učinio na 'konferenciji putem ekrana', pa je mogao gledati kako se njihova lica uzbunjeno krive: kapetane, to nije logično. Ali ni građanski rat nije logičan. Pa, kad je tako, bolje ovo nego ono.
     "Zar se neće ljudi usprotiviti?" upita Aonija. "Zeleni?"
     "Sigurno da hoće", reče Saks. "Ali mi u ovom trenutku živimo u... u anarhiji. Ona grupa u Istočnom Pavonisu je nekakva proto-vlada, možda. Međutim, mi u Da Vinčiju kontrolišemo marsovski deo svemira. Pa, nek se oni bune koliko hoće, a mi da gledamo da zaustavimo građanski rat."
     Objašnjavao je najbolje što je mogao. Tehnički izazov ovog predloga postepeno je privukao svu njihovu pažnju, jer je problem bio čist i jednostavan; brzo su zaboravili da budu šokirani samom pomišlju kao takvom. Zapravo, uputiti im ovakav tehnički izazov bilo je isto što i psu dobaciti kosku. Navalili su da glođu tehnički tvrđe delove problema, i već kroz nekoliko dana spremili su glatku, blistavu proceduru. Ona se uglavnom sastojala od toga da veštačkim inteligencijama daju prava uputstva; obično je bilo tako. Nastupala su vremena u kojima samo treba da jasno smisliš šta hoćeš da se postigne, a onda pozoveš neku AI i kažeš joj: 'molim te, uradi to i to', na primer, 'molim te zavrti soletu i prsten-ogledalo na orbitu Venere, a kriške solete poravnaj tako da ona počne dejstvovati kao štit koji će odbraniti Veneru od ma kakve dalje insolacije'; AI izračuna trajektorije i ispaljivanja raketa, takođe i pod kojim uglovima ogledala treba da budu, i posao se izvrši.
     Možda ljudska bića postaju isuviše moćna. Majkl je večito pričao kako su njihove moći sada već božanske; Hiroko je svojim postupcima nagoveštavala da ne treba da bude nikakvih ograničenja u načinu korišćenja tih novih moći, te da se na tradiciju ne treba obazirati uopšte. Saks je, naprotiv, prilično uvažavao tradiciju, kao svojevrsni mehanizam opstanka kad sve drugo otkaže. Tehničari u Da Vinčiju cenili su tradiciju koliko ju je i Hiroko cenila - dakle, nimalo. Našli su se u jednom otvorenom trenutku istorije, nikom odgovorni. Zato su 'posao' uradili.

     Onda je Saks otišao kod Mičela, psihologa. "Brine me En."
     Stajali su u jednom uglu velikog magacina na Istočnom Pavonisu; kretanje i žamor bučne gomile oko njih davali su im, zapravo, poboljšanu privatnost razgovora. Pa ipak, Mičel pogleda oko sebe i reče: "Haj'mo napolje."
     Obukli su skafandre i izišli. Istočni Pavonis bio je lavirint šatora, skladišta, fabričica, pista, parkinga, cevovoda, ogromnih rezervoara, ekonomskih dvorišta; baš kao i đubrišta, gomila starog gvožđa, i drugog smeća mehaničke civilizacije, rasutog po okolini kao od eksplozije nekog vulkana. Mičel povede Saksa ka zapadu, kroz taj haos. Brzo dođoše do ivice kaldere, čime je ljudska zakrčenost naglo prebačena u sasvim drugi, neuporedivo širi kontekst, bio je to logaritamski pomak posle kog je faraonska hrpa ljudskih rukotvorina najednom dobila izgled bakterijske kolonije: mrljice.
     Na samom rubu kratera, crnkasti, tačkasti bazalt bio je raspuknut u nekoliko koncentričnih 'pragova' koji su kao stepenici vodili sve niže, u dubinu, ali su svojom širinom bili, zapravo, terase. Tu su bila uklesana prava stepeništa, koja su vodila sa svake terase na onu nižu, ali najniža terasa završavala se ogradom. Mičel povede Saksa sve donde. Držeći se za ogradu, mogli su gledati dole u provaliju, pravo u kalderu... pet kilometara okomite litice. Ogromni prečnik kaldere davao je varljivi utisak da dubina nije baš tolika; svejedno, cela jedna okrugla država nalazila se dole, jedna zemlja daleko u dubinama provalije. A kad se Saks još prisetio koliko je kaldera minijaturna u odnosu na ukupnu veličinu ovog vulkana, učini mu se da oseća kako se Pavonis napinje pod njim kao kupasti kontinent, kao div koji se propeo iz atmosfere Marsa pravo u niža područja svemira. Nebo je, uistinu, bilo purpurno samo na horizontu, a gore je bilo manje-više crno; Sunce, tvrdi zlatni novčić na zapadu, koji je svojim blistanjem bacao po svetu senke oštre, iskošene. Videli su sve. Fini marsovski prah izbačen eksplozijama razišao se, sve se vratilo u svoju normalnu teleskopsku jasnoću. Kamen, nebo, i ništa više - osim što je neko nabacio na rub provalije jedan končić, nekakve zgradice. Kamen, i nebo, i Sunce. Enin Mars. Ako zanemariš one patuljaste zgraduljice razvučene tamo. Na Askreusu, Arsiji, Elizijumu, pa i na Olimpusu, neće biti ni tih 'mrljica od bakterija'.
     "Mi bismo lako mogli proglasiti sve iznad osam kilometara za nacionalni park", reče Saks. "Da ostane zona praiskonske divljine zauvek."
     "A bakterije?" upita Mičel. "Lišajevi?"
     "Verovatno. Pa zar je to od nekog značaja?"
     "En smatra da jeste."
     "Ali, zašto, Mičel? Zašto je ona takva?"
     Mičel slegnu ramenima.
     Ali posle dugog ćutanja odgovori. "Razlozi su, van svake sumnje, složeni. Bila je podvrgnuta zlostavljanju kao devojčica, jesi li to znao?"
     Saks odmahnu glavom. Pokušavao je zamisliti šta li bi ovo 'dvrgn stvlj' moglo da znači.
     Mičel reče: "Njen otac je umro. Majka se preudala. En je tad imala osam godina. Od tada ju je očuh zlostavljao, sve do njene šesnaeste godine kad se preselila kod tetke, sestre njene majke. Pitao sam je u čemu se zlostavljanje sastojalo, ali ona odbija da kaže. Maltretiranje je maltretiranje, kaže ona. Osim toga, više se i ne seća dobro tih vremena, kaže."
     "To verujem."
     Mičel mahnu šakom u rukavici, sa uzdignutim prstima, kao da nekome ukazuje na nešto. "Pamtimo mi više nego što mislimo da pamtimo. Ponekad i više nego što bismo želeli."
     Stajali su tako i gledali dole, u kalderu.
     "To je teško poverovati", reče Saks.
     Mičel je izgledao natmuren. "Je li? Među Prvih stotinu, pedeset su bile žene. Verovatno je da su neke od njih, ne samo jedna, bile napastvovane tokom života, od strane muškaraca. Ako je verovati statistikama, desetak njih, ili čak petnaest, prošle su u životu kroz tako nešto. Seksualno napastvovane, ili su dobijale batine, ili su već nekako bile zlostavljane... To, naprosto, tako ide."
     "To je teško poverovati."
     Sak se priseti kako je onomad nokautirao Filis. Pesnica u donju vilicu. Jedan jedini udarac: paf. Možda je malčice i prijalo. Ali tada je postojala potreba da se to učini. Barem je tako on tada mislio.
     "Svako ima neke svoje razloge", reče Mičel; Saks se trže, jer nije očekivao taj zvuk. "Ili misli da ima." Mičel se trudio da nešto objasni. Trudio se na svoj tipično mičelovski način: da nekako prikaže da zlo nije tek samo zlo, nego da tu ima još nešto, nešto više. "U osnovi ljudske kulture", reče Mičel, razgledajući zemlje kalderske, pružene ispred njih dvojice, "nalazi se neurotično reagovanje na prve psihičke traume koje ljudi dožive. Pre rođenja, i dok su bebe, ljudi obitavaju u jednom narcisoidnom okeanskom blaženstvu, u kome jedinka jeste vaseljena cela. Onda, pred kraj 'bebastog' razdoblja, postanemo svesni da smo zasebne jedinke, koje se razlikuju i od svoje majke, i od svakog drugog. To je udarac od koga se nikad ne oporavimo sasvim. Postoji nekoliko neurotičnih strategija koje primenjujemo da bismo nekako razrešili tu stvar. Kao prvo, povratak, odstupanje, u smislu: stapanje opet u jednu celinu sa majkom. Kao drugo, poricanje majke i premeštanje našeg idealnog 'ja' na oca - strategija koja ume da potraje večno, tako da pripadnici takve kulture obožavaju svog kralja i Boga Oca, i tako dalje. Ili se taj ego-ideal pomeri još jednom, još dalje, pa ljudi obožavaju neke apstraktne ideje, bratstvo svih ljudi, i tome slično. Za sve ove komplekse postoje nazivi i celoviti opisi: dionizijski kompleks, persejski, apolonski i herkulovski. Sva četiri postoje, i sva četiri su neurotični, a svi sem prvog vode ka mizoginiji."
     "To je jedan od tvojih semantičkih pravougaonika?" upita Saks sa strepnjom u glasu.
     "Jeste. Kompleksi nazvani po Apolonu i po Herkulu mogli bi opisati zemaljsko industrijsko društvo. Onaj nazvan po Perseju osoben je za ranije kulture, ali se njegovi jaki zaostaci vuku, naravno, sve do naših dana. I sva tri su patrijarhalni. Sva tri poriču materinstvo, koje je u patrijarhalnom pogledu na svet povezano sa telom i sa prirodom. Pripisuju ženskom polu telesnost, instinktivnost, prirodnost, dok muški pol asociraju sa razumom, umom i zakonom. A zakon je na vlasti."
     Očaran tolikim bacanjem zajedno, Saks samo reče: "A na Marsu?"
     "Pa, na Marsu ideal čovekovog 'ja' možda čini pomak nazad ka materinstvu. Opet ka dionizijskom kompleksu, ili ka nekakvoj postedipovskoj reintegraciji sa prirodom, koju tek pokušavamo da izmislimo. Stvaramo možda neki novi kompleks, koji neće biti podložan neurotičnom preteranom ulaganju."
     Saks odmahnu glavom. Zapanjujuće, koliko kitnjasta i zapetljana može postati jedna pseudonauka. To im je možda neka tehnika kompenzacije: očajnički pokušaj da 'psihologija' što više liči na fiziku. Ti ljudi ne uspevaju da shvate da fizika, iako (priznati se mora) jeste složena, stalno i uporno pokušava da postane što jednostavnija.
     A Mičel se zahuktao, pa zapetljava sve dalje i dalje. U korelaciji sa patrijarhatom je kapitalizam, reče on, jedan hijerarhijski sistem u kome većinu muškaraca ekonomski eksploatišu, i takođe većinu tretiraju kao da su životinje, truju ih, pucaju na njih, izdaju ih, guraju tamo ili amo. Čak i pod najpovoljnijim okolnostima, gotovo svaki muškarac u tom sistemu je u stalnoj opasnosti da bude odbačen ili izbačen, da ostane nezaposlen, siromašan, nemoćan da materijalno obezbedi svoje voljene zavisnike, gladan, ponižen. Neki, uhvaćeni u zamke ovog nesrećnog sistema, iskaljuju svoj bes na svakome ko im dođe pod udar, pa i na svojim voljenim osobama, onim koje su ih ponajpre mogle utešiti. Nelogično ponašanje, čak i glupo. Okrutno i stupidno. Da. Mičel slegnu ramenima, kao da kaže da mu se ne dopada to do čega je, ovakvim lancem razmišljanja, stigao. Saksu se činilo da iz Mičelove argumentacije proističe da su muškarci velikom većinom, avaj, glupanderi, i da to svojim ponašanjem dokazuju. Limbički sistem kod mnogih umova je sasvim izobličen, nastavljao je Mičel, trudeći se da se udalji od svega toga i da nađe neko pristojno objašnjenje. Adrenalin i testosteron večito vrše pritisak na muškarca da pribegava reakcijama 'tuci se ili beži', a u nekim stvarno sumornim okolnostima dešava se da se električno kolo uspostavi duž osa 'trpim bol - nanosim bol', i da se tako uključuje, posle čega muškarac gubi svaku saosećajnost i čak sposobnost da sagledava svoj racionalni interes, pa postaje, ukratko rečeno, sasvim izgubljen. U suštini: bolestan.
     A i Saks se osećao kao da se razboleo. Mičel je za samo četvrt sata objasnio muško zlo na nekoliko raznih načina, pa ipak je ostalo mnogo krivica za koje bi muškarci Zemlje tek trebalo da odgovaraju. Ovi Marsovci ne, oni su drugačiji. Mada postoje mučitelji u Kasei Valisu, to Saks dobro zna. Ali to su doseljenici sa Zemlje. Bolesnici. A i on se oseća bolesnički. Mladi ljudi rođeni na Marsu nisu takvi. Je l' nisu? Kad bi neki Marsovac tukao svoju ženu, ili napastvovao dete, bio bi izgnan iz ljudskog društva, svi bi ga grdili, možda bi ga izmlatili, oduzeli bi mu kuću, isterali bi ga čak na asteroide s tim da nikad ne sme da se vrati.
     Da li bi?
     Tema za proučavanje.
     On opet poče razmišljati o En. Kakva je, kao osoba: zadrta, to jeste. Sva se ustremila na nauku, samo gleda te stene. Može biti da joj je to neka apolonijska reakcija. Usredsređuje se ona na apstraktne stvari, poriče svoju telesnost, pa time i sav bol. Možda.
     "Šta misliš, šta bi sada pomoglo En?" upita Saks.
     Mičel još jednom slegnu ramenima. "Već godinama ja postavljam sebi to pitanje. Mislim da joj je Mars pomogao. Mislim da su joj takođe pomogli Sajmon i Piter. Ali sve je to ostalo na izvesnoj udaljenosti, nije izmenilo one temeljnosti u njoj."
     "Ali ona... ona voli sve ovo", reče Saks i razmahom ruke pokaza divovsko vulkansko grotlo ispod njih. "Zaista voli." Porazmisli o Mičelovoj analizi. "Nije to samo 'ne', samo odbijanje nečega. Postoji tu i jedno 'da'. Ljubav prema Marsu."
     "Ali ko voli kamenje, a ne ljude", reče Mičel, "taj je malo... neuravnotežen? Ili potisnut? En je veliki um, znaš..."
     "Znam..."
     "...a puno je i postigla. Ali kao da nije postignutim zadovoljna."
     "Ne sviđa joj se ono što se njenom svetu događa."
     "Tačno. Međutim, da li je to ono što ona zaista ne voli? Najviše ne voli? Nisam baš ubeđen. Čini mi se da i tu postoji neko potiskivanje. Kako ljubavi, tako i mržnje."
     Saks odmahnu glavom. Zapanjujuća stvar, odista, da ovaj Mičel može smatrati da je psihologija nauka, ikakva nauka. Kad se ona u tako velikoj meri sastoji od bacanja zajedno. Od sagledavanja uma kao parne mašine, što je mehanička analogija koja se našla pri ruci kao najzgodnija u doba kad se moderna psihologija rađala. Ljudi su uvek uzimali analogije na takav način, kad su razmišljali o umu: Dekart je uzeo časovnik, rani viktorijanci upoređivali su mentalne procese sa geološkim promenama, oni u dvadesetom veku sa kompjuterima ili holografijom. U 21. veku, sa AI... ali frojdovski tradicionalisti se uporno drže za parnu mašinu. Pridodavanje toplote; nagomilavanje pritiska. Pritisak se prenosi negde drugde, ili se, gle to, izduva kroz neki ventil. Menjač; snaga se prenosi preko drugih zupčanika, u represiju, sublimaciju, ili se vraća tamo gde je pritisak i počeo. Saksu se činilo da parnjača po svemu sudeći nije baš najprikladniji model za ljudski um. Um je više kao... šta?... jedna ekologija, jedno polje posuto kamenjem i stenama, ili džungla možda, nastanjena svakojakim čudnim zverima. Ili Vaseljena, ispunjena zvezdama, kvazarima i crnim rupama. Hm, prilično grandiozno. Ali stvarno imaš jedan skup sinapsi i aksona, hemijskih energija koje se prelivaju tamo-amo, kao atmosferske promene. Eto boljeg poređenja - vremenske prilike, imaš olujni front misli, zone visokog pritiska, 'ćelije' sa niskim pritiskom, uragane; mlazne struje bioloških želja, e one jure u krug, i bogami su moćne, itekako moćne... Život u vetru. Hm. Bacanje zajedno. Ako ćemo pošteno - um je slabo istražen.
     "O čemu li ti razmišljaš?" upita Mičel.
     "Ponekad me zabrinjava", priznade Saks, "pitanje da li te tvoje dijagnoze imaju teorijsku zasnovanost."
     "A, nema razloga, empirijski su vrlo dobro podržane, veoma su precizne, a i tačne."
     "I precizne i tačne?"
     "Pa, da, to je ista stvar, zar ne?"
     "Nije ista. Kad procenjujemo neku vrednost, reč 'tačnost' znači: koliko si daleko od istinite vrednosti. A reč 'preciznost' znači: koliko je veliki prozor koji nam je ostavljen za pravljenje procena. Stotinu nečega, plus ili minus pedeset, to nije velika preciznost. Ali ako si ti dao procenu da ta vrednost iznosi negde između pedeset i stotinu pedeset, i posle se pokaže da ona iznosi sto jedan, znači - tačno si rekao; ta tvoja procena bila je tačna. Iako, dabome, ne precizna. Naravno, mnogo je slučajeva u kojima tačna vrednost i ne može da se ustanovi."
     Na Mičelovom licu bio je neki čudan izraz. "Ti si veoma tačan čovek, Sakse."
     "To ti je naprosto statistika", reče Saks kao da se brani. "Naime, u jeziku se ponekad zadese takve okolnosti, da nešto možemo reći precizno."
     "A i tačno, takođe."
     "Ponekad."
     Pogledaše dole u vilajet kaldere.
     "Ja bih da joj pomognem", reče Saks.
     Mičel klimnu glavom. "To si rekao. Ja sam rekao da ne znam kako bi se to moglo izvesti. Za nju, ti predstavljaš teraformiranje. Da bi joj ti pomogao, mora joj teraformiranje pomoći. Šta misliš, možeš li naći neki način kako bi teraformiranje moglo njoj pomoći?"
     Saks neko vreme porazmisli o ovome. "Mogao bih je izvoditi u prirodu. To znači, van zgrada, a bez kaciga. Jednog dana, čak i bez maske."
     "Smatraš da ona to želi?"
     "Mislim da svako to želi, na nekom nivou. U cerebelumu. Životinja, znaš. Naprosto se oseća dobro kad to radi."
     "Ne znam da li su kod En jako izražena ta životinjska osećanja."
     Saks razmotri ovo.
     Onda ceo pejzaž potamne.
     Digoše pogled. Sunce - crno. Na nebu oko njega zvezde blistaju. Onda se oko crnog diska pojavi slabašno žarenje, možda Sunčeva korona.
     Iznenadni polumesec plamena natera ih da skrenu pogled. Tek to je bila korona; ono maločas, verovatno samo obasjana egzosfera.
     Pomračenim predelima vraćala se svetlost, veštačko pomračenje Sunca bližilo se kraju. Ubrzo se videlo opet celo sunce, ali primetno manje nego maločas. Ono staro bronzano dugme marsovskog Sunca! Kao da je neki prijatelj došao u posetu. Svet je sad bio mutnije vidljiv, sve boje kaldere bile su za nijansu tamnije, kao da su neki nevidljivi oblaci delimično zaklonili Sunce. Zaista veoma dobro poznat prizor: prirodna svetlost Marsa, opet na njima prvi put u proteklih dvadeset osam godina.
     "Nadam se da je En ovo videla", reče Saks. Prožimala ga je neka zima, već, iako je dobro znao da nije bilo vremena da se vazduh rashladi, kao i da ga njegov skafander u svakom slučaju štiti od takvih stvari. Zime će, međutim, biti. On poče sumorno razmišljati o fel-poljima raštrkanim po celoj planeti, do nadmorske visine od četiri pa i pet kilometara u polutarnoj zoni, a manje od toga na srednjim i velikim geografskim širinama. Sve do same krajnje granice mogućeg. Svuda sad počinje da se valja smrt. Insolacija smanjena za dvadeset posto... a to je mnogo gore od najgoreg zemaljskog ledenog doba, više je nalik na one velike tame prilikom masovnih izumiranja u biosferi Zemlje - KT događaj, pa onaj u ordovičkom razdoblju, i onaj u devonijskom, ili u najgorem od svih, u razdoblju zvanom perm, pre dvesta pedeset miliona godina, kad je izumrlo, baš do poslednjeg svog pripadnika, čak devedeset pet posto svih životinjskih vrsta koje su uoči toga postojale. Ravnoteža provaljena; malo koja živa vrsta može da opstane kad je biosfera tako 'probodena'. Ko preživi, taj je stvarnio veoma izdržljiv, ili naprosto ima mnogo sreće.
     Mičel reče: "Ovo će je, nesumnjivo, zadovoljiti."
     U to je Saks u potpunosti verovao. Ali njegove misli već su hrlile na drugu stranu: kako nadoknaditi ovaj gubitak svetlosti od solete. Bilo bi najbolje kad nijedan biom ne bi pretrpeo teške gubitke. Ako Saks bude postigao ono što on želi, En će naprosto morati da se pomiri sa činjenicom da fel-polja, puna svakojakih živih bića, postoje.

     Dan je bio Ls 123, tačno sredina leta (za severnu poluloptu) i zime (za južnu). Mars je, dakle, bio blizu svog afela, zbog čega (kao i zbog većih nadmorskih visina na južnoj polulopti) južne zime i jesu mnogo hladnije od severnih, sa temperaturama koje padaju i do 230 stepeni K, što nije mnogo toplije od onih pradrevnih hladnoća koje su ovde vladale pre dolaska ljudi. Sada, kad više nema ni solete ni prstenastog ogledala, temperature će padati čak i niže od 230 stepeni K. U južnim visijama ove zime ima da se umire kao nikad.
     Ali na jugu je već napadalo dosta snega, a Saks je stekao veliko poštovanje prema sposobnosti snega da zaštiti živa bića od hladnoće i vetra. Subniveanska životna sredina, dakle, ona ispod snega, veoma je postojana. Možda pad temperature na površini, uzrokovan slabljenjem svetlosti, neće mnogo nauditi biljkama već zavejanim. One su već 'zatvorila dućan' za ovu zimu, i sad tvrdokorno čakaju proleće. Opet, možda će i one stradati; teško je to predskazati. Saks je želeo da krene u polja i lično se uveri. Naravno, ne odmah. Tek kroz nekoliko meseci biće moguće kvantifikativno ustanoviti ma kakvu razliku ili promenu; osim u vremenskim prilikama, možda, gde su promene već počele. A vremenske prilike možeš da pratiš jednostavno tako što ćeš čitati podatke prikupljene satelitski. A on to već, iovako, radi, i to mnogo sati: sedi pred satelitskim slikama i mapama vremenskih prilika, vreba kakvi će se znaci pojaviti. To isto rade i mnogi drugi ljudi, naročito meteorolozi. On priča o tome sa njima da bi ih zamajavao kad god dođu da ga grde zbog uklanjanja ogledala, a grde ga toliko, evo već nekoliko nedelja od kad su ogledala otišla, da mu je stvarnio već dosadilo.
     Nažalost, atmosferske prilike na Marsu toliko su promenljive, da je teško znati da li se zbog nestanka velikih ogledala nešto promenilo, i šta. Ovo je, po Saksovom mišljenju, bilo veoma žalosno priznanje sopstvene nemoći i neznanja u proučavanju ovdašnje atmosfere. Žalosno, ali istinito. Na Marsu, vremenske prilike su sistem koji se menja naglo i silovito, sistem poluhaotičan. Ima nekih sličnosti sa Zemljom, naravno, jer se voda i vazduh kreću po površini jedne rotirajuće lopte; Koriolisove sile postoje svuda, na svim planetama jednako, pa zato i ovde imaš pasate i antipasate, polarne vetrove, polazne tačke mlaznih struja i tako dalje; ali malo šta drugo možeš pouzdano reći o marsovskom vremenu. Dobro - može se reći da je na jugu hladnije i suvlje nego na severu. I da niz vetar, od velikih vulkana i planinskih lanaca, imaš 'kišnu senku'. I da je toplije kod polutara, a hladnije na polovima. Ali ta uopštavanja, sama po sebi jasna, otprilike završavaju spisak onog što se može pouzdano reći. Doduše, neki lokalni obrasci atmosferskih događaja ponavljaju se prilično pravilno, ali i to su ponajviše zaključci na osnovu najfinijih kompjuterskih analiza, a ne 'doživljeno iskustvo', zato što se takve pravilnosti, koje su malih razmera, gube u grubim i naglim vremenskim promenama koje su velikih razmera. Prošlo je tek pedeset dve M godine, a za sve to vreme atmosfera je korenito dobijala na gustini, voda je u dramatično ogromnim količinama ispumpavana na površinu, i tako dalje - pa je zato sad vrlo teško, ili nemoguće, kazati koje vremenske prilike su 'prosečne' ili 'tipične'.
     Nedelje su proticale, a Saks na Istočnom Pavonisu nikako nije uspevao da se usredsredi na posao. Svaki čas neko dolazi da se žali: zašto ste sklonili ogledala! Politička situacija zapaljiva, u njoj besne neke oluje jednako nepredvidljive kao one u atmosferi. Već je jasno da odlazak velikih ogledala nije umirio baš sve Crvene; događale su se, svakodnevno, sabotaže na raznim teraformacionim projektima. Ali neki ljudi su te iste projekte i branili, pa su izbijale žestoke tuče ili čak borbe. Saks je sebe prisiljavao da svaki dan po jedan sat gleda reportaže sa Zemlje, i jasno je video da neke društvene snage tamo pokušavaju da zadrže stanje isto kakvo je bilo i pre potopa izazvanog topljenjem leda na Antarktiku, dok se neke druge snage žestoko upinju da izboksuju neke promene u društvu. Strategija ovih drugih bila je ista kao strategija revolucionara na Marsu: potop iskoristiti kao prekretnu tačku istorije, i izboriti se za neki drugi poredak, neki drugi početak. Ali metanacionalke se nisu lako odricale ničega, a na Zemlji su one bile tvrdo ušančene, bile su vladajući svetski poredak; pod svojom komandom imale su divovsku količinu materijalnih sredstava, tako da ih nije mogla odagnati sa svetske pozornice jedna takva sitnica kao što je podizanje nivoa svih mora i okeana za sedam metara.
     Posle jednog takvog deprimirajućeg sata gledanja, Saks ugasi ekran i ode kod Mičela u posetu, u Mičelov rover, na ručak.
     "Ne postoji i ne može postojati nikakav 'novi početak'", reče on, pristavljajući vodu da proključa.
     "Veliki prasak?" predloži Mičel.
     "Koliko ja shvatam, postoje teorije koje nagoveštavaju da je... zgrudvanost rane vaseljene uzrokovana zgrudvanošću one prethodne koja se strmoglavila u Veliku imploziju."
     "A ja mislio da u tom sabijanju mora nestati svaka nepravilnost."
     "Singulariteti su čudni - izvan njihovih horizonata događaja, kvantna dejstva dopuštaju iskrsavanje nekih čestica. Kosmička inflacija bila je tu, da naduva neke od tih čestica do ogromnosti, tako da su te malene nepravilnosti uspele da razrastu u velike." Saks se zbog ovih svojih sopstvenih reči namršti; počinjao je da zvuči kao ona grupa teoretičara u Da Vinčiju. "Nego, ja sam to rekao o poplavi na Zemlji. Koja, ni u kom slučaju, nije tako korenita promena stvarnosti kao kad nastane singularitet. Pa, tamo dole verovatno ima ljudi koji uopšte ne smatraju da se dogodio ikakav 'preokret'."
     "Tačno." Mičel se počeo smejati, iz nekog razloga. "Treba nas dvojica da siđemo tamo i da vidimo, a?"
     Kad su pojeli špagete, Saks reče: "Hteo bih da iziđem na teren. Da vidim ima li ikakvih vidljivih posledica nestanka ogledala."
     "Jednu si već video. To je bilo ono slabljenje svetlosti, onog dana kad smo stajali na rubu..." Mičel se strese.
     "Jesmo, ali zbog toga je moja radoznalost postala još veća."
     "Dobro, ti idi, a mi ćemo u tvom odsustvu da držimo tvrđavu."
     Kao da čovek mora fizički da zaprema neki prostor da bi bio u njemu. "Cerebelum nikada ne odustaje", reče Saks.
     Mičel se isceri. "Upravo zbog toga si ti zapeo da ideš i da se uveriš lično."
     Saks se namršti.

     Pre odlaska na teren, zvao je En.
     "Da li bi volela da pođeš sa mnom na putovanje po Južnom Tarzisu, da, da, ispitujemo gornju granicu areobiosfere, zajedno?"
     Ovo ju je iznenadilo. Klimala je glavom napred-nazad i razmišljala o ponudi. To je, u stvari, njen cerebelum - mali mozak - već odgovarao, na svoj način, nekih šest ili sedam sekundi pre nego što je sročila svastan, verbalni odgovor: "Ne." Onda je prekinula vezu. Izgledala je pomalo uplašeno.
     Saks slegnu ramenima. Zlovoljan. Počinjući da shvata da je jedan od njegovih pravih razloga za kretanje na teren bila upravo neka nada da primami En da pođe s njim; da se tamo šetaju zajedno; da joj on lično pokazuje prilike na poljima. Kako su biljke lepe. Da priča s njom. Takve neke stvari. Predstava u njegovom umu šta bi joj, konkretno, govorio tokom boravka tamo, bila je mutna, ili nepostojeća. Samo joj pokazivati. Naterati je da vidi.
     Tja. Nemoguće je naterati ljude da vide.
     Ode i tog dana kod Mičela, da se oprosti. Mičelov posao sastoji se isključivo u tome: da nateruje ljude da uvide ovo, uvide ono. Sigurno je zato bio onoliko nezadovoljan kad su razgovarali o En. Ona je već više od jedan vek njegova pacijentkinja, pa ipak nije se nešto mnogo izmenila, niti mu je nešto naročito rekla o sebi. Razmišljajući o ovome, Saks se malo nasmeši. Mičel se, dakle, nervira zato što se, jasna stvar, zaljubio u En. Ali Mičel, u stvari, voli sve svoje stare prijatelje i pacijente, pa i Saksa samog. Zato što Mičel misli da je to deo njegove profesionalne obaveze: zavoleti svaki predmet svog 'naučnog proučavanja'. Svaki astronom voli zvezde. Hmm, da li, baš? Ko zna? On ispruži ruku i steže Mičela za mišicu, a ovaj se srećno nasmeši na to nesaksovsko ponašanje, na tu 'promenu u mišljenju'. Ljubav, da; ali u neuporedivo većim količinama kada je predmet proučavanja ženska koju znaš već niz godina i koju si proučavao, iz razloga čiste nauke, veoma strastveno. To je, brate, jako osećanje. Velika prisnost, čak i ako subjekt neće da sarađuje. Možda su još zavodljivije one ženske koje neće da sarađuju, neće da odgovore ni na jedno pitanje. Ako bi Mičel stvarno hteo samo odgovore, eto mu Maja, uvek na raspolaganju, Maja i previše ljudska, koja ga vodi na tešku trku sa preponama kroz limbične prostore, a ume i da ga gađa tvrdim predmetima, ako je verovati Spenseru. Simbolčine, bato. Posle takvih 'simbola', Enino ćutanje može biti veoma privlačno. "Čuvaj se", reče Mičel: srećni naučnik pred kojim stoji ispitivani predmet, voljen kao brat.









4.
     Saks poveze rover jednosed, niz strmi, goli južni nagib 'Paunove planine', zatim prevojem koji spaja Mons Pavonis i Mons Arsiju. Potom poče zaobilaziti krater Arsije, držeći se njegovih obrisa, i to sa suve, istočne strane. Posle toga poveze se nadole, južnom stranom Arsije, pa time, zapravo, i južnom stranom cele izbočine Tarsis. Najzad se nađe na izlomljenim terenima visoravni Dedalija Planicija - dakle, Dedalove visije. Ta ravnica bila je deo pradrevnog, divovskog udarnog bazena, nastalog pogotkom nekog nebeskog tela koje se sjurilo u Mars. Bazen je sada bio gotovo sasvim izbrisan uzdizanjem Tarsisa, nadiranjem lave iz planine Arsije, i večitim vetrovima, tako da, zapravo, od njega i nije ostalo ništa osim zbirke areoloških opažanja i dedukcija: ovde se naslućuju tragovi radijalnog izletanja gromada udarnog materijala, tamo neki drugi tragovi, i sve tako, naslućivanja koja se daju skicirati na mapi, ali kad si na terenu, ne vidiš ništa od toga.
     Putnikovom oku, tokom putovanja kroz te predele, Dedalija izgleda uglavnom isto kao i većina drugih južnih visija: zemlja rogobatna i džombasta, izrovana i ispucala. A sve sam goli kamen. Divlji kameni pejzaž. Stari tokovi lave vidljivi su kao glatki režnjevi mrke stene, kao da je bila plima, pa se talasi širili po nekoj ravnoj obali, u stranu i napred, jedan za drugim. Zemljište je bilo prugasto zbog prašine koju je vetar naneo u trakama ražličitih boja, tamnijim i svetlijim, zato što nije sva prašina bila iste težine i konzistencije; sa jugoistočne strane mnogih kratera i najvećih stena mogao si videti dugačke trouglove sazdane od svetlije prašine, ali sa severozapadne strane istih tih objekata tamnije tragove u obliku latiničnog slova V, a unutar mnogih kratera koji su ostali bez ruba, tamne mrlje. Već sledeća prašinasta oluja naslikaće na ravnici sasvim drugi 'dezen' od nataloženog praha.
     Saks se sa velikim zadovoljstvom vozio preko niskih kamenih talasa, dole dole pa gore, dole dole pa gore, čitajući usput peščano slikarstvo kao mapu vetrova. Putovao je ne u oklopnom vozilu maskiranom u stenu, koje ima nisku, mračnu putničku kabinu i koje kao bubašvaba beži od jednog skrovišta do drugog, nego u velikom, sandučastom vozilu za naučnike-proučavaoce Marsa, areologe. To vozilo imalo je i neke odlike kamp-prikolice. Vozač je bio postavljen visoko, a oko njega su bili, sa sve četiri strane, prozori. Zaista je bilo veliko zadovoljstvo kotrljati se tako kroz tanku, ali blistavu svetlost dana, dole pa gore, dole pa gore, dole pa gore, preko ravnica prugasto obojenih prašinom, na kojima su horizonti, za marsovske pojmove, veoma daleki. Nema od koga da se krije; niko ga ne lovi. Slobodan čovek na slobodnoj planeti, pa, ako mu se ushte, može tako da vozi u krug oko cele planete. Ili ma gde drugde, kako mu već padne na pamet.
     Ovo osećanje ga je u potpunosti zahvatilo i proželo tek posle dva dana vožnje. Čak i tad nije bio siguran da ga razume. Osećanje lakoće, čudne lakoće koja ga navodi da se često smeška i osmehuje bez nekog naročitog razloga. Nije bio svestan, do tada, da je živeo pod nekim psihičkim pritiskom ili u strahu, ali sad poče uviđati da jeste. Još od godine 2061, možda, ili i ranije. Šezdeset šest godina straha. Taj strah je, iako potiskivan i zaboravljan, neprestano bio prisutan... kao neka napetost mišića, mala skrivena jeza u jezgru svih stvari. 'Šezdeset šest boca straha na zidu, šezdeset šest boca straha! Uzmi jednu, dodaj svima da se posluže, šezdeset pet boca straha na zidu!'
     Ne više. On je slobodan, njegov svet je slobodan. On vozi po ravnicama nagnutim, od vetrušina izbrazdanim, a tokom prepodneva sneg se počeo pojavljivati u pukotinama, svetlucajući vodenasto na način kako prašina nikad ne može; onda, lišajevi; vožnja ga je najzad spustila u niže slojeve atmosfere. Nema nikakvog razloga, sada, zašto se njegov život ne bi nastavio ovako: ceo svet njegova laboratorija, mašina pod njim pućka i vozika slobodno, a i svi ostali ljudi isto tako slobodni!
     Silno osećanje.
     Ma, nek se svađaju oni tamo na Pavonisu. Nema šta 'nek': svađaju se, svakako. I ne samo na Pavonisu, nego svuda. Bogami, svadljiva neka rulja. Samo bi se džapali oko nečega. Daj sad sociologiju koja može to da objasni? Teži slučaj. Ali kad pogledaš, koliko god da se glože između sebe, ipak i sarađuju, doduše to je možda samo privremeno podudaranje nekih interesa, ali sve ti je sad privremeno - tolike tradicije su pogažene ili iščezle, da je nastupila, kako je nekada govorio Džon, 'prinuda da stvaramo'; a stvarati je teško. Nekima je kreativnost slabija strana, ali zato umeju da se žale vrlo dobro.
     Pa ipak, ljudi sada imaju izvesne sposobnosti kao grupa, kao... civilizacija. Nagomilana masa naučnog znanja i dalje raste, postaje odista divovska, a to znanje im daje svakovrsne moći, ogromne do neshvatljivosti, tako da jedan čovek ne može da nauči ni najvažnije podatke, ni skicu znanja da stekne, o svemu tome. Ali moć je moć i kada je ne shvataš. 'Božanske moći', govorio je često Mičel. Ali, dobro, nemojmo preterivati, niti zamućivati problem, to su moći u stvarnom, materijalnom svetu, stvarne, ograničene stvarnošću. Dovoljne, ili se bar Saksu čini da su verovatno dovoljne, ako se pametno upotrebe, da se ovde nekako skrpi neka pristojna ljudska civilizacija. Posle toliko vekova upornih pokušaja. A zašto i ne bi? Zašto ne? Zašto ne usmeriti ceo ovaj poduhvat ka vrhunskim mogućim ostvarenjima? Da svi ljudi pravedno dobijaju materijalna dobra, to se može obezbediti. Izlečiti bolesti, to umeju. Odložiti starenje tako da svako može da doživi i hiljaditu, rastumačiti Vaseljenu od Plankove razdaljine do prečnika kosmosa, od Velikog praska do eskatona - sve je to moguće, tehnički izvodljivo. A što se tiče onih ljudi koji smatraju da ljudski rod treba stalno mamuzati nekim patnjama da vi dostizao veličanstvenost, pa, nema problema, neka oni idu i iznova nalaze tragedije koje, Saks je u to siguran, nikad neće nestati, stvari kao što su izgubljena ljubav, izdaja prijatelja, smrt, netačni rezultati u laboratoriji. Za to vreme ostali će se baviti poslom izgradnje jedne pristojne civilizacije. Jer mogu! To je, odista, zaprepašćujuće. Došli su konačno do onog trenutka u istoriji kad čovek može da izjavi da se taj cilj može postići. U šta, ipak, nije lako poverovati; Saks i dalje nekako sumnja. U fizici čovek odmah posumnja kad se stekne utisak da je nastala situacija koja je po nečemu sasvim izuzetna ili jedinstvena. Jer je slaba verovatnoća da je zaista tako. Zaključiš da si verovatno sam nešto namestio, da si gledao iz neke izuzetne perspektive. Čovek mora da pretpostavi da su stvari manje-više postojane. Da živi svoj život u vremenima manje-više prosečnim. To se zove načelo osrednjosti. Mada je Saks oduvek mislio da to nije nešto mnogo privlačno načelo. Možda ovo, ovo sadašnje stanje, sagledano sa stanovišta načela osrednjosti, znači da je pravda oduvek bila ostvarljiva u ljudskom društvu. Bilo kako bilo, sada smo ovde gde jesmo: trenutak je izuzetan. Mogućnost se nalazi svud oko ova četiri njegova prozora, koji blistaju uglačano pod lakim dodirom prirodnog sunca. Ta mogućnost se sastoji od Marsa i Marsovih ljudi, slobodnih i moćnih.
     Previše je to za ljusku moć shvatanja. Izmakne iz njegovog uma, pa ponovo iskrsne, a Saks, iznenađen dolaskom radosti, uzvikne: "Ha! Ha!" Ukus paradajz-supe i hleba: "Ha!" Sutonski purpur večernjeg neba: "Ha!" Divan prizor instrumenata na vozačkoj instrument-tabli pred njim, svih tih elektronskih svetlucanja, odražen još i u crnim prozorima noću: "Ha! Ha! Ha! Oh, Bože." Saks je u prilici da vozi kud god hoće. Niko mu ništa ne naređuje. On ovo govori glasno, tamnom ekranu svoje AI: "Nama niko ništa ne naređuje!" A to je maltene zastrašujuće. U glavi se zavrti. To je Ka, rekli bi jonsei. Ka, navodno ime koje su tobožnji 'mali crveni' dali svojoj planeti, Marsu. Ali zapravo je japanska reč, ka na japanskom znači vatra. Ista ta reč pojavila se u nekoliko drugih najstarijih protojezika, pa i u protoindoevropskom. Tako bar tvrde lingvisti.
     Saks se pažljivo uvlači u veliki krevet u zadnjem delu putničke kabine svoga vozila. Okružen je brujanjem roverovih sistema za grejanje i napajanje elektrikom. Leži, pevuši nešto u sebi, pokriven debelim jorganom koji je već uhvatio i počeo odražavati toplotu njegovog tela. On polaže glavu na jastuk i gleda gore, u zvezde.









5.
     Sledećeg jutra, sa severozapada nailazi jedan atmosferski sistem visokog pritiska, pa se temperatura podiže na 262 stepeni K. Svojim terenskim vozilom Saks se spustio na 'nadmorsku' visinu od samo pet kilometara, spoljašnji vazdušni pritisak je već 230 milibara. Ne dovoljno da čovek diše slobodno, zato on navlači jedno od 'svemirskih odela', skafander sa grejanjem, na ramena nabacuje mali rezervoar vazduha, preko nosa i usta stavlja masku, a na oči gogl-naočari koje su gumenim navlakama, kao ronilačke, zaštićene sa strane.
     Pa ipak, čim stupi kroz vrata rovera i siđe stepenicama na pesak, silovita hladnoća natera ga da počne da šmrkće, a oči mu zasuze, toliko da mu se vid zamuti. Zviždanje vetra ovde se čuje, i to jako, iako su njegove uši prekrivene i zaštićene kapuljačom skafandra. Grejač u skafandru ispunjava svoju dužnost uspešno, pa kad je celo telo toplo, lice posle nekog vremena počne da se privikava na nevolju.
     Saks priteže kanap kapuljače i pođe pešice po terenu. Nastojao je da gazi samo po ravnom kamenju, sa jednog kamena na drugi; a ovde je ravnog kamenja bilo koliko hoćeš. Mnogo puta je čučnuo da pregleda neku pukotinu, i nalazio lišajeve i primerke raznih drugih oblika života: sitno busenje mahovine, oštrika, trave. Bilo je veoma vetrovito. Po četiri, pet puta u svakom minutu izuzetno jaki naleti vetra prosto su 'šamarali' Saksa, a između toga duvala je postojana oluja. Ovo je mesto uvek veoma vetrovito, bez sumnje, zato što ogromne količine atmosfere moraju da se provuku oko masiva Tarzisa. Atmosferske ćelije visokog pritiska verovatno istovare glavninu svoje vlage već na početku uspona, na zapadnoj strani; i zaista, odavde se lepo vidi da je zapadni horizont zaklonjen ogromnim morem oblaka, koje se u daljinama stapa sa tlom. Te daljine su, zapravo, na nadmorskoj visini manjoj za dva-tri kilometra od ove, i ne više od šezdeset kilometara daleko.
     Pod nogama su mrljice snega, koji polako popunjava sisteme skrivenih pukotina i udubljenja. Saks povremeno gazi i po nanosima snega koji su tako tvrdi da po njima može da skače, a da oni ne popuste. To su, zapravo, 'vetrovne ploče', nanosi koji su se delimično topili, a zatim ponovo zamrzavali. Jedan takav nanos ima oblik školjke, šupalj je odozdo, slama se pod njegovim čizmama, i Saks zaključuje da je to ploča nekoliko centimetara debela. Ispod ploče bio je sneg u obliku praha ili granula. Saksovi prsti su hladni i pored grejanih rukavica.
     On ustaje i luta dalje, bez ikakvih mapa koje bi ga vodile kroz ovo prostranstvo stena. U nekim dubljim ulegnućima nalaze se zaleđene barice. Oko podne Saks silazi u jednu takvu udolinu i tamo ruča, sedeći pored leda. Svaki put mora da podigne masku sa lica da bi odgrizao još jedno parče šipke od žita i meda. Nadmorska visina 4,5 kilometara, vazdušni pritisak 267 milibara. Bogami, sistem sa zaista visokim pritiskom. Sunce je nisko na severnom nebu, blistava tačka okružena kalajem.
     Led ispred Saksa je ponegde providan, to kao da su prozorčići koji ti omogućuju da vidiš dno. Na drugim mestima led je prožet mehurićima, ili ispucao, ili pobeleo od nanosa mraza. Saks sedi na nečemu nalik na nasip ili čak klupu; to je jedan polukrug od šljunka, ponegde spojenog smeđim zemljištem i ostacima mrtvog, pocrnelog rastinja koje stvara minijaturnu zaravan... zato što se bara, u nekim trenucima, očigledno uzdizala sve dotle, to je granica njenog krajnjeg vodostanja, i tu je na obali od šljunka nastala druga, dodatna obala od zemljišta. Obala je dugačka, sveukupno, manje od četiri metra, a široka ne više od metar. Šljunak fini, boje umbre. Ne, to je prošarana umbra, ili... Saks će morati kasnije da zaviri u atlas boja. Ne može sad.
     Na zaravnjenom delu zemljišta vide se bledozelene rozete sačinjene od majušnih vlati trave. Ponegde - i čuperak duže trave, većinom mrtve i bledosive. Pored same bare stajali su busenovi sočnih listova koji su bili tamnozeleni, a po rubovima tamnocrveni. Na mestima gde se ta zelena prelivala u crvenu videla se neka boja koju Saks nije umeo da imenuje, nekakvo bogato tamnosmeđe napunjeno dodatnim količinama i jedne, i druge svoje sastavne boje. Pa, moraće on vrlo skoro da učita kartu boja, činilo se; u poslednje vreme, kad god je na terenu, zatreba mu ta karta otprilike po jednom u minuti. Cvetići voštani, boje maltene bele, ušuškali se ispod nekih od tih dvobojnih listova. Malo dalje leži nešto upleteno, sa crvenim stabljikama i zelenim iglicama, kao morska trava izbačena na obalu, ali u minijaturi. Opet ta mešavina crvenog i zelenog, u prirodi, tačno pred njim.
     Daleko brujanje koje kao da vetar spira sa nekih stena... osim ako su neki insekti. Crne mušice, pčele... u ovom vazduhu, mogle bi izdržati oko 30 milibara CO 2, zato što je tako malen parcijalni pritisak koji uteruje ugljendioksid u njih; na nekoj tački, interno zasićenje postaje dovoljno da spreči ulazak novih količina. Kod sisara to ne bi, baš, tako dobro uspevalo. Ali bi sisari ipak mogli izdržati možda nekih 20 milibara, a ako biljke budu bujno napredovale na svim nižim nadmorskim visinama, pritisak ugljendioksida mogao bi da spadne na 20 milibara u srazmerno bliskoj budućnosti. Onda bi svi oni mogli da odbace rezervoare vazduha i maske na licu. Pustiti životinje da lunjaju slobodno po Marsu.
     U nejakom brujanju u vazduhu, pričinjavalo mu se da čuje njihove glasove, kao da su urođeni ili izranjajući; kao da ih donosi sledeći veliki talas viriditas-a - zelenila. Šum glasova dalekih; vetar; mir ove bare na pustari od golog kamena; nirgalovsko uživanje koje on pronalazi u oštroj hladnoći... "Trebalo bi da En vidi ovo", promrmlja on.
     Međutim, svemirskih ogledala više nema, pa, prema tome, treba pretpostaviti da su sva ova živa bića osuđena na propast. Jer ovo je gornja granica biosfere; sad, posle tolikog gubitka svetlosti i toplote, granica mora da se spusti, možda privremeno, možda zauvek. Ovo se Saksu nije dopadalo. Možda postoje načini da se gubitak nadoknadi? Zašto ne bi, pa teraformiranje je veoma dobro napredovalo i pre dovlačenja tih ogledala - dakle, ona nisu bila neophodna. Uostalom, i ne valja da se jedna biosfera oslanja na nešto tako krhko. Možda je bolje da se bez tog nečeg ostane sada, nego kasnije, kad bi zbog gubitka ogledala poumirale ne samo biljke, nego i velike populacije životinja.
     Pa ipak, sramota je da se ovo dogodilo. Da; ali tkiva uginulih biljaka završiće kao đubrivo, a patnje biljaka nisu ni približno onako velike kao što bi bile patnje životinja. To barem on, Saks, pretpostavlja. Ko zna šta biljke osećaju? Kad ih gledaš, onako podrobno artikulisane, nalik na složene kristale, jednako su tajanstvene kao ma koji drugi oblik života. Sad kad su prisutne ovde, cela ova ravnica, sve što on može pogledom da obuhvati, pretvara se u jedno veliko živo polje. Ove biljčice šire se kao spora tapiserija preko kamena; razgrađuju, uz pomoć vremenskih prilika, minerale, stapaju se sa njima i daju prva zemljišta. Proces veoma spor. Ogromna složenost postoji u svakom gramu zemljišta; uštineš zemljište samo između tri prsta, i to što si tako uhvatio, veoma je složeno. Predivno je ovo polje, najlepša stvar koju je on ikada video.

     Dejstvo vremenskih prilika. Ceo ovaj svet je sad pod udarom izmenjenih vremenskih prilika. Na engleskom nije ista reč za proticanje vremena (time) i za atmosferske, vremenske prilike (weather). Ova druga reč koristi se i kao glagol, (to weather), i znači: trpeti habanje, eroziju, oštećenja, pod dejstvom atmosferilija. U tom značenju prvi put se pojavila u jednom štampanom tekstu godine 1665, i to u tekstu o Stounhendžu, baš prikladno. Glasilo je: The weathering of so many centuries of years. A pazi sad na ovom kamenom svetu. Habanje celog sveta zbog dejstva atmosfere. Jezik kao prva nauka, tačan ali mutan, ili multivalentan. Bacanje stvari zajedno. I u ljudskom umu postoje vremenske prilike. I postoji habanje pod njihovim dejstvom.
     Oblaci nadolaze preko obližnjih zapadnih brda; donji slojevi oblaka počivaju na nekom toplotnom sloju, i po njemu su se 'razlepili' ravno kao po staklu. Drugi oblaci, raščešljani u uporedne pramenove kao vuna, otegli su se kroz visine ka istoku.
     Saks ustade i pođe uzbrdo, iz te udubine sa barom. Čim je izišao iz tog zaklona, vetar ga napade, vetar zapanjujuće jak. U tom kretanju vazduha, hladnoća se pojačavala kao da je ledeno doba ovoga trenutka navalilo punom snagom. To je, naravno, bilo poznato hladeće dejstvo vetra; ako je temperatura 262 stepena Kelvina, a vetar duva oko sedamdeset kilometara na čas, sa povremenim mnogo jačim udarima, onda će zbog tog činioca vetrohlađenja temperatura padati do nekih 250 stepeni K. Je l' tako beše? Bogami, to je hladnoća na kojoj ne valja biti bez kacige, nikako. Gle, šake mu se koče. Kad pomisliš, i prsti na nogama već su se skočanjili. A u licu više nikakav osećaj nema, kao da nosi neku debelu masku ispred glave. Sav se trese; kad god trepne, kapci teže da ostanu zalepljeni zajedno. To je zato što se i njegove suze smrzavaju. Treba se vratiti u vozilo.
     Poče da gazi teškim korakom preko kamenitog pejzaža, zapanjen sposobnošću vetra da pojačava hladnoću. Ovako se nisam smrz'o još od detinjstva, pomisli on. Zapravo je i zaboravio koliko je hladno osećanje kad se čovek ovako sleđuje. Teturajući se pod naletima vetra, Saks se pope na jednu malu uzvisinu od pradrevne lave i pogleda dalje uzbrdo. Eno, tamo je njegov rover - veliki, blistavo zelen, svetlucav kao svemirski brod - nekih dva kilometra udaljen. Prizor koji zaista prija.
     Međutim, sneg poče da šiba pokraj njega, dramatično pokazujući stvarnu brzinu vetra. Loptasta snežna zrnca kvrckala su o njegove gogl-naočari. Saks pohita ka terenskom vozilu, saginjući glavu i gledajući kako mlazevi snega 'protiču' kao reke oko kamenja i stena. Već je toliko snega bilo u vazduhu da su se njegove goglice počele zamagljivati; on preduze operaciju da ih obriše iznutra - bilo je to bolno hladno - i tek posle toga uvide da se kondenzacija događa ne u goglicama, nego napolju, u atmosferi. Da li je to neki fini, najsitniji sneg, ili magla, ili prašina, bilo je teško reći.
     Gacao je dalje. Kad je sledeći put digao pogled, u vazduhu se sneg toliko zgusnuo da on nije mogao pogledom dopreti sve do rovera. Pa, šta da se radi, mora se ići dalje. Sva sreća što je odeća na njemu, skafander zapravo, veoma dobro izolovana, i što su u nju ušivena grejna tela; jer, i tako, i sa najjačim mogućim radom tih termoelemenata, hladnoća je sekla po njegovoj levoj strani tela kao po goloj koži. Vidiljivost spade na nekih dvadeset metara, ali uz nagla produženja i skraćenja u zavisnosti od 'talasa' ređeg i gušćeg snega. Te promene su sad nastupale iz trena u tren. Saks se nađe u amorfnom mehuru beline, koji se naizmenice širio i skupljao. Ali, naravno, i kroz sam taj mehur proletali su, kao iz topa ispaljeni, mlazevi vodoravno letećeg snega, kao i nečega što je ličilo na sleđenu maglu ili izmaglicu. Po svemu sudeći, pomisli Saks, ušao sam u unutrašnjost samog snežno-olujnog oblaka.
     Noge sve više krute. On obmota ruke oko tela, zavuče rukavice pod miške. Nije bilo nikakvog načina da odredi da li još ide u dobrom pravcu. Činilo mu se da je još okrenut na istu stranu kao i kad je krenuo od bare ka roveru. Ali takođe mu se činilo da je već prepešačio veliko rastojanje.
     Na Marsu kompasa nema; ali je Saks imao APS sistem na šačnom zglavku, i drugi u roveru. Može pozvati podrobnu mapu, koja će se pokazati na ekrančiću na njegovom šačnom zglavku; može i zatražiti da se na mapi upale dve svetle tačke - on i vozilo. Onda samo treba pešačiti neko vreme i videti kako se menja položaj jedne tačke; na osnovu toga, usmeriti pešačenje pravo ka vozilu. Ovo mu se učini kao veliki posao. Mnogo truda... što ga dovede do saznanja da i njegova sposobnost razmišljanja, kao i njegovo telo, počinje da se 'koči' u ovoj hladnoći. Jer, to ipak nije baš toliko veliki trud.
     On čučnu u zavetrinu jedne stene, da oproba ovaj metod. Teorija očigledno dobra, ali praksa nešto posustala; ekrančić samo pet centimetara u prečniku, tako da se tačke na njemu vide slabo. Ipak ih ugleda posle nekog vremena, ustade, prepešači još malo, pa čučnu da opet odredi položaj. Na nesreću, rezultati pokazaše da je krenuo poprečno, a ne željenim pravcem.
     Ovo ga poče nervirati do te mere da se maltene paralizovao. Telo insistira da je krenulo dobrim pravcem; ali njegov um (ili, bar, deo njegovog uma) insistira da je pametnije osloniti se na elektroniku i zaključiti da je telo negde usput izgubilo pravac. A ipak, on nema osećaj da je tako; nagib zemljišta pod njim nije se promenio, i to je činjenica koja govori da je telo u pravu. Ova protivurečnost zahvati ga tako jako, da Saks oseti talas muke u stomaku, jednu unutrašnju torziju koja ga poče tako uvrtati da je i samo uspravno stajanje počelo da boli. Kao da se svaka ćelija u njegovom telu uvrće i opire onome što elektronski aparat na njegovom šačnom zglobu pokušava da mu kaže. Nesklad čisto kognitivan, pa ipak takvi fiziološki učinci, bilo je to zapanjujuće. Maltene bi neko pomislio da u ljudskom telu postoji magnet, nešto nalik na pinealne žlezde kod ptica selica - ali Marsovo magnetno polje je zanemarljivo. Možda je njegova koža osetljiva na Sunčevo zračenje do te mere da mu 'javlja' o tačnom položaju sunca, čak i kroz ovu gustu tamnosivu boju koja se odasvud natisnula. Mora biti nešto tako, jer njegov osećaj da je dobro orijentisan tako je snažan!
     Posle nekog vremena, mučnina od dezorijentacije prođe, i on ustade i pođe u pravcu koji su mu nalagali podacima na zglavku. Sve se u njemu protivilo, ali on se pogurio i krenuo uzbrdo, korak za korakom, trapavije nego ikad. Nogama koje maltene ništa više nisu osećale naletao je na kamenje - svaki čas; kamenje koje nije video iako mu je bilo tačno pod nosem. Korak, dva, pa spoticanje. Iznenađujuće, da sneg može toliko da zakloni vidik.
     Posle nekog vremena stao je i pokušao opet da locira svoje vozilo pomoću APS instrumenata; ali sad mu mapa na šačnom zglavku pokaza jedan sasvim novi pravac. Navodno bi trebalo da se počne vraćati. Dole, levo.
     Možda je prošao pored vozila. Da li je? Nije mu se kretalo pravo nazad u ovakav vetar. Ali izgleda da će tako stići do rovera. Zato on pognu glavu u hladnoću koja ga je užasno ujedala, i pođe dole i levo. Koža mu je bila u nekom čudnom stanju, svrbela je pod grejnim elementima kojima je skafander bio izukrštan, a na svim drugim mestima bila je kao obamrla. Noge kao trupci. Hodanje sve teže. U licu nikakav osećaj; promrzline pristižu, jasna stvar. Sklonište potrebno.
     Pade mu na um još jedna mogućnost. Pozva Aoniju, na Pavonisu, i dobi vezu sa njom takoreći istog trenutka.
     "Sakse! Pa gde si ti?"
     "Zbog toga te i zovem!" reče on. "Ja sam u oluji, na Dedaliji! A kola ne uspevam pronaći! Pitao sam se da li bi ti mogla pogledati APS mog rovera, i moj! Pa da mi kažeš na koju stranu da pođem!"
     Pritisnu ploču aparata na svom zglavku čvrsto na uvo. "A-uh, Sakse!" I ona je, po svemu sudeći, vikala. Bogu hvala. Njen glas bio je čudnovata dopuna ovog događaja. "Samo sekund, da proverim!... U redu! Tu si! A evo su i tvoja kola! Pa šta si zapeo toliko daleko na jug? Ne bih rekla da iko može da stigne do tebe vrlo brzo! A naročito ne ako je mećava!"
     "Mećava je", reče Saks. "Zato i zovem."
     "Važi! Nalaziš se nekih trista pedeset metara zapadno od tvojih kola!"
     "Pravo na zapad?"
     "...i malčice ka jugu! Nego, kako ćeš se orijentisati?"
     Saks razmisli o ovome. Nepostojanje magnetnog polja Marsa ranije mu nije izgledalo kao veliki problem. Sada se ispostavilo da jeste. Mogao bi pretpostaviti da vetar duva pravo sa zapada, ali, samo pretpostaviti. "Možeš li proveriti kod najbliže meteorološke stanice - na koju stranu vetar duva?" reče on.
     "Dabome, ali šta ti to vredi, postoje lokalne varijacije! Nego, čekaj, evo pomažu mi još neki."
     Prođe nekoliko dugih ledenih trenutaka.
     "Vetar duva sa pravca zapad severozapad, Sakse! Znači, treba da ideš tako da ti vetar bije pravo u leđa, i da skrećeš samo malo-malčice na levo!"
     "Znam. Sada mi nemoj ništa govoriti, dok ne vidiš kojim pravcem sam krenuo, a onda me ispravi."
     Pođe napred, na sreću niz vetar. Posle pet-šest bolnih minuta, začu se piskutanje sa njegovog šačnog zglavka.
     Aonija reče: "Na dobrom si kursu!"
     Ohrabrujuće. On navali dalje, sad nešto bržim korakom.
     "Je li sad u redu, Sakse? Sakse?"
     "Da!"
     "Ti i tvoja kola ste sad na apsolutno istoj tačci!"
     Ali nikakvih kola na vidiku.
     Srce mu je gruvalo u prsima. Vidljivost je i sad bila dvadesetak metara; a vozila nigde. Mora se naći nekakvo sklonište, 'pod hitno'. "Kreni sa tog mesta gde jesi, i pešači u spirali koja će stalno postajati sve šira", predlagao je glasić sa zglavka. Teorijski, dobra zamisao, ali on ne može to izvesti; nepodnošljivo; nema snage da se okrene licem u vetar. Zagleda se tupo u crnu plastiku komunikatora na svom šačnom zglavku. Pomoći otud više ne može biti.
     Na tren primeti snežne nanose levo od sebe. Poče se vući tromo na tu stranu, da izvidi šta tamo ima. Nađe da se sneg nagomilao u zavetrini jednog prirodnog bedema visokog do ramena. Nije pamtio da je takvo mesto na ovom terenu ranije primetio; ali uzdignuće Tarsisa stvorilo je mnoge radijalne pukotine u ovim predelima, a ovo je sigurno jedna takva, i sad se u njoj stvorio snežni nanos zaklonjen od vetra. Sneg strašno dobro izoluje. Mada sam po sebi nije nimalo privlačan kao sklonište. Saks je znao da se planinari često ukopaju u sneg da bi preživeli noć na otvorenom prostoru. Čovek se skloni sa vetra.
     Ode do dna tog snežnog nanosa i poče ga ritati jednim obamrlim stopalom. Ništa, kao da rita stenu. Da tako iskopa pećinu u snegu? Ni govora. Ali bar se čovek zagreje malo. Uostalom, ovde u udubini, kod snežnog nasipa, već je malo manje hladno. Zato on nastavi da rita. Uskoro nađe da ispod debele sleđene kore leži uobičajeni snežni prah. Možda je snežna pećina ipak moguća.
     "Sakse, Sakse!" vikao je glas sa njegovog zglavka. "Šta radiš?"
     "Kopam pećinu u snegu", reče on. "Bivak."
     "Oh, Sakse - poslaćemo letelicu da ti pomogne! Do ujutro ćemo stići do tebe, svakako, zato, drži se! Nastavićemo da razgovaramo s tobom!"
     "Fino."
     Ritao je i kopao. Na kolena. Poče šakama izbacivati znatne količine tvrdog zrnastog snega, bacati ga u kovitlace pahuljica koji su leteli iznad njega. Bilo je teško kretati se, teško razmišljati. Ljuto se pokajao što je onako daleko odšetao od svog vozila, a potom onako dugo ostao zanet u misli pokraj nekakve tamo barice. Sramota je poginuti upravo u vreme kad stvari postaju zanimljive. Slobodan, a mrtav. Postoji sada udubina u snegu, nevelika. U koju se može ući kroz ovalnu rupu na ledenoj kori. On umorno sede i poče se uvlačiti tamo, gurajući se leđima napred kroz rupu. Leže na bok, poče se odgurivati čizmama. Čvrsto se upre leđima u sneg. Već toplije nego na onom besomučnom vetru. Saks poče da drhti celim telom, i pozdravi to kao dobar znak. Uplaši se kad drhtanje prestade. Ako si se toliko ohladio da više ne možeš ni da drhtiš, e to ti je, brate, loš znak.
     Mnogo umoran. Zima, prejaka. Pogleda na zglavak. Četiri po podne. Znači, više od tri sata je srljao kroz mećavu. I sad mora preživeti sledećih petnaest ili dvadeset sati do nekog mogućeg spasenja. Ili će, možda, do jutra mećava da popusti, a tada i rover da se ukaže jasno na vidiku. Bilo kako bilo, njemu ne gine da čuči u ovoj rupi celu noć da bi ostao živ. Ili da krene napolje i nađe rover. Koji ne može biti daleko. Ali dok vetar ne popusti, izlazak je neizdržljiv.
     Znači, mora da čeka u snežnoj pećini. Teorijski bi mogao nekako preživeti, ali je to, s obzirom na to koliko mu je sada hladno, teško zamisliti. Na Marsu temperatura tek noću drastično opadne. Ali ako bi mećava posustala tokom sledećeg sata, on bi mogao videti vozilo i uvući se u njega, pre mraka.
     Reče Aoniji i ostalima gde je. Zvučali su veoma zabrinuto, ali nisu mogli ništa učiniti. Smetali su mu njihovi glasovi.
     Posle, činilo mu se, mnogo minuta, dođe mu sledeća pomisao. Kad se čovek nađe u velikoj hladnoći, cirkulacija krvi znatno opada u udovima. Možda i u velikom mozgu. Možda raspoloživa, mala količina ide u mali mozak. Preferencijalno. Da bi mali mozak nastavio da obavlja najpotrebnije poslove. Sve do samog kraja.
     Prođe još vremena. Činilo se da je suton. Trebalo bi da opet pozove ono društvo gore. Previše mu je hladno - tu nešto nije u redu. Starost, nadmorska visina, nivo CO 2 neki činilac, ili neka kombinacija činilaca. Tek, on se oseća lošije nego što bi trebalo. Moglo bi se desiti da umre od izloženosti silama prirode. Za jednu noć. Štaviše svi su izgledi da se upravo sada dešava to. Tačno to. Mećava i po, brate! Možda gubitak onih ogledala. Instant ledeno doba. Masovno izumiranje u jednom potezu.
     Vetar je stvarao čudne zvuke, nalik na viku. Kao da neko u daljini viče: "Sakse! Sakse! Sakse!"
     Da li je neko doleteo? On poče izvirivati napolje, u tmurnu mećavu. Snežne pahuljice, one koje nekako uspevaju da uhvate poznu svetlost dana, huje iznad njega kao mutni, beli statik.
     Onda kroz trepavice oivičene ledom ugleda kako neka prilika izranja iz mraka. Neka niska, okrugla osoba sa kacigom. "Sakse!" Zvuk, izobličen, dopire iz zvučnika na kacigi te osobe. Svašta umeju da smisle ti tehničari iz Da Vinčija. Saks pokuša da se odazove, i ustanovi da mu je toliko hladno da ne može da progovori nijednu reč. Uspe samo da proturi čizme kroz rupu, napolje; i za to je bio potreban divovski napor. Ali je uspelo, jer je privuklo pažnju osobe u skafandru, koja se okrete i pođe odlučnim koracima ka njemu, kroz vetar, kretnjama iskusnog mornara na palubi broda koji se zbog talasa vrlo jako propinje: povijajući se u levo, u desno, prodevajući se uvek napred kroz silovito 'šamaranje' oluje. Stiže do njega i sagnu se i dočepa Saksa za šačni zglavak, a Saks kroz kacigu vide lice. Jasno, kao kroz prozor. Hiroko.
     Osmehnula se na onaj svoj način, kratko, i izvukla ga iz njegove pećine, tegleći ga za levu šaku tako jako, da kosti zaškriputaše bolno.
     "Ajoj!" reče on.
     Napolju, na vetru, bilo je hladno zaista kao u smrti samoj. Hiroko povuče njegovu levu ruku sebi preko ramena, a zatim, stežući ga čvrsto za levu podlakticu odmah iznad šačnog zgloba i komunikatora, pođe. Tako ga povede pored bedema koji ih je dotad štitio, pravo u čeljusti oluje.
     "Moj rover je blizu", promumla on, naslanjajući se na nju velikom težinom i upinjući se da pokreće noge dovoljno brzo da svaki put spusti stopalo čvrsto u sneg. Baš je dobro videti ovu Hiroko opet. Solidna mala ženska, i vrlo jaka, kao i uvek.
     "Tu je, na domaku", reče ona kroz zvučnik. "Bio si prilično blizu."
     "Kako me nađe?"
     "Pratili smo mi tvoje kretanje još dok si silazio sa Arsije. Danas, kad je krenula mećava, proverila sam šta radiš, i videla sam da si izvan vozila. Pa sam svratila da vidim kako ti je."
     "Hvala."
     "Mora se biti oprezan, u mećavi."
     Onda su stajali pred njegovim terenskim vozilom. Pustila mu je podlakticu, u kojoj počeše da pulsiraju bolovi. Zveknula je svojom prozirnom kacigom o njegove gogl-naočari. "Hajde unutra, upa-DAJ!" reče mu.
     On se pažljivo pope stepenicama do zaključanih vrata rovera; otvori ih; pade unutra. Obrte se trapavo da načini mesta za Hiroko, ali nje na vratima nije bilo. On se nagnu opet napolje, u vetar, pogleda unaokolo. Nigde nikog. A već je pao mrak; sneg je sad izgledao crn. "Hiroko!" povika on.
     Nije bilo odgovora.
     On zatvori hermetična vrata, odjednom obuzet strahom. Nedostatak kiseonika... Upumpa normalan vazduh u komoru, pa otvori unutrašnja vrata i sruči se u sobicu za presvlačenje. Šok: tolika toplota! Vazduh je bio kao mlaz vrele pare. Saks poče da nešto čupka i petlja oko svog skafandra, uzalud. Sabra se i pristupi istom poslu metodičnije. Prvo skini goglice. Da. Pa masku sa lica. I jedno i drugo - prekriveno korama leda. Aha! Možda je i njegovo snabdevanje kiseonikom bilo smanjeno zbog leda koji se, eventualno, mogao pojaviti u cevi između rezervoara i maske. On udahnu nekoliko puta, žurno i duboko, a onda ostade sedeći vrlo mirno, jer ga je uhvatio novi napad mučnine u stomaku. Smače kapuljaču sa glave, otvori rajsferšlus na skafandru. Ali čizme; njih samo krajnjim naporom uspe da smakne s nogu. Zatim skafander. Donje rublje mokro, lepljivo i hladno. A šake kao da su se zapalile, tako peku u ovoj 'vrelini'. To je dobar znak, dokaz da nisu ozbiljno promrzle; ali, brate, kako boli.
     Zatim i čitava njegova koža poče da zuji istim plamenim bolom. Šta li je uzrok toga, vraćanje krvi u kapilare? Vraćanje osetljivosti nervima koji su bili obamrli? Šta god da je bio uzrok, bolelo je maltene neizdržljivo. "A-JOJ!"
     Bio je divno raspoložen. Ne samo što je pošteđen smrti, što je baš zgodno; nego se i uverio da je Hiroko živa. Hiroko je živa! To je neverovatno dobra vest. Mnogi njegovi prijatelji su pretpostavljali, još od onih ratnih dana, da su u vreme kad je vojska napala Sabiši, Hiroko i njena grupa uspeli nekako da se izvuku, i da su klisnuli kroz brda iza grada, u svoj sistem podzemnih skrovišta. Ali Saks nikada nije bio siguran u to. Nije bilo dokaza. S druge strane, u sastavu snaga bezbednosti bilo je elemenata koji su bili spremni bez treptaja oka da pobiju grupu disidenata i uklone tela. Zato je Saks smatrao da se najverovatnije upravo to desilo. Međutim, ovo svoje uverenje zadržavao je za sebe, nije o tome govorio nikome, a i sam je dopuštao mogućnost da nije tako. Jer, nije bilo pouzdanih dokaza.
     Sad je, međutim, saznao. Nalutao baš na Hiroko, a ona ga spasla da ne umre od hladnoće ili, možda još pre, od gušenja. Prizor njenog veselog, ali nekako ne-ličnog lica. Njene smeđe oči... osećaj njenog tela dok ga je podržavala... njena šaka stegnuta oko njegove podlaktice... E, tu će mu ostati modrica. Možda je levi zglavak i iščašen. Poče razgibati tu šaku, i od bola u zglavku grunuše mu suze na oči, a on se poče smejati. Hiroko!
     Posle nekog vremena, vatreni povratak osećaja u njegovu kožu poče se malo smirivati. Šake su mu bile natečene i jako bolne, a pokretima mišića nije vladao dobro, ali u osnovi se polako vraćao u normalu. Ili u nešto nalik na normalu.
     "Sakse? Sakse? Gde si? Odgovori nam, Sakse!"
     "Aha. Zdravo narode. U kolima sam."
     "Našao si ih? Izišao si iz pećine u snegu?"
     "Da. Vozilo sam... ugledao kroz jedan prekid u mećavi."
     Ovu izjavu su prihvatili presrećno.
     Sedeo je unutra, slušao njihovo brbljanje, ali samo krajičkom sluha. Pitao se zašto je ovako spontano slagao. Nekako mu nije bila volja da im kaže za Hiroko. Pretpostavljao je da će ona želeti da ostane skrivena. Možda je u tome stvar. Nije hteo da je oda...
     Saopštio je svojim kolegama da je s njim sve u redu, isključio vezu. Dovuče jednu stolicu u kuhinju i sede. Zagreja supu i poče je onako vrelu srkati bučno. Pekla mu je jezik. Izmrzao, opečen, sav klimav, ne bez muke u stomaku - neko vreme sav u suzama - ponajviše ošamućen - svejedno, i nadasve, bio je vrlo, vrlo srećan. Otreznilo ga je ovo blisko mimoilaženje sa smrću, dabome; bio je i malo postiđen, ili mnogo postiđen, što se pokazao kao 'šontav', nespretnjaković, zablenuo se tako dugo napolju, izgubio put, i tako dalje - stvari koje zaista treba da dozovu čoveka pameti - pa ipak, nadasve je bio srećan. Ostao je živ. I još bolje: i Hiroko je ostala živa. Što nesumnjivo znači da se i cela njena grupa spasla s njom, znači i pet-šest pripadnika Prve stotine, ono društvo koje je od početka bilo s njom: Ivao, Džin, Reja, Raul, Elen, Evgenija... Saks napuni kadu i sede u mlaku vodu, a onda poče dodavati vrelu vodu, malo-pomalo, onim tempom kojim se jezgro njegovog bića zagrevalo; a u mislima se stalno vraćao na ova divna saznanja. Čudo se desilo - dobro, naravno da to nije u bukvalnom smislu čudo - ali događaj ima kvalitet čuda, ogromne radosti neočekivane i ničim zaslužene.
     Kad je primetio da ga u kadi hvata dremež, ustao je, osušio se, othramao na preosetljivim stopalima do kreveta, zavukao se pod jorgan i zaspao, sa mislima o Hiroko. Kako su vodili ljubav u onoj banji u seocu Zigot. Klizavomokra opuštenost njihovih ljubavnih susreta tamo u kupalištu, u sitne sate kad svi ostali spavaju. Kako ga je danas stegla za ruku i izvukla. Levi šačni zglavak prilično boli. Možda je tu nekakvo istezanje zgloba. Ili uganuće? Pa i zbog toga je srećan.

     Sledećeg dana povezao je rover nazad, velikom južnom uzbrdicom Arsije, koja je sad bila zavejana čistim belim snegom do zapanjujuće nadmorske visine, čak 10,4 kilometara. U njemu su previrale emocije, različite, čudnovato izmešane, bez presedana po jačini i brzini proticanja - po fluksu? - mada su podsećale, donekle, na na ono što je osećao dok su ga lečili sredstvima za stimulisanje sinapsi, posle onog moždanog udara - kao da pojedini delovi mozga aktivno rastu, limbički sistem, možda, koji je dom emocija, možda se najzad povezuje sa korom velikog mozga. On je živ, Hiroko je živa, Mars je živ; pred tim radosnim glasima, mogućnost ledenog doba je kao ništa, jedno trenutno njihanje klatna u okviru širokog obrasca zagrevanja, nešto nalik na maltene zaboravljenu Veliku oluju. Doduše, on želi da učini koliko može da bi ovo ublažio.
     U međuvremenu, u ljudskom svetu još postoje žestoki sukobi koji se nastavljaju svuda, na obe planete. Saksu, međutim, izgleda da je to jedna kriza koja nekako nadilazi ratnu. Poplava, ledeno doba, eksplozija populacije, društveni haos, revolucija; možda su stvari postale toliko rđave da se ljudski rod prebacio na nekakvu operaciju spasavanja od sveopšte katastrofe, ili, drugim rečima, u prvu fazu postkapitalističke ere.
     Ili se on to možda samo zanosi da je tako. Ponelo ga preterano samopouzdanje, zbog ovih događaja na Dedaliji. Njegovi drugari iz Da Vinčija svakako su veoma zabrinuti, provode sate na ekranu pričajući mu svaki pojedinost o raspravama koje se vode na Istočnom Pavonisu. On, međutim, nema strpljenja za to. Pavonis će postati 'stajaći talas' neprekidne svađe; to je jasno. A silna zabrinutost te gomile u Da Vinčiju - šta da se radi, takvi su oni po prirodi. Kad u Da Vinčiju neko samo pojača glas za dva decibela, svi se uplaše da 'stvari izmiču kontroli'. Ne, ne. Posle ovoga što je pregrmeo na Dedaliji, te pričancije naprosto nisu dovoljno zanimljive da angažuju njegovo vreme. Iako je imao taj susret sa mećavom, ili baš zbog toga, on želi opet na teren. Da vidi najviše što se može videti - da posmatra promene koje nastaju zbog nestanka ogledala - da razgovara sa raznim ekipama teraformista o mogućim načinima da se izgubljeno nadoknadi. Pozvao je Nanaoa u Sabišiju i pitao ga može li doći u posetu i popričati sa univerzitetlijama. Nanao je bio u načelu za to.
     "Mogu li dovesti i neke moje drugare?" upita Saks.
     Nanao se i sa tim u osnovi slagao.
     Najednom Saks oseti da je pun planova, koji mu, kao male Atene, iskaču iz glave. Šta bi Hiroko preduzela u slučaju nailaska ledenog doba? Ne možeš pogoditi. Ali zato on ima jednu veliku grupu saradnika u Da Vinčiju koji već decenijama rade na problemu nezavisnosti, proizvode naoružanje, prevozna sredstva, skloništa, i tome slično. Sada je jedno pitanje dobilo odgovor, ledeno doba nastupa, oni su spremni. Mnogi su u Da Vinči došli iz onog njegovog ranijeg projekta teraformiranja, i nesumnjivo je da bi bilo moguće nagovoriti ih da se još jednom prihvate tog posla. A šta tačno raditi? Hm. Sabiši je četiri kilometra iznad 'nivoa mora', a masiv Tirena diže se i više, do pet kilometara. Tamošnji naučnici su najbolji majstori na svetu u pogledu proučavanja živog sveta na velikim nadmorskim visinama - dakle, visokoaltitudne ekologije, kako se to sad kaže. Znači: zakazati konferenciju. Odigrati još jednu malu utopiju. Taj pravac delovanja nameće se sam po sebi.
     To popodne Saks zaustavi rover na planinskom 'sedlu' između Pavonisa i Arsije, na mestu zvanom 'Pogled na četiri planine'. Bio je to jedan predivan vidikovac. Istočni horizont popunjava jedan vulkan, veliki kao kontinent; zapadni kontinent popunjava drugi takav vulkan; na severozapadu daleka grbina Olimpus Monsa, a u daljinama, malo desno od Pavonisa, Askreus, vidljiv samo u vedrim danima (a danas je baš bilo magleno). Na ovoj ogoljenoj, prostranoj visiji, Saks je pojeo ručak, onda poterao vozilo ka istoku, nizbrdo ka Nikoziji, da bi uhvatio letelicu za Da Vinči, odakle će produžiti do Sabišija.
     Vozeći se u roveru, sate je proveo u ekranskoj raspravi sa ekipom iz Da Vinčija i sa drugim ljudima na Pavonisu, u nastojanju da objasni svoj odlazak, da ih navede da se pomire sa činjenicom da on ubuduće neće prisustvovati sastancima u onom magacinu. "Ostajem u tom magacinu, ostajem u svakom smislu te reči koji je značajan", govorio im je, ali nisu hteli to da prihvate. Njihove kore velikog mozga želele su da on ostane i telesno, da bude fizički prisutan. Što je, na neki način, dirljiva misao. 'Dirljivo' - ono što dira ili se može dirati; reč upotrebljena u prenosnom značenju, dabome. Simbolično. A ipak, u ovom slučaju oni i bukvalno žele da on bude u domašaju njihovog dodira. Nasmeja se, ali Nađa se uključi u vezu i reče razdražljivo: "Ma, hajde, Sakse, nemoj odustajati samo zato što je postalo malo nezgodno; upravo sad si najpotrebniji, sad si general Saks, ti si naš veliki naučnik, moraš ostati u igri."
     Ali Hiroko je pokazala koliko prisutna može biti odsutna osoba. A njemu je volja da ide u Sabiši.
     "Dobro, ali šta da radimo?" pitao ga je Nirgal. Isto su pitali i drugi, ali na načine manje direktne.
     Borba oko kablovskog lifta bila je u pat-poziciji, razrešenje se nije videlo. Na Zemlji, rasulo. Na Marsu, pojedina uporišta metanacionalnih kompanija se još drže, a neke oblasti su pod kontrolom Crvenih koji sistematski uništavaju sve što je u ikakvoj vezi sa teraformiranjem i mnoge delove infrastrukture. Ima i mnogo drugih, manjih revolucionarnih grupa, pokreta i klika; oni grabe priliku da proglase svoju nezavisnost, koja se u nekim slučajevima prostire samo na 'teritoriji' jedne prozirne kupole sa vazduhom, ili jedne meteorološke stanice.
     "Pa, hm", reče Saks, razmišljajući o ovim stvarima najviše što je mogao podneti, "na vlasti je onaj ko kontroliše sisteme za održavanje života. Ko god to bio."
     Društvena struktura kao sistem za održavanje života - društvena infrastruktura, načini proizvodnje, održavanja... Stvarno treba popričati sa onima u naselju zvanom SQparation De L'AtmosphFre, ili Atmosferska Separacija. I sa proizvođačima plastičnih 'šatora' iznad marsovskih naselja. Mnogi od njih su u bliskim vezama sa Da Vinčijem. A to znači da je on sam, Saks, u nekom smislu reči 'na vlasti', ne manje nego iko drugi. Što nije dobra misao.
     "Ali šta predlažeš da radimo?" upita Maja, tonom energičnog zahteva; nešto u njenom glasu govorilo je da je ovo pitanje već ranije postavila i da ga sad ponavlja.
     Saksov rover već se bližio Nikoziji. Saks nestrpljivo reče: "Poslati delegaciju na Zemlju? Ili sazvati ustavotvornu skupštinu i formulisati neki približni prvi tekst ustava, neki radni nacrt."
     Maja odmahnu glavom. "To ne bi bilo lako, sa ovom gomilom."
     "Uzmite ustave dvadeset ili trideset najuspešnijih zemaljskih država", predloži Saks, razmišljajući glasno, "pa vidite kako dejstvuju. Dajte nekoj AI da sastavi kompozitni dokument, možda, a onda vidite šta u njemu piše."
     "Kako bi ti definisao 'najuspešnije'?" upita Art.
     "Berzanski pokazatelji za osnovne proizvode u tim zemljama, nivoi cena nekretnina, poređenja sa Kostarikom, možda i nacionalni bruto proizvod, zašto ne?" Ekonomija je kao psihologija, pseudonauka koja grdnim teorijskim zapetljavanjima pokušava da prikrije činjenicu da, ipak, ostaje samo pseudonauka. Nacionalni bruto-proizvod je jedna od naopako postavljenih mernih jedinica, kao što je i inč ili 'britanska termalna jedinica', koje je trebalo odavno poslati u penziju. Ali šta se sad tu može... "Upotrebite nekoliko različitih setova kriterijuma, ljudsko blagostanje, ekološki uspeh, ili već šta stignete."
     "Ali, Sakse", reče Kojot, kao da se žali, "ideja nacionalne države je u samoj svojoj osnovi rđava. Otrovaće svaki takav stari ustav."
     "Možda", reče Saks. "Ali će biti polazni položaj."
     "Sve to je samo izbegavanje da se suočimo sa problemom kabla", reče Džeki.
     Baš čudno, kako su neki elementi među Zelenima opsednuti pitanjem potpune nezavisnosti jednako kao radikalni Crveni. Saks reče: "Ja u fizici često ostavim po strani neke probleme koje ne mogu da rešim, zaobiđem ih, i nastojim da radim na okolnim pravcima, a kasnije, ako se ukaže prilika, da se vratim do njih i rešim ih, da se tako izrazim, retroaktivno. Čini mi se da je kabl jedan takav problem. Smatrajte da nam je taj kabl podsetnik da Zemlja neće nestati."
     Na ovo uopšte nisu obratili pažnju. Nastavili su da se raspravljaju kao i dotad: šta sa kablom, kako skrpiti neku novu vladu, šta sa Crvenima koji više neće ni da učestvuju u raspravama, i tako dalje, sve što im je on predložio zanemarili su i produžili svoja ranija natpričavanja. Toliko je postigao general Saks u postrevolucionarnom svetu.

     Aerodrom Nikozije bio je manje-više zatvoren, ali Saks nije imao želje da ode u sam grad; završilo se tako što je otišao u Da Vinči sa nekim Spenserovim prijateljima iz Dejvsovog Račvastog Zaliva. Poleteli su velikim, novim, ultralakim avionom koji su načinili neposredno pre pobune, kad su već naslućivali da će biti oslobođeni potrebe za tajnim, neprimetnim kretanjem po Marsu. Pilot je bila jedna AI, veštačka inteligencija. Sa takvim pilotiranjem, veliki avion srebrnih krila plovio je iznad lavirinta poznatog pod nazivom Noktis Labirintus. Petorica putnika sedela su u kabini koja se nalazila sa donje strane avionskog trupa i koja je imala veliki prozirni pod, tako da su preko rukonaslona svojih sedišta mogli u svakom trenutku pogledati prostranstva koja su nadletali; u ovom trenutku, jedan ogroman sistem povezanih, radijalno raspoređenih klisurina koji se naziva 'Luster'. Saks je pogledom odmeravao ravne, glatke platoe koji su, ponekad nalik na ostrva, stajali između ogromnih prirodnih 'jaruga'. Izgledaju kao mesta gde bi se moglo lepo živeti, razmišljao je on. Moglo bi tu biti još gradova kao što je Kairo, koji stoji, eno tamo, na severnom kraju Lustera, kao maketa grada smeštena pod stakleno zvono.
     Posada aviona poče razgovarati o Atmosferskoj Separaciji. Taj gradić nazivali su skraćeno 'Sep'. Saks ih je pomno slušao. Njegovi saputnici bavili su se uglavnom naoružanjem za revoluciju i istraživanjima u oblasti osnovnih materijala, a zaposleni u Sepu nekim, možda, banalnijim poslovima oko takozvanog mezokosmosa, to jest srednjeg, međukosmosa - oko pravljenja i održavanja što jačih plastičnih naduvanih kupola iznad naselja. Ovi oružari imali su, ipak, veliko poštovanje i za 'banalni' posao Sepovaca. Jer u tom poslu postoje, kao što jedan Sepovac reče, 'vrlo oštre posledice u slučaju neuspeha'. Mogućnosti za havariju, za katastrofalan kvar - mnogobrojne i raznovrsne. Svaki dan pod plastičnim 'šatorom' je moguća pustolovina.
     Sepovci su, inače, bili povezani sa onima u Praksisu. Svakim šatorom ili pokrivenim kanjonom upravljala je druga, zasebna organizacija. Imali su zajedničke baze informacija i slali jedni drugima ekipe za savetovanje i izgradnju. Pošto su i jedni i drugi smatrali sebe potrebnim službama, radili su kooperativno - po Mondragonovom planu, i to u neprofitnoj verziji, reče neko - ali su stizali da obezbede svojim članovima vrlo fine životne uslove i obilje slobodnog vremena. "Smatraju da to i zaslužuju. Jer, kad nešto pođe kako ne treba, oni moraju reagovati brzo, inače..." U mnogim pokrivenim kanjonima masovne pogibije su izbegnute zamalo, prilikom meteorskih udara ili drugih dramatičnih događaja, ali i pri sasvim običnim kvarovima opreme. Uobičajena šema izgradnje kod tih pokrivenih kanjona, njihov, kako se govorilo, 'uobičajeni format', sastojao se u tome da pogonski uređaji budu svi zbijeni na jednom mestu, u gornjem kraju kanjona, i da iz površinskih vetrova usisavaju odgovarajuće količine azota, kiseonika i plemenitih gasova. U kojoj međusobnoj razmeri i na kom ukupnom pritisku će ovi gasovi biti, to se kod raznih 'mezokosmosa' razlikovalo, ali uglavnom je bilo negde u blizini pritiska od 500 milibara; zahvaljujući tome, krov svakog šatora bio je podržan unutrašnjim pritiskom. Ova atmosferska norma ispod plastike u naseljima na Marsu na neki način je 'dozivala' onu buduću, željenu atmosferu cele planete i željeni budući pritisak na nultoj nadmorskoj visini. Međutim, kad naiđe sunčan dan, širenje gasova ispod plastike bude veoma značajno, i pošto se tu nešto moralo uraditi, dve glavne standardne procedure bile su da se vazduh naprosto ispusti u okolnu atmosfru, ili da se sačuva tako što će se pod povećanim pritiskom sabiti u ogromne kompresione komore izbušene u stranama kanjona. "Jednog dana zateknem se ja u Dao Valisu", pričao im je jedan tehničar, "kad jedna od komora za višak vazduha eksplodira, raznese plato i izazove veliku lavinu koja se sruči na kapiju Reul i pocepa krov. Pritisak odmah padne na lokalni ambijentalni, koji je bio negde oko 260, i sve počne da se zamrzava, ali oni su imali one stare zidove sa slojevima za naduvavanje u slučaju potrebe", a Saks se sećao da su to plastične zavese samo nekoliko molekula debele, ali vrlo jake, koje se automatski odvoje od zidova i naduvaju vazduhom, "i kad se to sve naduvalo i zatvorilo automatski oko provaljenog mesta, jedna žena je pala tako nezgodno da se naduvalo preko nje i pritisnulo je o zemlju, ali sa glavom na pogrešnoj strani! Tako da smo odjurili do nje, i da si vid'o onda kakvo je nastalo sečenje i lepljenje, dok je nismo izvukli, a rupu zatvorili. Malo je nedostajalo da umre žena."
     Saks se strese, pomišljajući na svoj nedavni okršaj sa hladnoćom; 260 milibara je pritisak sa kojim se planinari suočavaju na vrhu Maunt Everesta. Društvo u avionu već je prešlo na pripovedanje o raznim drugim slavnim izduvavanjima, kao što je bilo ono kad je pod ledenom kišom prsnuo plastični krov iznad Hiranjagarbe i ceo se sručio u jednom komadu na grad, i kada, uprkos tome, nije poginuo niko.
     Počeše da nadleću veliku visoravan Ksante, koja je sva izrešetana kraterima, i da se polako spuštaju ka njoj, ka krateru Da Vinči; tamošnju veliku peskovitu aerodromsku pistu počeli su da koriste tek u danima revolucije. Ceo narod davinčijevski pripremao se već godinama za vremena kad će skrivanje od neprijatelja iz vazduha postati nepotrebno. Sada je u južni deo unutrašnjeg kraterskog zida bio ugrađen dugačak, polukružan niz ogledalskih prozora boje bakra. Dno kratera bilo je pokriveno ravnim slojem snega; iz te ravnice, središnja grbina kratera izdizala se, izgledajući veoma dramatično. Postojala je mogućnost da se jednog dana tu napravi veliko veštačko jezero, tako da centralna grbina bude ostrvo u sredini jezera, a sa svih obala jezera da se vidi horizont sačinjen od litica i brda koja su, zapravo, zid kratera viđen iznutra. Štaviše, u podnožju zida mogao bi se iskopati kružni kanal i napuniti vodom, i povezati sa tim središnjim jezerom pomoću nekoliko pravolinijskih radijalnih kanala nalik na paoke točka. Tako dobijena naizmeničnost vode i kopna ličila bi na Platonov opis Atlantide. U ovoj konfiguraciji, krater Da Vinči bio bi udobno stanište, maltene samodovoljno, za dvadeset do trideset hiljada ljudi, pretpostavljao je Saks; a kratera kao što je Da Vinči ima na desetine. Šira zajednica sazdana od nekoliko desetina takvih kraterskih zajednica, svaki krater svojevrsna grad-država, polis. Svaki grad sposoban da se izdržava samostalno i da odluči kakvu kulturu želi da ima; i svaki u prilici da glasa kad se donose odluke na nivou te šire marsovske zajednice... Nekakav globalni, planetni Savet. Savet Marsa. Nijedna regionalna asocijacija ne bi smela biti veća od jednog grada, osim kad se ugovaraju neke razmene robe ili usluga... Da li bi to moglo dejstvovati?
     Kad pogledaš Da Vinči, čini ti se da bi moglo. Južni luk kraterskog zida, sa unutrašnje strane, sav je procvetao od trgovinskih arkada, klinastih paviljona i sličnih građevina; u ovom trenutku kroz sve njih struji Sunčeva svetlost.

     Jednog jutra u Da Vinčiju, Saks pođe pešice u obilazak celog kompleksa, celog grada. Pešačio je kroz laboratorije, jednu, drugu, treću i tako redom, i čestitao svima na uspešnim pripremama za glatko povlačenje vlasti UNTA sa Marsa. Događaji su dokazali da barem jedan deo političke vlasti izrasta, ipak, iz ždrela puščane cevi; a tek drugi deo iz pogleda ljudskih očiju; štaviše, da se pogled znatno menja u zavisnosti od toga da li je puška uperena u oči, ili nije. Ovi ljudi, Saks-klonovi, uspeli su da zakoče puške, sada su srećni što vide njega, i već razmišljaju o nekom sledećem, drugačijem zaposlenju - o povratku na fundamentalna istraživanja; ili o iznalaženju upotreba za nove materijale koje oni alhemičari u Spenseru stalno pronalaze; ili proučavanju problema teraformiranja.
     Nisu propuštali da motre na događaje u svemiru i na Zemlji. Jedan brzi šatl sa Zemlje, sa nepoznatom sadržinom, javio im se nedavno, zatražio dozvolu da uđe na standardnu orbitu, a da mu niko ne zafrljači bure eksera na istu orbitu ali suprotnim smerom. Zato je jedna ekipa u Da Vinčiju tog jutra nervozno radila na protokolima za obezbeđenje, u stalnim konsultacijama sa švajcarskom ambasadom, koja je bila iznajmila za svoje potrebe jedan stan na severoistočnom delu kraterskog unutrašnjeg zida. Do juče buntovnici, a sad administratori; teška tranzicija.
     "Koje političke partije mi podržavamo?" upita ih Saks.
     "Ne znam", odgovori jedan od njih. "Verovatno standardnu lepezu partija."
     "Nijednu partiju ne podržavamo mnogo", reče drugi. "Podržavamo, znaš, sve ono što dejstvuje."
     Saks je znao. Stari položaj tehnokratije, još od vremena kad su naučnici prvi put postali društvena klasa, maltene sveštenička, koja posreduje između naroda i sile koju narod ima. Naučnici su navodno apolitični, oni su kao javni službenici, empiričari, oni samo žele da se svim poslovima upravlja na racionalan, naučni način, da se ostvaruje najveće moguće blagostanje za najveći mogući broj građana, što bi trebalo da bude prilično lako srediti - ako ljudi ne bi bili robovi (kao što jesu) svojih emocija, religija, vlada, i drugih takvih sistema masovnih opsena.
     Drugim rečima, standardna naučnička politika. Saks je jednom prilikom pokušao da je objasni svom prijatelju Dezmondu, koji se počeo silno smejati. Zašto? Šta može biti smešno u savršeno razumnoj politici? Dobro; možda njena izvesna naivnost. Koja vodi možda do neka male komičnosti. Kao i mnoge druge zabavne stvari, i ova može biti smešna sve do samog onog trena kad se preokrene u užas. Ta standardna naučnička politika, zapravo, sprečava naučnike, već nekoliko vekova, da se ozbiljno pozabave politikom. I, naravno, ti vekovi su prošli poprilično sumorno.
     Međutim, sada ovaj narod živi na jednoj planeti gde politička vlast izrasta iz ždrela ventilatora koji dotura vazduh pod plastičnu 'mezokosmičku' kupolu. Ljudi koji komanduju tim velikim 'topom' (i, zapravo, njime štite narod od divljanja spoljašnjih, elementarnih sila prirode) jesu, bar do neke mere, na vlasti. Samo, pitanje je da li oni žele da koriste tu vlast za ma šta.
     Nastavljajući svoj obilazak Da Vinčija, Saks je blago podsećao ljude u laboratorijama na ove činjenice; a da bi ublažio njihovo zaziranje od politike, pričao im je o problemima teraformiranja. Kad je konačno bio spreman da pođe u Sabiši, šezdesetak naučnika bilo je voljno da krene na taj put zajedno s njim, da bi videli kako stvari idu 'tamo dole'. Saks je čuo da jedan tehničar opisuje to putovanje kao 'Saksovu alternativu za Pavonis'. A to nije bila loša misao.

     Sabiši je bio smešten na zapadnoj strani jedne planine pet kilometara visoke, koja se zvala 'masiv Tirena'. Bilo je to južno od kratera Žari-Dezlož, u prastarim visijama između Izidisa i Helasa. Sredina Tirenskog masiva bila je na 275 stepenu geografske dužine i na 150 južne geografske širine. Dobro izabrano mesto za grad pod naduvanom kupolom, jer daje prostrane vidike ka zapadu, a na istoku se oslanja na niska brda i ravni slične zemaljskim 'pustarama'. Ali nadmorska visina je bila veća nego što je uobičajeno; prevelika, ako je neko želeo da se šeta izvan kupole, po otvorenom vazduhu, ili da gaji biljke na okolnim kamenitim terenima; zapravo je ova planina bila, ako se izuzmu dve daleko veće izbočine na Marsu - Tarsis i Elizijum - najuzdignutiji deo Marsa, svojevrsno ostrvo u prostoru, zgodno za biološke opite, kojima su se Sabišijevci, odista, već decenijama i bavili.
     Pokazalo se da je gubitak velikih ogledala njima veoma teško pao, štaviše bacio ih je u katastrofalnu situaciju, tako da su sad činili očajničke napore da spasu šta se spasti može od biljaka u svom biomu. Ali nisu mogli spasti gotovo ništa.
     Saksov stari kolega Nanao Nakajama odmahnu glavom. "Od hladnoće će umreti većina. Kao u ledenom dobu."
     "Nadam se da možemo nadoknaditi gubitak svetlosti", reče Saks. "Stvoriti gušću atmosferu, dodati gasove staklene bašte - postoje neki izgledi da nešto od toga postignemo pomoću dodatnih količina bakterija i nadalpskih biljaka, je li tako?"
     "Ponešto", reče Nanao neubeđeno. "Mnoge niše su već popunjene. A to su vrlo male niše."
     Seli su da jedu i pričaju o ovome. Svi tehničari pristigli iz Da Vinčija bili su prisutni, tu, u velikoj trpezariji takozvane 'Kandže', a i mnogi Sabišijevci koji su se okupili da ih pozdrave. Razgovor je bio dugotrajan, zanimljiv, prijateljski. Sabišijevci su stanovali u lavirintu tunela iskopanih u stranu od njihove mo-houl rupe u kori Marsa, iza jedne 'kandže' zmajske figure, tako da nisu morali da gledaju spaljene ruševine svog grada, osim kad su radili na njihovom raskrčavanju. Taj posao bio je sada bitno usporen, zato što su glavni napori bačeni na spasavanje živih bića od posledica gubitka ogledala. Nanao reče Tarikiju, očigledno nastavljajući neku njihovu davnu raspravu: "Ionako nema smisla zidati na tom mestu opet grad pod naduvanim šatorom. Pametnije je da pričekamo vreme kad će moći da se zida bez šatora... na otvorenom vazduhu."
     "A, tu će imati da se pričeka", reče Tariki, bacivši pogled na Saksa. "Jer stigli smo blizu gornje granice atmosferskog poboljšavanja dopuštenog dokumentom iz Dorsa Brevije."
     Nanao pogleda Saksa. "Koji god nivo da bude dozvoljen, mi želimo da Sabiši bude pod njim."
     Saks klimnu glavom, pa slegnu ramenima; nije znao šta da kaže. Crvenima se ovo ne bi dopalo. Ako se donese odluka da atmosfera pogodna za živi svet bude podignuta za još jedan kilometar, Sabišijevci će imati ceo ovaj masiv na raspolaganju, a dva viša masiva na Marsu time neće biti znatno izmenjena; to bi bio razuman postupak. Ali ko zna kakvu će odluku doneti oni na Pavonisu? On reče: "Možda bi sad trebalo da se usredsredimo na napore da sprečimo pad atmosferskog pritiska."
     Izgledali su pokunjeno.
     Saks reče: "Da nas povedete napolje, da razgledamo masiv?"
     Ovo ih je razveselilo. "Naravno, sa zadovoljstvom."

     Za teren kao taj na Tirenskom masivu, areolozi su u Saksovo doba govorili da je 'disektovan', ispresecan. A to njihovo 'disektovano' nije se mnogo razlikovalo od uobičajenog 'kraterovanog', jer je bilo takođe izrešetano kraterima - uz još jedan dodatak: površina je bila dodadno izdeljena mrežama dubokih pukotina ili raseka, nalik na kanale. Oko masiva su bile teritorije ne jednako toliko visoke, ali ipak tipične visije, koje su stručnjaci delili na 'grbaste' i 'brdaste'. Uistinu, kao što je brzo postalo očigledno onog jutra kad su krenuli terenskim vozilima tamo, svi mogući tipovi neravnina bili su na tom terenu bogato zastupljeni, i često svi vidljivi odjednom: krateri i brda, grbine i pukotine, gromade i sve ostalo što čini suštinu noahijanskog pejzaža. Saks i Nanao i Tariki sedeli su na osmatračkoj platformi jednog od sabišijevskih univerzitetskih rovera; videli su druga vozila koja su nosila mnoštvo njihovih kolega. Nekoliko ekipa išlo je ispred vozila, pešice. Na poslednjih nekoliko brda pre istočnog horizonta videlo se nekoliko energičnih ljudi koji su trčali u skokovima. Sva udubljena mesta u terenu bila su poprašena prljavim snegom. Centar masiva je 15 stepeni južno od polutara, pa je u ovim krajevima, oko Sabišija, zato dosta padavina, reče Nanao. Jugoistočna strana masiva je suvlja, ali na ovoj strani mase oblaka guraju se ka jugu, preko leda Izidis Planicije, i tokom tog uspona istovaruju vodu iz sebe.
     I zaista, upravo dok su se vozili, veliki talasi mrkih oblaka počeše se valjati sa severozapada i prosipati se po sabišijskom terenu, kao da se trkaju sa ekipama naučnika. Saks se stresao, dobro pamteći kako je nedavno nagrajisao; sada sav srećan što sedi u roveru. Nešto mu je govorilo da će ovog puta biti zadovoljan i kratkim šetnjama izvan svog vozila.
     Posle nekog vremena zaustavili su se na visokoj tački na jednoj ne naročito velikoj, staroj 'grbini'. Iziđoše iz vozila. Pođoše preko površine, kvrgave, posute stenama i gromadama, ispucale, mestimično sa nanosima peska, sa malim kraterima, sa neravninama ponegde uporednim kao na vekni hleba, sa strmim padinama koje se zovu 'eskarpe' i drugim, takozvanim 'alasama', ali i sa starim, plitkim kanalima zbog kojih je ova 'ispresecana' geološka formacija dobila taj naziv; zapravo su tu bile pogledu izložene sve moguće vrste izobličavanja terena, jer je to bio teren četiri milijarde godina star. Dešavalo se, i nadešavalo se, mnogo toga, ali ništa što bi sasvim uništilo celu površinu, ništa što bi značilo okretanje neke nove, čiste stranice. Zato su sve četiri milijarde godina bile i sad vidljive, pravi muzej svakojakih kamenih prizora. U noahijanskom razdoblju, celokupna površina Marsa bila je zdrobljena, zgruvana i raskomadana; tada je nastao regolit nekoliko kilometara dubok, a nastali su i krateri i druge deformacije tako ogromnih razmera da ih nikakvo kasnije eolsko zaravnjivanje nije moglo ispraviti. U toku tog ranog razdoblja, u suprotnu stranu planete grunulo je nešto čemu je danas nadenuto ime 'Big Hit' - Veliki pogodak. Tada je na toj strani Marsa litosfera do dubine od šest kilometara izbačena u svemir; jedan deo tako izbačenog materijala sručio se ipak na ovu stranu planete. Time se objašnjava pojava Velike eskarpe, kao i nepostojanje prastarih visija na severu; ujedno je to i dodatno objašnjenje za krajnje haotičan izgled ovog terena.
     Na kraju hesperijanske ere nastupio je kratkotrajno toplo i vlažno razdoblje, kad je na mnogim mestima voda tekla po površini. Većina areologa smatra da je tada vode bilo u znatnim količinama, ali toplote malo, da su prosečne godišnje temperature na površini ostajale znatno ispod 273 Kelvina, odnosno znatno ispod nule Celzijusa, ali da je u okviru tog proseka ipak bilo i toplih dana kad je voda slobodno tekla po površini; kruženje vode ostvarivalo se više hidrotermalnom konvekcijom nego isparavanjem i padavinama. Taj period, periodić tako reći, potrajao je samo stotinak miliona godina, bar po sadašnjim procenama, a onda su nastupile dve milijarde godina vetrova, suve hladnoće, takozvana amazonska era, koja je potrajala sve do pristizanja Prve stotine naseljenika. "Je l' postoji neko ime za ovu eru koja je počela sad, sa našom godinom M-1?" pitao je Saks jednom prilikom, i dobio odgovor:
     "Da. Holocen."
     Sve je, dakle, na kraju podvrgnuto 'ribanju' pomoću neprekidnog vetra. Dve milijarde godina je vetar strugao površinu, strugao tako silovito da su stariji krateri ostali sasvim bez svojih kružnih 'zidova'. Vetrovi su bez milosti gulili sloj po sloj sa svega, ostavljajući divljinu sagrađenu samo od stena. Ne haotično stanje, precizno govoreći, ali stanje divlje, stanje koje o svojoj nezamislivoj starosti govori poliglotskim zamršajem svakojakih jezika: duborezi na mesama, neopisive rupe i strmine i eskarpe, i mnoštvo gromada izrovašenih po površini.
     Još nekoliko puta su tako zaustavljali vozila i izlazili u šetnju. Čak i male mese uzdizale su se iznad njih kao kule. Saks je primetio da ga noge nekako ne nose mnogo daleko od rovera. Ipak, i u blizini je nailazio na svakojake zanimljive stenovite oblike. Naišao je čak i na stenu koja je imala približan oblik i veličinu rovera, osim što je bila jednom okomitom pukotinom precepljena na dva dela. Levo od te rover-stene otvarao se pogled u daljine, ka zapadu, sve do dalekog horizonta; stenovita prostranstva kao emajlirana nekim glatkim žućkastim slojem. Desno od rover-stene bio je zid, do pojasa visok, preostao od neke stare raseline, izrovašen udubinama koje su ličile na klinasto pismo. Onda nanos peska, oivičen kamenjem ne višim od zglavka ljudskog stopala. To kamenje nije bilo sve isto, pojedini kamenovi bili su piramidalni mrki bazaltni ventrifakti, dok su drugi bili lakši, sastavljeni od zbijenih zrna, dobro izbušeni vetrom. U blizini, uspravna stena koja se nekako održala u ravnoteži, velika kao neki od preistorijskih kamenih nadgrobnih spomenika - dolmena. Iza toga, rep od peska. Onamo grubi, približni krug od stena izbačenih nekom eksplozijom, nalik na Stounhendž koji je delovanjem vetra 'srubljen' maltene do tla. U blizini, duboka jaruga zmijastog oblika - posledica nekog davnog vodotoka, možda. Iza tog fragmenta 'rečnog korita', nova, blaga uzbrdica, pa u daljinama brdo nalik na lavlju glavu. Susedno brdo - nalik na lavlje telo.
     U okruženju tolikih količina kamena i peska, biljni život bio je neupadljiv. Morao si da ga uporno tražiš, da osmatraš prelive boje, da nadasve pomno tragaš za zelenom bojom, za bilo kojom nijansom zelenog, a naročito za pustinjskim prelivima zelenila - a to su boja žalfije, sivomaslinasta boja, zelena pomešana sa smeđom, i tako dalje. Nanao i Tariki stalno su ukazivali na sve nove i nove uzorke koje Saks nije primetio. Morao je da zagleda pokazana mesta ponovo, iz bliza, i još bliže. Ali kad se navikneš da prepoznaješ blede boje takvih živih bića, boje lepo uklopljene u ovaj vilajet gvozdenih oksida, u zemlju koja je smeđa i oker i rđasta i umbra i crna, a sva je kamen, onda žive boje počinju da iskaču iz pejzaža i da se nude tvojoj pažnji. Naučiš da ćeš život najverovatnije pronaći u udubinama i pukotinama, i blizu onih nanosa snega koji su nekako ostali u senci. Što je pomnije gledao, Saks je više pronalazio; navrh jednog brda pronađoše 'bazen' u kome su biljčice bile pozavlačene praktično svuda. Tek tada je Saks razumeo da je ceo masiv Tirena - jedno 'fel-polje', polje kamena i sitnih biljaka.
     Zatim, na nekim bočnim stranama stena, 'dejglou' zelene boje izvesnih lišajeva; iste takve u pojedinim udubinama gde tokom toplih dana kaplje i sakuplja se voda. Takođe smaragd i tamni somot mahovine. Mokro krzno.
     Raznobojna paleta lišajeva; tamnozelena boja borovih iglica. Kao svežanj šiblja ponegde se uzdigli čak i majušni hokaido-borovi, lisičji borovi, sijera-smreke. Boje života. Bilo je kao da se šetaš iz jedne dvorane u drugu, a sve bez krova; prekoračuješ porušene kamene zidine i nađeš se na pjaceti, pa na krivudavoj galeriji, zatim u ogromnoj balskoj dvorani, pa u mnoštvu međusobno povezanih manjih prostorija, pa u dnevnoj sobi. Ponegde se uz zid pridiže bonsai-drvce, krumholc, drvce ne više od udubine u kojoj se skunatorilo; kvrgavo od vetra, a na vrhu odsečeno tamo gde vetar, šibajući preko snega, seče sve živo. Svako živo biće oblikovano kao rukom bonsai umetnika, i svaka galerija biljaka isto tako, a sve, ipak, bez ikakvog uloženog ljudskog truda.
     Zapravo, nije tako, reče mu Nanao. Većinu ovakvih bazena ljudi pomno kultivišu. "Abraham je zasađivao ovaj bazen." Po jedan baštovan, ili jedna grupa baštovana bili su nadležni za uzgajanje živog sveta u takvim udubinama.
     "Aha!" reče Saks. "Znači, i đubrivo...?"
     Tariki se nasmeja. "Na neki način i đubrimo. Plodno tlo je većim delom uvezeno."
     "Znači, tako."
     Sad je shvatio zbog čega su biljke tako raznovrsne. Znao je za skromne pokušaje uzgajanja biljaka oko glečera Arene, gde je prvi put i naišao na fel-polja. Ali ovo je bilo znatno više. Laboratorije u Sabišiju, reče mu Tariki, proizvode plodno zemljište, najbolje što umeju i mogu. Dobra zamisao; plodno tle nastaje u prirodnim uslovima na fel-poljima brzinom od samo nekoliko centimetara za jedan vek. Ta sporost nije slučajna. A praviti plodnu zemlju, to je, kao što se pokazalo, izuzetno težak posao.
     "Pa ipak, dobijamo nekoliko miliona godina, u startu", reče Nanao. "Dajemo evoluciji mogućnost da počne odatle." Saks doznade da su većinu ovih malenih stabala ipak zasadili ljudi, ručno, a onda prepustili sudbini i samo gledali šta će se desiti.
     "Znači, tako", reče Saks.
     Poče zagledati biljke još pažljivije. Svetlost jasna, ali slaba. U svakoj od tih velikih otvorenih 'soba', biljne vrste bile su nešto drugačije, ili drugačije raspoređene. "Pa, ovo su, dakle, bašte."
     "Da... ili nešto slično. Zavisi."
     Neki baštovani, reče Nanao, rade u skladu sa učenjima čoveka po imenu Musa Soseki. Drugi su sledbenici japanskih zen majstora. Treći uče od Fu Hsija, legendarnog pronalazača kineskog 'feng šui'sistema geomansije, to jest 'vračanja na osnovu zemlje'. Neki su opet radili po uputstvima persijskih velikih majstora baštovanstva, među kojima je i Omar Kajam. Neki su sledili Leopolda, ili Džeksona, ili druge rane američke ekologe, kao što je i maltene zaboravljeni biolog Oskar Šneling; i tako dalje.
     To su samo uticaji, dodade Tariki. Ljudi koji obavljaju rad, postepeno razvijaju i neke nove vizije, svoje sopstvene. Prilagođavaju se sklonostima zemlje same, zato što primećuju da neke biljke odlično napreduju dok druge izumiru. Ko-evolucija; neka vrsta epigenetskog razvoja.
     "Lepo", reče Saks, gledajući uokolo. Za velike znalce, ova šetnja iz Sabišija uzbrdo po masivu sigurno je bila estetsko putovanje, puno aluzija i varijacija, diskretnih odstupanja od tradicije, što je njemu sve nevidljivo. Hiroko bi rekla da je sve to areoformiranje, ili areofanija. "Rado bih posetio vaše laboratorije za zemljište, ako može."
     "Svakako."
     Vratili su se u rover, vozili dalje. Po podne, pod tmurnim pretećim oblacima, izbili su na sam vrh masiva; tamo je bila svojevrsna pustara, uglavnom ravna, blago zatalasana. Pojedine jaruge bile su pune borovih iglica, vetrom tako sasečenih i izbrušenih da su izgledale kao trava na travnjaku koji je nedavno pokošen dobro i kratko. Opet Saks, Tariki i Nanao iziđoše iz terenskog vozila, pođoše unaokolo. Vetar je naprosto sekao kroz njihovu odeću, a sunce poznog popodneva probijalo se pod pokrov mrkih oblaka, bacajući senke njih trojice sve do samog horizonta. Ovde, na ovim visokim ravnima bilo je mnogo mesta gde je stenovito tlo bilo poravnato do glatkoće, i crveno; to je podsećalo Saksa na onaj praiskonski izgled Marsa u prvim godinama ljudskog boravka ovde. Ali čim priđeš nekoj guduri i virneš u nju - zeleno.
     Tariki i Nanao su govorili o ekopoetici. Ta reč je, po njihovom tumačenju, značila teraformiranje, ali redefinisano, suptilno, lokalizovano. Preobraćeno u nešto slično Hirokinom areoformiranju. Ne više pomoću globalnih teškoindustrijskih metoda, nego sporim, postojanim, čisto lokalnim procesima, radom na ovoj ili onoj parceli zemljišta. "Sav Mars je bašta. A i Zemlja. Eto šta je postalo od čovečanstva. Moramo razmišljati o baštovanstvu, o nivou naše odgovornosti za ovu zemlju. O interfejsu čovečanstvo-Mars, ali takvom interfejsu koji će biti pravedan za obe strane."
     Saks poče odmahivati šakom levo-desno, kao da hoće kazati 'pa, to je neizvesno'. "Ja sam navikao da o Marsu mislim kao o divljini", reče on i potraži od kompjutera etimologiju engleske reči za baštu, garden. Francuski, tevtonski, stari nordijski, gard, ograđeni prostor. Kao da ima neko zajedničko poreklo sa rečju guard, čuvati, štititi. A japanska ekvivalentna reč - ko bi znao šta znači. Etimologija je dovoljno teška i kad ne moraš da se uz nju petljaš još i sa prevođenjem. "Znaš... omogućiš da stvari započnu, prospeš semenke, a onda gledaš kako se događaji razvijaju sami od sebe. Ekologije se samoorganizuju, znaš."
     "Da", reče Tariki, "ali i divljina je sada bašta. Jedna vrsta bašte. To znači biti ono što mi jesmo." Slegnu ramenima i namršti čelo; kao da veruje da to jeste tako, ali ne voli što je tako. "U svakom slučaju, ekopoetika je daleko bliža tvojoj viziji divljine, nego što je industrijsko teraformiranje ikada bilo."
     "Možda", reče Saks. "Možda su to samo dve različite etape istog procesa. Obe potrebne."
     Tariki klimnu glavom, voljan da razmotri i tu mogućnost. "I, sada?"
     "Zavisi kako želimo da baratamo posledicama jednog ledenog doba", reče Saks. "Ako je veoma opako, ako poubija veoma mnogo biljaka, od ekopoetike neće ništa biti. Može se desiti da se atmosfera zamrzne i padne na površinu, a to bi bio slom celog procesa. Nisam ubeđen da je ova biosfera dovoljno robusna da sad nastavi da raste. Zato želim da vidim te vaše laboratorije za zemljište. Možda ipak treba da se urade i neki industrijski poslovi sa atmosferom. Moraćemo da spremimo neke modele, pa da vidimo."
     Tariki klimnu glavom, Nanao takođe. Njihove ekologije zavejava sneg, na njihove oči; pahulje upravo u ovim trenucima plove kroz prozračnu, bronzanu Sunčevu svetlost, tumbaju se vetrom dohvaćene. Da, ova dva čoveka spremna su da saslušaju nove predloge.
     Dok su se vozili sve do vrha, i kasnije tokom povratne vožnje u Sabiši, njihovi mladi saradnici, Davinčijevci i Sabišijevci, trčali su svoj kros-kontri preko masiva; po povratku, proveli su celu noć brbljajući o geomansiji i areomansiji, ekopoetici, razmeni toplote, pet elemenata, gasovima staklene bašte, i tako dalje. Stvaralačko previranje koje je, po Saksovom utisku, mnogo obećavalo. "Trebalo bi da je Mičel ovde", reče on Nanaou. "Trebalo bi da je Džon ovde. Kako bi on voleo da bude u jednoj ovakvoj grupi."
     Onda mu pade na um još nešto. "Trebalo bi da je En ovde."









6.
     I vratio se tako na Pavonis, i ostavio one u Sabišiju da o svemu dalje raspravljaju.
     U Pavonisu sve po starom. Art Rendolf je pridobijao sve veći broj ljudi za predlog da se sazove ustavotvorna skupština. Da se napiše makar i privremeni tekst ustava, da se izglasa, a zatim da se nova vlada, opisana u tom tekstu, stvarno uspostavi.
     "Dobra zamisao", govorio je Saks na to. "Onda možda poslati i delegaciju na Zemlju."
     Bacati semenke. I biće kao na terenu: neke će da izniknu, neke neće.
     Krenuo je da traži En, ali je ustanovio da je otišla sa Pavonisa - po tvrđenju nekih, u jedno uporište Crvenih, zvano Tempe Tera, severno od Tarzisa. Pričalo se da tamo ne ide niko osim Crvenih.
     Saks je malo porazmislio, a onda zamolio Stiva da mu pomogne, i potražio tačnu lokaciju tog naselja. Zatim je od Bogdanovista pozajmio mali avion i poleteo ka severu, pored Askreus Monsa koji ostade levo od njega, pa niz Ehus Kazma, i pored svog sopstvenog nekadašnjeg glavnog štaba na mestu zvanom Vidikovac Ehus, navrh ogromnog zida koji se nastavljao u desnu stranu.
     Nesumnjivo je i En letela ovom putanjom, prošla, dakle, i pored prvog štaba iz koga se rukovodilo pokušajima teraformiranja. Teraformiranje... Sve, pa čak i zamisli, podložno je evoluciji. Da li je En uopšte primetila Vidikovac Ehus, da li se uopšte setila tog skromnog početka? Nema načina da se to ustanovi. Eto kako se ljudska bića između sebe 'poznaju'. Samo vrlo kratki sektori njihovih životnih putanja se presecaju, poklapaju, ili postanu iole poznati ikom drugom. Što veoma podseća na usamljeničko življenje u Vaseljeni. Baš čudno. Obrazloženje zbog čega treba živeti sa prijateljima, oženiti se, biti u istim sobama i istim životima koliko god je moguće. Ne postaju ljudi time zaista prisni: ali osećanje usamljenosti bude smanjeno. Znači nastavljaš, zapravo, da brodiš sam kroz okeane sveta, kao u knjizi Meri Šeli Poslednji čovek koja je na Saksa ostavila snažan utisak u mladosti; tamo istoimeni junak na završetku knjige povremeno vidi neko jedro, pridruži se nekom drugom brodu, baci sidro uz neku obalu, sedne da ruča zajedno sa nekim - ali onda krene u dalja putovanja, opet sam, opet usamljen. To je slika njihovih života: jer svi svetovi su prazni jednako kao taj zamišljeni svet Meri Šeli, prazni kao što je Mars bio na početku.
     On prolete pored pocrnele krivine Kasei Valisa, uopšte je ne primetivši.
     Još davno su Crveni izdubili u najizdignutijem delu jednog stenovitog masiva sklonište, koje se unutra, u dubini masiva, prostiralo kao gradski blok - dakle, stotinama metara na razne strane - i tu se nastanili. Masiv je bio klinastog oblika - naime, bio je to poslednji klin razdvajanja dve klisurine u Tempe Fose, nadomak južne strane kratera Perepelkin. Mesto pogodno za vidikovac. Ispod raznih izbočina na ovoj steni Crveni su izbušili mesta za prozore. Odatle su mogli da razgledaju i jedan i drugi kanjon, oba kanjona gola i pravolinijska, ali i onaj veći, objedinjeni kanjon nastao spajanjem ta dva. Sada su ti kanjoni, zapravo, bili granice jednog obalskog platoa; Mareotis i Temp su, zajedno, činili divovsko poluostrvo od pradrevnih stena, poluostrvo koje se pružilo daleko u jedno novo ledeno more.
     Saks je sleteo svojim aviončićem na peskovitu pistu na masivu. Odavde se ravnice, sačinjene od leda, nisu mogle videti. Saks ne vide niti ma kakvo rastinje - nijedno drvo, nijedan cvet, čak ni mrljicu lišajeva. Zapita se nisu li Crveni na neki način sterilisali ove kanjone. Svuda samo praiskonska stena, ponegde prošarana dejstvom mraza. E, pa, mraz nisu mogli da spreče, osim ako su spremni da prekriju sve ove kanjone divovskim kupolama koje ne bi zadržavale vazduh unutra nego bi, naprotiv, zadržavale vakuum unutra, a sprečavale vazduh da uđe. "Hmmm!" reče Saks, iznenađen ovom pomišlju.
     Dvoje Crvenih - dve žene, zapravo - pustiše ga da uđe kroz hermetička vrata vazdušne komore na vrhu vidikovca. Saks pođe za njima niz jedno stepenište. U skloništu kao da nije bilo gotovo nikog. Pa, utoliko bolje. Baš prija kad moraš trpeti ledene poglede samo dve mlade žene, a ne, recimo, cele gomile njih, dok te vodaju kroz grubo isklesane stenovite galerije skloništa. Estetika kod ovih Crvenih - to vredi videti. Izrazito asketska, kao što bi se i moglo očekivati; nigde nijedne biljčice na vidiku; svuda samo različite teksture stena: zidovi grubi, plafoni još grublji, ali, za razliku od toga, podovi od poliranog bazalta; ponegde svetlucavi prozori sa kojih se otvaraju vidici prema klisurinama.
     Dođoše u jednu prostoriju za koju bi se moglo pomisliti da je kao prirodna pećina nastala u masivu, ali ipak zidova ravnih, otprilike onako ravnih kao što su bili i maltene euklidovski zidovi okolnih klisurina. Ali u zadnji zid prostorije bili su ugrađeni mozaici, sačinjeni od raznobojnih komadića kamena, uglačanih i ugrađenih čvrsto zajedno, bez ikakvih međusobnih pukotina. Kamenčići su davali apstraktne šare koje su stvarale utisak da bi, zamalo, mogle nešto i značiti, samo kad bi čovek usmerio pogled na njih na pravi način i shvatio šta predstavljaju. Pod je ovde bio 'kameni parket' od tačno uklopljenih pravougaonika od oniksa, alabastera, serpentina i crvenog, takozvanog 'krvavog' kamena. Hodnici su se iz ove prostorije nastavljali, ali sada uređeni slično toj pećini-galeriji, prostrani, prašnjavi. Možda je čitav ovaj podzemni kompleks uglavnom napušten. Crveni vole da ostaju u svojim terenskim vozilima, a ovakva mesta sagledavaju, nesumnjivo, kao neophodna, ali nevoljena. Jazbine za sakrivanje; kad se prozori maskiraju kapcima, čovek može proći ovim kanjonima pešice pokraj samog ovog skrovišta i ne primetiti ga. Saks je osećao da Crveni to nisu tako izgradili samo da bi se sakrili od Prelazne vlasti Ujedinjenih nacija - UNTA, nego da je to kamuflaža i pred planetom samom, želja da se ničim ne ističu i ne izdvajaju iz prirodnih predela ovog sveta.
     Kao što En upravo sad pokušava da se 'stopi' sa okolinom, eno, tamo, na kamenom sedištu pokraj prozora. Saks stade kao ukopan; toliko se bio zaneo u misli, da je maltene naleteo na En, baš kao što bi neki putnik koji pojma nema da ovde postoji sklonište mogao ipak naleteti na kamena ulazna vrata. Sedi En kao kamen na kamenu. Saks je pažljivo pogleda. Izgledala je bolesna, a to se danas retko viđa. Što ju je više proučavao pogledom, sve se više brinuo. Rekla mu je, jednom ranijom prilikom, da je 'sišla' sa tretmana za dugovečnost. To beše pre nekoliko godina. A tokom revolucije izgarala je kao živi plamen. Sad je revolucija Crvenih suzbijena, a En je pepeo. Živa materija, ali siva, seda. Užasan prizor. Stara je dobrih stotinu pedeset godina, kao i svi preživeli Prvostotinaši, ali bez tretmana... uskoro će umreti.
     Hmmm. Strogo uzevši, En je fiziološki ekvivalent žene od nekih sedamdeset godina, plus-minus nekoliko, u zavisnosti od toga kad je poslednji put uzela lekove za dugovečnost. Znači, nije baš toliko propala. Možda će Piter znati nešto o ovome. Međutim, kao što je Saks čuo, što više odugovlačiš sa uzimanjem sledećeg tretmana, to je veća verovatnoća da te tresne neki 'neočekivani' zdravstveni problem. Dabome; statistički gledano, takva razboljevanja su veoma očekivana. Jedino je mudro biti predostrožan.
     Ali kako njoj to kazati. Zapravo, nije uopšte uspevao da smisli šta bi joj mogao kazati.
     Posle nekog vremena ona podiže pogled. Prepozna Saksa i strese se; njena gornja usna podiže se sa zuba. En je sad izgledala kao životinja uhvaćena u stupicu. Onda odvrati pogled od njega, sumorna, lica kamenog. S one, dalje strane gneva. Takođe, onostran nade.
     "Želeo sam da ti pokažem neka mesta na Tirenskom masivu", reče on sakato.
     Ona ustade kretnjom kao da kakav kip ustaje, i ode niz hodnik.
     Osećajući kako mu zglobovi škripuću prožeti pseudoartritičnim bolom koji je često pratio njegove razgovore sa En, Saks pođe za njom.
     Za njim krenuše dve mlade žene strogog izgleda. "Mislim da ona ne želi da razgovara sa tobom", obavesti ga jedna od njih, ona viša rastom.
     "Veoma si pronicljiva", reče Saks.
     Daleko odatle, u hodniku, En je stala i zagledala se kroz neki drugi prozor; očarana prizorom, ili previše iscrpljena da bi se pomakla. Ili je jedan deo nje ipak želeo da razgovara.
     Saks stade pokraj nje.
     "Želeo bih da vidim kakvi će biti tvoji utisci", reče on. "Tvoji predlozi šta da radimo ubuduće. Osim toga imam neka... neka areološka pitanja. Naravno, može biti da strogo naučna pitanja tebe više ne zanimaju..."
     Ona zakorači ka njemu i tresnu ga po slepoočnici. On se nađe sedeći na stražnjici, udno zida, sav skljokan. En više nije bila na vidiku. One dve mlade žene počeše da mu pomažu da se digne na noge. Videlo se da ne znaju da li da likuju ili da zastenju od muke. Bolelo ga je celo telo, mnogo više nego lice, a oči su mu bile vrele i peckave, pretile su da se ispune suzama. Zar da zaplače pred ove dve mlade idiotkinje, koje su ogromno zapetljavale stvar upravo time što su ga pratile u stopu: u njihovom prisustvu ne može ni da se dernja na En, ni da je preklinje, ne može pasti na kolena i reći, oprosti mi En. Ne može.
     "Kud je otišla?" uspe da izgovori.
     "Ona zaista, zaista, ne želi da priča sa tobom", proglasi viša.
     "Možda bi trebalo da pokušaš u nekoj kasnijoj prilici", posavetova ga druga.
     "Ma, dosta!" uzviknu Saks, najednom obuzet nekom razdraženošću koja je maltene prerastala u gnev. "Vi biste je, pretpostavljam, naprosto pustili da prekine sa tretmanima i da se ubije!"
     "To je njeno pravo", reče viša žena tonom poučnim i svečanim.
     "Naravno da je pravo. Ne govorim ja o pravima. Govorim kako prijatelj treba da se ponaša kad nekog obuzmu samoubilačke težnje. O tome vi najverovatnije ne znate ništa. A sad mi pomozite da je nađem."
     "Nisi ti njen prijatelj."
     "Potpuno je sigurno da jesam." Stajao je samostalno na nogama, ali kad je krenuo pravcem kojim je pretpostavljao da je otišla i ona, malo se zateturao. Jedna od mladih žena pokuša da ga prihvati pod ruku. On izbeže tu njenu pomoć i produži napred. Eno je. To je En, u daljini, sedi u nekoj stolici, sva posustala, a to oko nje je nekakva trpezarija, reklo bi se. On joj priđe, usporavajući kao Apolon u Zenonovom paradoksu.
     Ona se okrete sa celom stolicom i pogleda ga besno.
     "Nauku si napustio ti, već na samom početku!" zareža ona. "Zato nemoj da sereš ko je 'nezainteresovan za nauku'!"
     "Istina je", reče Saks. "To je istina." On ispruži obe šake ka njoj. "Ali sada su mi potrebni saveti. Naučni. Želim da učim. Ali i da ti pokažem neke stvari."
     Ona razmisli nekoliko trenutaka, ali onda opet ustade i ode, ovog puta zaletevši se tik pored njega, tako da se trgao i protiv svoje volje. Posle tog svog trenutnog trzaja unazad, on pođe za njom, ali njeni koraci su bili mnogo duži, odmicala je hitro, tako da je morao maltene da trči. Kosti su ga bolele.
     "Možda bismo mogli izaći na teren i ovde negde", predloži Saks. "Nije bitno gde."
     "Nije bitno, zato što je cela planeta upropašćena", progunđa En.
     "Pa, mora biti da i sad iziđeš da pogledaš zalazak sunca, s vremena na vreme", istrajavao je Saks. "Mogao bih možda da ti se pridružim u tome."
     "Ne."
     "Molim te, En." Bila je brz hodač i dovoljno višeg rasta od njega da se on sad našao u nevolji kako da održava korak, ali i da nastavlja razgovor sa njom. Već se dobro zaduvao, a obraz boli i dalje. "Molim te, En."
     Niti je odgovorila, niti usporila. Sad su već odmicali jednim hodnikom koji je vodio u dubinu masiva, između dva reda stanova. En ubrza, prođe kroz jedna vrata i zalupi ih za sobom. Saks pokuša da ih otvori. Zaključano.
     Sve u svemu, početak koji ne obećava mnogo.
     Lovački pas i zečica. Morao bi on ovo da preokrene u nešto drugo, što nije gonjenje, nije lov. Svejedno, sad reče: "Ja kad dunem i vatru sunem, od tvoje kućice tanke neće ostati ni slamke." I poče stvarno da duva u vrata. Ali oko njega se nađoše one dve ženske i zagledaše se u njega tvrdim pogledima, netremice.

     Kasnije te nedelje, jedne večeri, u suton, on siđe u sobicu za presvlačenje i navuče skafander. En nahrupi unutra, a on odskoči nekoliko centimetara uvis. "J-ja upravo da pođem na teren", promuca on. "Ako nemaš ništa protiv?"
     "Ovo je slobodna zemlja", reče ona tmurno.
     I pođoše kroz hermetička vrata napolje, na teren. One dve mlade ženske bile bi zapanjene.

     Morao je pomno da pazi šta radi. Iako je izišao da joj pokaže lepotu nove biosfere, ne može, naravno, pomenuti nikakve biljke, niti sneg, a ni oblake. Mora pustiti da stvari govore same za sebe. Možda ovo važi za sve pojave oko njih. Ništa ne kazati... ni o čemu. Samo hodati po zemlji, a zemlja nek sve kaže sama.
     En nije bila druželjubiva. Jedva nekoliko reči mu je uputila. Njen uobičajeni fazon, razmišljao je podozrivo dok je išao za njom. Kao, ona sad 'dopušta' njemu da 'pođe i on'.
     Možda mu je ipak dozvoljeno da postavlja pitanja. Ovo je nauka. En se često zaustavlja i virka u ovu ili onu formaciju kamena. U takvim trenucima valjda je razumno čučnuti pored nje i nekim pokretom ili sa dve-tri reči pitati je šta je to našla. Oboje su u skafandrima, sa kacigama, iako na ovoj nadmorskoj visini možeš ići i samo sa maskom koja filtrira fazduh, ostavljajući CO 2 napolju. Kad imaš kacigu, razgovor ide radio-vezom, glas tačno u uho, kao u starim vremenima. Tako se postavljaju pitanja.
     Zato on postavi jedno pitanje. Ona odgovori.
     To se tako nastavilo. Ponekad je odgovarala čak prilično podrobno. Tempe Tera je, kao što joj ime kaže, zaista 'Zemlja vremena', čiji osnovni, noseći materijal jeste komad onih prvobitnih južnih visija zariven duboko u severne ravnice - relikt iz dana Velikog pogotka. Kasnije se Tempe Tera znatno razlamala, zato što se na jugu izdizao Tarsis i gurao litosferu odozdo i udalj, od sebe. Te frakture, tako nastale, jesu i Mareotis Fose, i ove Tempe Fose koje su sada oko njih.
     Zemlja se širila i rasprskavala toliko da je i poneki okasneli vulkan uspeo da provali do slobode i da se izlije po kanjonima. Sa jednog visokog grebena videše jedan takav: daleki vulkan kao crna kupa spuštena pravo sa neba. Drugi vulkan mnogo više je ličio, koliko je Saks mogao videti, na meteorski krater. Kad je Saks izgovorio tu primedbu, En odmahnu glavom i ukaza da je 'krater' sav isprugan tokovima lave i 'ventilima' gde se pritisak izduvavao; neosporno vidljive odlike, samo kad ti neko ukaže na njihovo postojanje. Opet, ne baš lako vidljive, jer su posute kasnijim kamenjem izbacivanim prilikom eksplozija, a sada, (mora se priznati) i zasute prljavim snegom, koji se poput nanosa peska prikupljao u vetrozaklonima i dobijao, u svetlosti zalazećeg sunca, upravo boju peska.
     Gledati predele i videti njihovu istoriju, čitati ih kao tekstove, napisane dugom prošlošću planete same; to je bio Enin san. Ostvarila ga je zato što je sto godina uporno posmatrala i proučavala Mars, a i zato što je to bio njen urođeni dar, kao i njena ljubav. Osobina koju treba videti, pa joj se diviti. Nešto kao prirodno bogatstvo, jedna ljubav koja nadilazi i nauku samu, ili možda zalazi u svetove Mičelovih mističnih 'nauka'. Alhemija. Ali alhemičari žele promene. Ova En je više kao proročica. Vizionar, ne manje nego Hiroko. Manje primetan vizionar, možda, manje spektakularan, manje aktivan; prihvata ono što jeste, voli stene zato što su stene. Zato što je to Mars. Planeta praiskoni, uzvišeno veličanstvena u svojoj rđi i crvenilu, tiha kao smrt; mrtva; tokom godina menja se samo hemijskim permutacijama svoje materije, ogromnim, ali laganim 'životom' geofizike. Čudan je taj pojam - abiološki život. Ali valja priznati da postoji nešto tako, jedan oblik življenja, jer tu je nešto što se vrti kroz prostor između gorućih zvezda, kroz velike sistolične/dijastolične pokrete Vaseljene, kroz, ako se može tako reći, veliko disanje njeno. Ovako u zalasku sunca čoveku je lakše da to pojmi.
     Pokušati sagledati stvari na Enin način. Iza njenih leđa on krišom baca pogled na komunikator na svom levom šačnom zglavku. Pozvao je englesku reč za kamen, stone. Nastala je od staroengleskog stßn, što je u svim jezicima redom, sve do proto-indoevropskog sti, značilo kamičak, šljunak. Druga engleska reč za kamen, ili stenu, rock, izvedena je iz jedne reči u srednjevekovnoj verziji latinskog: rocca, masa kamena, poreklo reči nepoznato. Saks odustade od čitanja sa ekrančića i prepusti se, bez ikakvog skrivanja ili glume, sanjarenju o stenama. Postade tabula raza, toliko da i ne primeti da sad En nešto govori njemu. Ona frknu i pođe dalje. On, postiđen, za njom, spremajući se da izdrži njeno nezadovoljstvo i da ipak postavlja nova pitanja.
     U En kao da se nalazila velika količina nezadovoljstva. Na neki način to je Saksa i umirivalo: kad ne bi imala takve oštre afekte, bio bi to veoma loš znak; pa ipak, emotivna je preko mere. Bar u većini prilika. Ponekad se zapilji u neku kamenčinu toliko pomno, da izgleda kao u mladosti, sva opsednuta, oduševljenik koji ne zna da se umeri; to je Saksa ohrabrivalo. U drugim trenucima činilo se da ona samo glumi, da bezvoljno čini stare pokrete, da se samo prividno bavi areologijom u očajničkom pokušaju da odagna od sebe sadašnjicu; ili istoriju; ili očajanje; ili sve to u isti mah. U tim trenucima lunjala je besciljno, i nije se zaustavljala pored očigledno zanimljivih mesta koja su se nalazila njima dvoma na putu; nije ni odgovarala na pitanja o takvim mestima. Saks je o ljudskim potištenostima svojevremeno čitao nešto, ne mnogo; sad je imao znanja taman dovoljno da se veoma zabrine. Ti ne možeš nečiju potištenost da 'ukineš', ne bez odgovarajućih lekova, koji, opet, ne jemče uspeh. Ali kako njoj sad da predložiš da uzima antidepresante, pa to bi bilo isto kao da si joj rekao da uzme tretman protiv starenja. Znači, ništa, imaš da ćutiš. Osim toga, postavlja se pitanje da li je očajanje isto što i potištenost.
     Na sreću, sreću u ovom kontekstu, ukupna količina biljaka ovde kod Crvenih bila je jadno i bedno mala. Tempe nije bio kao Tirena, čak ni kao obale Arenskog glečera. Gde nema aktivnog baštovanstva, dobiješ samo ovo. Svet uglavnom samo od kamena.
     Međutim, Tempe je na nižoj nadmorskoj visini, i vlažan, zato što se ledeni okean nalazi samo nekoliko kilometara severno i zapadno odavde. Razni avionski letovi u fazonu 'Džoni Eplsid' (Džoni Jabukovo Seme) prelazili su preko cele južne obale novonastalog mora - bio je to deo napora onog pokreta zvanog Biotik, što se pisalo na francuski način, Biotique. Još pre nekoliko decenija, u vreme kad je Saks bio u Barouzu, Biotikovci su u tom stilu razasipali semenje svakojakih biljaka po ogromnom prostoru. Zato si sad mogao naći lišajeve, ako gledaš zaista pažljivo. Ponegde i travu, i fel-polje. Nekoliko krumholc drveta, napola zavejanih. Svim tim biljkama predstojalo je veliko stradanje u ovom severnom letu koje se najednom preokrenulo u zimu; svima, osim lišajevima, dabome. Mnoge od tih minijaturnih biljaka već su požutele kao da je jesen: listići kenigije, biljke koja kao da hoće da 'zagrli' zemlju; pigmejski ljutići; ledena trava; i, da, arktička kamenika, saksifraža; a to je njegovo ime, jer on se, zapravo, zove Saksifraž. Listići požuteli i pocrveneli, što je svojevrsna kamuflaža u ovom ambijentu crvenkastih stena; često ih je primećivao u poslednji čas, kad je već malo nedostajalo da ih sledećim korakom zgazi. Ali u svakom slučaju nije ni želeo da skreće Eninu pažnju na biljke, zato je svaku primećenu biljku samo ukratko odmeravao pogledom i odmah išao dalje.
     Popeli su se na jedan brežuljak odakle se širio vidik ka klisurinama zapadno od ovog skloništa Crvenih. Eno mora, velikog, ledenog: u poznoj svetlosti, boje sve narandžaste i bronzane. Nizija, ogromno široka, popunila se vodom i ledom, i tu je horizont sada ravan i gladak, sve od jugozapada do severoistoka. Ali teren je i tamo bio, pre dolaska mora, vrlo neujednačen, postojale su mese, koje sada strše iz mora kao nekakvi brodski dimnjaci ili ostrva čije su obale okomite litice. Ovaj deo Tempea biće jedna od najdramatičnijih obala na Marsu, jer će voda popuniti niže delove nekih fosa, tako da će nastati dugački, uzani zalivi kakvi su na Zemlji poznati pod nazivom 'fjord', ili vrsta jezera znana kao 'loh'. Jedan od priobalnih kratera našao se baš na nivou mora, a imao je u svome zidu, i to onom okrenutom ka moru, veliku provalu, tako da je voda prodrla unutra; nastao je savršeni kružni zaliv nekih petnaest kilometara u prečniku, sa ulaznim kanalom dva kilometra širokim. Još dalje ka jugu, neravni tereni u podnožju Velike Eskarpe daće novi arhipelag, prave Hebride; mnoga od tih ostrva biće vidljiva sa obalskih litica kopna. Da, biće to dramatična obala. I taj se izgled već sluti, u izlomljenim ledenim ravnima pod zalazećim suncem.
     Samo, naravno, ne smeš ovoj ženskoj ništa ni o tome reći. Ni pomenuti led, ni one nazupčane ledene bregove koji su se na nekim mestima nasukali na obalu i nagomilali. Kako su nastali? Nekim procesom koji njemu, Saksu, nije poznat. Veoma je radoznao da to sazna... ali ne smeš sa njom ni o tome razgovarati. Ma, jedino možeš da stojiš i ćutiš, kao da si zalutao na neko groblje.
     Saksu je bilo neprijatno. Kleknuo je da razgleda primerak tibetanske biljke 'ravene', ili rubarba, na koji umalo da nagazi. Listići cvetasto raspoređeni na stabljici koja ima oblik crvene grudvice.
     En je virnula preko njegovog ramena. "Je li mrtva?"
     "Nije." On otkide nekoliko mrtvih listića sa vrha, da bi En mogla da vidi da ispod toga postoje drugi listići, svetlije boje, živi. "Nego se sprema za zimu. Nastoji da ogrubi. Smanjenjem količine svetlosti, biljka je prevarena - misli da počinje zima." Saks nastavi, kao da razgovara sam sa sobom: "Ali će mnogo drugih biljaka umreti. Termalni preokret", a to je bila reč za situaciju kad temperatura vazduha postane niža nego temperatura tla, "nastupio je otprilike za jednu noć. Neće biti dovoljno mogućnosti za ogrubljavanje. Zato će se od hladnoće umirati masovno. Životinje bi prošle još gore, kad bi ih ovde bilo. Insekti se drže iznenađujuće dobro, ako imamo u vidu da su oni, zapravo, majušne posude pune tečnosti. U sebi sadrže krioprotektante koji ih štite od zamrzavanja na izuzetno niskim temperaturama. Šta god da se desi, insekti će, rekao bih, preživeti."
     En je i sad razgledala tu biljčicu, i Saks zbog toga zaćuta. Ona je živa, htede Saks da joj kaže. Pošto svi članovi jedne biosfere zavise jedni od drugih, zato što opstanak jedinki zavisi od sudbine cele biosfere, moglo bi se reći, u tom smislu, da je ova biljka deo tvoga tela. Kako možeš da je mrziš?
     Ali En ni lekove protiv starenja ne uzima.
     Led je bio izlomatani bronzani i koralnocrveni blesak. Sunce zalazi, moraju se vratiti u podzemno sklonište. En se uspravi i pođe, crni obris, bez glasa. Ali on može da joj progovori pravo u uho. Može to i sada, iako je ona udaljena sto metara.
     Može i sad, kad je već dvesta metara daleko.
     Mala, crna prilika na jednom svetu koji je naslikan velikim, širokim potezima. Ne, nije progovorio, i neće, bilo bi to nasrtljivo, značilo bi nametanje u nešto što je njeno, privatno. Maltene u njene misli. Ali kako se on samo pita čije su to, zapravo, misli. Kako čezne da kaže: En, En, o čemu razmišljaš? Razgovaraj sa mnom, En. Da i ja saznam.
     Silna želja da popriča sa nekim, oštra kao bol; to je ono što ljudi misle kad kažu 'ljubav'. Naime, to bi Saks priznao kao ljubav. Naprosto, superpojačanu želju da sa nekim razmenjuješ misli. Samo to, ništa više. Oh, En, molim te, pričaj sa mnom.

     Ali ona nije pričala sa njim. Činilo se da biljčice na nju nisu delovale kao na njega. Ona ih se, po svemu sudeći, iskreno gadila; užasavali su je ti mali amblemi njenog sopstvenog tela, kao da je zelenilo neka vrsta tumora koji je napao Marsove stene, a stene, jadne, moraju to da trpe. Čak i sad, kad vetar stvara sve veće nanose snega, ispod kojih se biljke jedva vide ili se i ne vide. Pada noć, stiže nova oluja, mećava, ide nisko iznad mora, crnog i bakrenog. Onde jastučence mahovine, tamo lišajevi na nekoj steni; ogromna većina stena i sad je gola kao što je oduvek bila. Pa ipak.
     Upravo kad su ulazili kroz hermetička vrata u vazdušnu komoru, En pade u nesvest. U padu udari glavom u okvir vrata. Saks dočepa njeno telo pre nego što se moglo sručiti na kameni stepenik uklesan u unutrašnji zid. Uvuče je i, zapravo, unese, tako onesvešćenu, sasvim u vazdušnu komoru, zatvori spoljašnja vrata, i kad su mašine upumpale normalan vazduh unutra, prevuče je iz komore u sobicu za presvlačenje. Sigurno je u međuvremenu i nešto vikao preko opšte frekvencije, jer dok je on stigao da skine Eninu kacigu, petoro ili šestoro Crvenih se stvorilo tu, više nego što ih je ukupno video tokom celog svog boravka u Tempe Teri. Jedna od one dve žene koje su mu onoliko smetale, i to ona niža, bila je, pokazalo se, jedina medicinarka na ovoj stanici, i kad su podigli En na jedan sto sa točkićima, koji je mogao poslužiti kao kolica za prevoz pacijenta, ta žena pođe napred, pokazujući im put do ambulante; a tamo preuze sve u svoje ruke. Saks je pomagao koliko je mogao. Drhtavim rukama skinuo je terenske čizme sa Eninih dugačkih stopala. Njegov puls bio je - on to vide na komunikatoru na svom šačnom zglavku - sto četrdeset pet udara u minuti; osećao je vrelinu i neku lakoću u glavi.
     "Da l' je imala moždani udar?" pitao je. "Da l' je imala moždani udar?"
     Žena niskog rasta izgledala je iznenađeno. "Ne bih rekla. Pala je u nesvest. Onda je lupila glavu."
     "Ali zašto je pala u nesvest?"
     "Ne znam."
     Pogledala je onu drugu mladu ženu, onu visoku, koja je sad sedela u blizini vrata ambulante. Saks dođe do zaključka da su njih dve glavna vlast na ovoj stanici - zapravo, u ovom skrovištu. "En je nama ostavila uputstvo da je ne stavljamo ni na kakve mehanizme za održavanje života, ako ikad bude ovako onesposobljena."
     "Ne."
     "Izričita uputstva. Zabranila je to. Pismeno."
     "Stavićete je na šta god treba, samo da ostane u životu", reče Saks, glasom hrapavim od napora. Sve što je ma kome rekao od trenutka Eninog onesvešćenja iznenađivalo je njega samog; bio je posmatrač svojih sopstvenih postupaka jednako kao ove dve. Sad začu sebe kako govori: "Ne znači da je morate održavati dugo, ako ne dođe svesti. Samo neki razuman minimum vremena, da ne bi otišla nizašto."
     Čuvši ovu distinkciju, doktorka prevrte očima ka plafonu. Ona druga, visoka žena, međutim, kao da se na ove njegove reči zamislila.
     Saks je slušao nastavak sopstvene govorancije: "Mene su držali na spravama za održanje života četiri dana, koliko mi je poznato, i drago mi je što niko nije doneo odluku da me isključe. Odluku neka donosi ona sama, nemojte vi. Kome se umire, taj će naći načina da umre, a da nijedan doktor ne pogazi svoju Hipokratovu zakletvu."
     Doktorka prevrte očima sa još više gađenja nego maločas. Ali dobaci jedan pogled koleginici, pa poče da vuče En sa tog stočića na krevet za održavanje života; Saks joj je u tome pomagao. Zatim je uključila AI za održavanje života i počela da skida skafander sa En. Na krevetu: mršava baba sa maskom za kiseonik na licu. Ona visoka ustade da pomogne doktorki, a Saks sede. Njegovi sopstveni fiziološki simptomi bili su zapanjujuće jaki, a sastojali su se uglavnom od vreline koja je kružila kroz njega i od nekakve nevešte hiperventilacije, disanja preteranog, ali i neurednog.
     Tome se pridruživao neki bol u duši, tako jak da je malo nedostajalo da Saks zaplače.
     Posle nekog vremena doktorka mu priđe. Reče da je En po svemu sudeći pala u komu. Onesvešćenje je bilo zbog nekog malog poremećaja u srčanom ritmu. Trenutno stanje stabilno.
     Saks ostade da sedi u sobi sam sa bolesnicom. Mnogo kasnije doktorka se vrati. Enin komunikator na levom šačnom zglavku zabeležio je epizodu ubrzanog i nepravilnog srčanog rada, tačno u vreme kad se onesvestila. Sada je ostala samo neka mala aritmija. Ali zbog pretrpljene anoksije, nedostatka kiseonika, ili zbog udarca u glavu, ili zbog oba, En je pala u komu.
     Saks je pitao šta je to koma, ali kad vide kako doktorka sleže ramenima, srce mu potonu. Očigledno, termin koji, kao vreća, treba da 'uhvati' i u sebe primi svašta, svakojaka nesvesna stanja, ali, opet, sa nekim zajedničkim osobinama. Oči ukočene, telo neosetljivo, ponekad ukočeno u dekortikatnim položajima. Enina leva ruka i leva noga bile su ukočene u grčevitim položajima. I bila je u nesvesti, dabome. Poneki pacijenti u komi ispolje pojedine čudnovate ostatke sposobnosti reagovanja, na primer stiskaju i opuštaju šake i tome slično. Trajanje kome može biti veoma različito. Neki pacijenti nikada ne iziđu iz kome.
     Saks poče da gleda svoje šake, i tako ostade sve dok doktorka ne ode. Tek kad je bio sam u ambulanti, ustao je i prišao En. Stao je uz nju i pogledao joj lice pod maskom za kiseonik. Ništa se ne može učiniti. On je uhvati za šaku; ništa, šaka se ne steže. Uhvati je za glavu, kao što je, bar su mu tako pričali, Nirgal držao njegovu glavu kad je on bio u nesvesti. Ali to mu je davalo utisak beskorisnog gesta.
     Priđe ekranu veštačke inteligencije i pozva dijagnostički program. Pozva Enine medicinske podatke, onda se vrati na podatke srčanog monitora, one iz trenutka onesvešćenja na pragu vazdušne komore. Mala aritmija, da; srce leprša brzo i nepravilno. Unese te podatke u dijagnostički program, onda ispita svoju sopstvenu aritmiju. Postoji mnogo raznih obrazaca aberantnog srčanog rada. Činilo se da En ima genetsku predispoziciju za jedan od tih poremećaja, poznat kao QT sindrom, koji je to ime dobio po jednom osobenom, abnormalno dugom talasu na elektrokardiogramu. Saks pozva Enin genom i naloži veštačkoj inteligenciji da pretraži relevantna područja trećeg, sedmog i jedanaestog hromozoma. U sedmom, i to u genu koji je poznat pod nazivom HERG, veštačka inteligencija pronađe jednu malu mutaciju: jednu reverziju adenin-timina i guanin-citozina. Mali kvar, ali u HERG-u se moraju nalaziti uputstva za sklapanje jedne belančevine koja služi kao kanal za kalijumove jone na površini srčanih ćelija, a ti jonski kanali služe kao prekidač koji treba da isključi kontrakcije srčanih ćelija. Bez te kočnice, srce može pasti u aritmiju, a to znači da može početi da 'leprša' toliko brzo da pumpanje krvi tada ne uspeva.
     Činilo se da En ima još jedan problem, na trećem hromozomu, sa jednim genom koji se naziva SCN5A. Taj gen enkodira jednu drugačiju regulativnu belančevinu, koja daje kanale za natrijumove jone na površini srčanih ćelija. Ti kanali dejstvuju kao ubrzivači, pa ako na SCN5A postoji mutacija, verovatnoća suviše ubrzanog srčanog rada se povećava. A kod En, nedostajao je, iz tog gena, deo CG.
     Retki genetski poremećaji, ali ova AI kojoj je Saks davao naloge nije se zabavljala razmišljanjima šta je retko, a šta ne. Imala je, naprosto, simptomologiju svih poznatih problema, pa i najređih. Enin slučaj ova veštačka inteligencija shvatila je, činilo se, kao prilično jednostavan, pa je izlistala sve tretmane pomoću kojih se Enino stanje moglo lečiti. A tretmana je bilo mnogo.
     Jedan od takvih sastojao se u rekodiranju problematičnih gena, prilikom standardnih gerontoloških tretmana. Uporno rekodiranje gena pri nekoliko uzastopnih tretmana protiv starenja trebalo bi da reši problem u korenu, na samom izvoru. Saks pomisli da je pravo čudo da to nije kod En već urađeno; ali onda vide da je ta preporuka dodata pre samo dvadeset godina, dakle posle Eninog poslednjeg uzimanja lekova protiv starenja.
     Dugo je ostao da sedi i zuri u ekran. Konačno je ustao. Pođe da razgleda ovu ambulantu Crvenih, jedan po jedan instrument, jednu po jednu prostoriju. Bolničari su ga pustili da lunja; smatrali su da je zanet, izgubljen.
     Ovo je bilo, međutim, jedno od velikih skloništa Crvenih, a 'ambulanta', zapravo, velika i dobro opremljena. U jednoj sobi Saks pronađe opremu potrebnu za davanje gerontološkog tretmana. Bila je to mala soba u stražnjem delu ambulante, posvećena isključivo problemima starosti. Oprema i nije bila neka velika: jedna sandučina u kojoj se nalazi AI za taj posao, nešto laboratorijske opreme, standardna zaliha proteina i drugih jedinjenja, inkubatori, MRI skener, oprema za IV. Zapanjujuće malo, kad pomisliš kakav ogroman učinak daje. Ali stvari su oduvek bile takve. I sam život je u tom smislu zapanjujući: na početku smo bili samo jednostavni belančevinski nizovi, a vidi dokle smo dogurali.
     Dakle. Genomski podaci o En su u glavnoj AI. Međutim, ako on naloži ovoj laboratorijici da počne sintetizovati DNK molekule za ubacivanje u Enine hromozome (ali sa ispravkama u HERG i u SCN5A), ovaj narod ovde će to, nesumnjivo, primetiti. Posle čega će, nesumnjivo, nastupiti problemi.
     On iziđe iz ambulante i vrati se u svoju sobicu u kojoj je ovde stanovao. Odatle uputi šifrovani poziv u Da Vinči. Zatraži od svojih saradnika da počnu sintezu takve dezoksiribonukleinske kiseline, a oni odmah pristadoše, ne postavljajući nikakva pitanja osim tehničkih. Ponekad je Saks voleo, svim srcem, te Saks-klonove tamo.
     Posle toga, vratio se da čeka pokraj En. Prolazili su sati; i još sati, i još sati. Dani. Prođe nekoliko dana. Kod En, nikakvih promena. Izraz na doktorkinom licu postajao je sve sumorniji, ali još ništa nije govorila o isključivanju En. Međutim, u očima joj se videlo da to misli. Saks je uobičajio da spava na podu u Eninoj sobi. Navikao se na ritmove njenog disanja. Provodio je mnogo vremena sedeći i držeći njenu glavu u svom naručju, kao što je navodno Nirgal činio kad je on bio u sličnoj nevolji. Nije ni najmanje bio ubeđen da je iko na taj način ikada izlečen od ma koje bolesti, ali, svejedno, činio je to. Sedeći predugo u takvom položaju, imao je razloga da se priseća tretmana za 'plastično' modelovanje mozga koji su mu davali Vlad i Ursula posle njegovog moždanog udara. Naravno, moždani udar je jedno, a koma nešto sasvim drugo. Ipak, promeniti um, to može biti vrlo dobro, ako je nečiji um u mukama i bolovima.
     Prođe još dana bez promene, a svaki sledeći bio je sporiji i prazniji i još više ispunjen zebnjom nego prethodni. Inkubatori u labiškama u Da Vinčiju odavno su proizveli komplet potrebnih 'Eninih' molekula DNK; molekuli su bili 'njeni' u tom smislu što su se u svemu tačno podudarali sa njenim osim što su greške u njima bile ispravljene. Takođe su za En proizveli odgovarajuće antisens pojačivače, kao i molekule 'prilepljivače', dakle ceo gerontološki paket, u najnovijoj postojećoj konfiguraciji.
     Zato on jedne noći pozva Ursulu i popriča sa njom. Bila je to dugotrajna konsultacija. Ursula je smireno odgovarala na njegova pitanja, iako se borila sa idejom koju je on nabacio. "Onaj paket za stimulisanje rasta sinapsi, koji smo tebi dali, izazvao bi u neoštećenom mozgu preveliko sinaptičko bujanje", reče ona čvrsto. "A to bi dovelo do promena u ličnosti, ali te promene ne bi bile usmerene nijednim određenim obrascem." Pa bi nastala ludača luda kao ti, nastavljao je tu misao Ursulin izraz lica.
     Saks odluči da izostavi sinaptička ojačanja. Spasiti Enin život, to ne mora da uključuje i izmenu njenog uma. Uopstalom, ko želi nasumične promene? Cilj je da ona prihvati neke stvari. Cilj je sreća - Enina sreća, koja sada izgleda tako daleka, tako teško zamisliva. Bolela ga je i sama pomisao na to. Neverovatno, koliko fizičkog bola može nastati samim činom razmišljanja. Limbički sistem je kosmos za sebe, natopljen bolom, a bol je kao tamna materija u Vaseljeni, ona kojom je sva Vaseljena prožeta.
     "Jesi razgovarao sa Mičelom?" upita Ursula.
     "Ne. Dobra zamisao."
     On pozva Mičela, objasni mu šta je bilo i šta je naumio da uradi. "Zaboga, Saks", reče Mičel, izgledajući šokirano. Ali već nekoliko trenutaka potom, obeća da će doći. Zamoliće Dezmonda da ga preveze avionom u Da Vinči da ponesu lekove za En, a onda da se prebace u sklonište Crvenih na Tempe Teri.
     I tako Saks ostade da sedi u Eninoj sobi, držeći ruku ispod njene glave. Kvrgava glava, što jest - jest; neki frenolog bi tu imao dobar posao.
     Onda se Mičel i Dezmond stvoriše tu, njegova braća, pokraj njega. Doktorka je došla za njima, kao pratnja; visoka žena takođe, i još neki Crveni; zato su njih trojica morali između sebe da se dogovaraju samo pogledima ili izostankom pogleda. Ipak, sve je svoj trojici bilo savršenio jasno. Na Dezmondovom licu sve je bilo i previše vidno. Dezmond i Mičel su doneli gerontološki paket za En i sad je samo trebalo da uvrebaju podesnu priliku.
     To su dočekali vrlo brzo. Pošto je En bila ustaljena u svojoj komi, oko nje se u ambulanti radilo sve sasvim rutinski.
     Drugi problem bilo je to što dejstva lekova protiv starenja na komatozne pacijente nisu bila u celosti poznata; Mičel je na brzinu pregledao medicinsku literaturu o tome, ali podataka je bilo malo. Kod nekoliko neresponsivnih koma pokušalo se, u prošlosti, sa tim tretmanom, gerontološkim, i kod približno polovine pacijenata postignuto je da se probude. Zbog toga je Mičel smatrao da je dobro da i oni pokušaju.
     Nedugo posle stizanja Mičela i Dezmonda u sklonište, ustadoše sva trojica usred noći i na prstima prođoše pored zaspale dežurne bolničarke. Medicinska obuka delovala je i na tu osobu na uobičajen način, pa je ona, na dužnosti, spavala čvrsto, iako je u fotelji sedela u nezgodnom položaju. Saks i Mičel uključiše IV - intravenozno - unošenje lekova u Enin krvotok, a da bi se to obavilo, morali su zabosti dve igle u vene na njenim nadlanicama. Zarili su igle polako, pažljivo, tačno. I tiho. Uskoro je IV davanje lekova bilo u punom zamahu, novi proteinski lanci kružili su njenim krvotokom. Njeno disanje postade nepravilno, i Saks oseti da je sav vruć od straha. On vrlo tiho zaječa. Bilo je utešno imati Mičela i Dezmonda uz sebe. Jedan ga je pridržavao za jednu nadlakticu, a drugi za drugu, kao da su mislili da bi on mogao pasti. On je, međutim, očajnički želeo da Hiroko bude uz njega. Ovo što oni rade, pokušala bi i Hiroko; u to je bio čvrsto ubeđen. Od takvih misli bilo mu je nešto lakše. Jedan od razloga što se u sve ovo upustio bila je upravo Hiroko. Čeznuo je da i sad vidi Hiroko pokraj sebe, da oseti njeno fizičko prisustvo, da mu ona pomogne kao onog dana na Dedaliji. Da pomogne i En. Hiroko je velemajstor za korenito neodgovorne opite na ljudima, ovo bi za nju bila 'sitna boranija'...
     Kad je posao bio priveden kraju, povadili su igle i sklonili svaki deo opreme na uobičajeno mesto. Bolničarka je i dalje spavala, otvorenih usta, i izgledala je kao obična devojka, što je i bila. En je ostala u nesvesti, ali je sad disala lakše, ili se bar Saksu tako činilo. Lakše i jače.
     Njih trojica su stajali i gledali dole, u pacijentkinju. Onda su se odšunjali napolje i otišli svako u svoju sobu. Dezmond poče da pleše na vrhovima prstiju, da pravi budalu od sebe; morali su ga utišavati. Svi su legli, niko nije mogao zaspati, razgovor između soba bio je nemoguć; i zato su ležali kao trojica braće u tri zasebne sobe, u sitne sate, posle uspešno okončanog pohoda u noćni svet.
     Ujutro videše doktorku. "Vitalne funkcije su kod nje poboljšane."
     Sva trojica su izrazili svoje zadovoljstvo zbog ovoga.
     Kasnije, u trpezariji, Saks oseti jaku želju da ispriča Dezmondu i Mičelu svoj susret sa Hiroko. Ta vest značila bi ovoj dvojici više nego ikome drugome. Ali nešto u njemu se plašilo da tako oda Hiroko. Plašio se da će ova dvojica pomisliti da je mentalno 'uznemiren', da su to bila neka njegova priviđenja ili maštarije. Onaj trenutak kad ga je Hiroko ostavila kod terenskog vozila i naprosto iščezla, nestala u mećavi - nije znao šta da misli o tome. U dugim satima sedenja pored En, poprilično je razmišljao, a pomalo i istraživao, pa mu je sad bilo poznato da usamljeni planinari na Zemlji često imaju, na velikoj nadmorskoj visini, pri smanjenom snabdevanju kiseonikom, halucinacije u kojima se pojavljuje 'kolega', planinar koji dolazi kao dobar prijatelj, a po mnogo čemu je dvojnik onoga koji halucinira. Figura - duplikat tebe samog. Dolazi tvoja anima da te spasava. A njegova cev za vazduh bila je delimično zapušena.
     On reče: "Smatrao sam da bi Hiroko postupila ovako."
     Mičel klimnu glavom. "Postupak je odvažan, to ću ti priznati. Stvarno - Hirokin stil. Nemoj me pogrešno razumeti, drago mi je što si to izveo."
     "Jebo te, bilo je i vreme, ako mene pitate", reče Dezmond. "Još pre nekoliko godina je trebalo neko da je u'vati, da je veže za sto, i da joj zakrka ove tretmane protiv starenja. Samo, Sakse, ej, moj Sakse..." On se nasmeja srećno. "Nadam se da neće sad biti sto posto luda - kao ti."
     "E, ali Saks je imao moždani udar", reče Mičel.
     "Pa, hm", reče Saks, hitajući da u razgovor unese egzaktne podatke, "bio sam ja malo ekscentričan i pre toga."
     Njegova dva prijatelja počeše klimati glavama. Usne su skupili, ozbiljno napućili. Sva trojica na krilima nekog veselja, mada još ništa nije bilo rešeno. Onda uđe ona visoka ženska. Vest: En se probudila.
     Saks je imao osećaj da mu je želudac, od silne napetosti, još previše stisnut da bi mogao ma kakvu hranu primiti. Začudo, primeti da hrpu tost-hleba namazanog maslacem, koja se našla ispred njega, tamani veoma brzo, krišku za kriškom. Proždire, zapravo, kao vuk.
     "Al' ona će biti jako besna na tebe", reče Mičel.
     Saks klimnu glavom. Ovo je bilo, avaj, verovatno. Čak maltene sigurno. Nezgodna misao. Ako ga opet onako tresne u glavu? On ne bi to želeo. Još gore bi bilo ako ona odbije da se druži s njim.
     "Trebalo bi da vas dvoje pođete sa nama na Zemlju", predloži Mičel. "U toj delegaciji bićemo i Maja i ja. I Nirgal."
     "Delegacija? Na Zemlju će ići delegacija?"
     "Da, neko je to predložio, zamisao zvuči dobro. Potrebno je da imamo nekakve izaslanike koji će sedeti baš na Zemlji i zastupati nas, pričati tamo sa onima. Dok se mi vratimo sa Zemlje, En će imati vremena da nanovo razmisli o stvarima."
     "Zanimljivo", reče Saks, kome je laknulo već na prvi nagoveštaj da bi se mogao nekako izvući iz ove situacije ovde. Maltene je zastrašujuće koliko lako on može da smisli deset dobrih razloga za odlazak na Zemlju. "A šta će biti sa Pavonisom i tom konferencijom tamo, o kojoj se priča?"
     "U njoj možemo učestvovati preko ekrana."
     "Istina." Upravo ono što je on oduvek tvrdio.
     Plan privlačan. On bi radije da ne bude blizu kad se En probudi. Tačnije, kad En namiriše šta je on njoj uradio. Kukavičluk, naravno. Pa ipak. "Dezmonde, ideš li ti?"
     "Nema izgleda, jebote."
     "Ali ti kažeš da Maja ide sa vama?" upita on Mičela.
     "Da."
     "Dobro. Ja, ja, poslednji put kad sam pokušao da spasem život neke žene, Maja ju je ubila."
     "Šta? Koga - Filis? Ti si spasavao Filisin život?"
     "Pa... ne. Naime, jesam, ali ja sam je i uvukao u opasnost. Prema tome, to što sam je posle spasavao valjda ne treba da mi se računa u zaslugu." Pokuša da objasni šta je bilo one noći u Barouzu. Objašnjenje ispade nešto kilavo. Jer i u njegovoj glavi su te uspomene sad bile smućene, osim nekoliko jezivih trenutaka koji su ostali blistavo zapamćeni. "Nije bitno. To sam samo onako uzgred pomislio. Ali nije trebalo da kažem. Ja..."
     "Ti si umoran", reče Mičel. "Ne brini. Maja će biti daleko od ove pozornice ovde, biće bezbedno smeštena uz nas - gde ćemo moći da pazimo šta radi."
     Saks klimnu glavom. Plan je svakim sledećim trenutkom izgledao sve privlačnije. En će dobiti vreme da porazmisli, da se odljuti. Da shvati. Trebalo bi se bar nadati da će tako biti. A naravno da je krajnje zanimljivo videti, ličnim prisustvom, šta se to muva na Zemlji. Baš krajnje zanimljivo. Toliko zanimljivo da nijedno razumno stvorenje ne bi dozvolilo da takva prilika promakne.









Treći deo: NOVI USTAV
     Stigli mravi na Mars. Doneti su tokom projekta stvaranja zemljišta. Uskoro su bili svuda po Marsu; raširili se na tipično mravlji način. Tako je narod malih, maleckih crvenih Marsovaca došao u priliku da se susretne sa mravima. Zaprepašćenje Marsovaca bilo je veliko. Ova nova stvorenja sa Zemlje bila su taman podesna, svojom veličinom, da ih Marsovci jašu. Bilo je kao kada su američki Indijanci prvi put videli konje. Pripitomi takva neka stvorenja, popni se na njih, a onda pojuri divljački žestoko kud god ti padne na pamet.
     Pripitomljavanje mrava nije išlo lako. Mali crveni naučnici u prvi mah nisu verovali da su takva stvorenja uopšte moguća, zbog prirodnog ograničenja koje se sastoji u tome što zapremina tela raste mnogo brže nego površina tela. Ali kako da ne veruju, kad su svuda oko njih mravi gruvali nožurdama kao inteligentni roboti. Da bi se pripremili, popnu se Marsovci u ljudske referentne knjige i pročitaju sve o mravima. Doznaju tako i za mravlje feromone i odmah sintetizuju one koji su im potrebni za kontrolisanje mrava-vojnika jedne izuzetno sitne i mirne vrste crvenih mrava. Posle ovoga, Marsovci su bili 'u poslu'. Stvorili su svoju malenu crvenu konjicu. Jurcali su na sve strane, jašući na leđima svojih mrava, i divno se zabavljali, po dvadeset ili po trideset njih na jednom mravu, kao paše i veziri na slonovima. Pogledate li dovoljan broj mrava, dovoljno pažljivo, na jednome ćete sigurno videti, navrh leđa, male crvene jahače.
     Ali mali crveni naučnici nastavili su da čitaju tekstove, pa su doznali i za ljudske feromone. Doznavši to, vratiše se svome malom crvenom narodu, zgroženi i zaprepašćeni. Sad znamo zašto su ljudska bića takva napast, javili su. Ljudi nemaju volju, nemaju je više nego ovi mravi koje sad jašemo. Ljudi su divovski mravi od mesa.
     Mali crveni narod se trudio da pojmi takvu travestiju života.
     Onda jedan glas reče, Ne, ljudi to nisu. Svima njima istovremeno reče ovo. Mali crveni narod telepatski razgovara između sebe, znate, a ovo je bilo kao da je neko progovorio preko velikog telepatskog zvučnika. Ljudi su duhovna bića, nastavi taj glas.
     Otkud znaš? upitaše Marsovci telepatski. Ko si ti? Da nisi duh Džona Buna?
     Ja sam Đatso Rimpohe, odgovori glas. Osamnaesta reinkarnacija Dalaj Lame. Putujem kroz Bardo i tražim ko će mi biti sledeća reinkarnacija. Pogledao sam svuda na Zemlji, ali ništa, ne vredi, pa zato moram potražiti na nekom drugom mestu. Tibet je i sad pod noktom kineskih vlasti, a Kinezi, ja moram to reći iako ih mnogo volim, Kinezi su zadrta kopilad. Sve druge vlade na svetu odavno su okrenule leđa Tibetu. Niko neće frku sa Kinezima zbog Tibeta. A nekud se mora poći. Zato ja, evo, potegoh na Mars.
     Dobra fora, rekoše mali crveni.
     Jeste dobra, saglasi se Dalaj Lama, ali moram priznati da mi nije lako da nađem novo telo u kome bih se nastanio. Kao prvo, ovde ima vrlo malo dece. Kao drugo, ne primećujem da je iko zainteresovan. Gledao sam u Šefildu, ali su svi bili suviše zauzeti pričanjem. Otišao sam u Sabiši, ali je tamo svačija glava zavučena u zemlju. U Elizijum odoh takođe, ali tamo svi sede u lotos položaju i nikog ne možeš da razbudiš. Odnese me put u Kristijanopolis, ali tamo svi imaju neke druge planove. U Hiranjagarbu dođoh, ali mi tamo svi rekoše 'Za Tibet smo već dosta učinili'. Prođoh Mars, prođoh ga ceo, svaku stanicu i kupolu, i videh da je narod svuda prezauzet nečim drugim. Niko neće da bude devetnaesti Dalaj Lama. A Bardo postaje sve hladniji i hladniji.
     Želimo ti dobru sreću, reče mali narod. Mi gledasmo još od kako je Džon ubijen, i ne nađosmo nikoga sa kim bi vredelo razgovarati, a još manje - u njemu živeti. Taj veliki narod iznutra je haos teški.
     Ovakav odgovor obeshrabrio je Dalaj Lamu. Njega je već neki težak umor hvatao, i bilo mu je jasno da u Bardou neće još dugo ostati živ. Zato on reče: a da uđem u nekog od vas?
     A, pa, može, sigurno, reče mali crveni narod. Bila bi nam čast. Ali to bi moralo da bude ulaženje u sve nas odjednom. Mi sve te takve stvari radimo zajedno.
     Zašto ne, reče Dalaj Lama, i prenese svoje biće u jednu od tih živih crvenih trunčica, i nađe se odjednom u svima njima, širom celog Marsa. Mali crveni narod diže pogled ka ljudskim bićima koja su trupkala divovskim nogama iznad njih, prizor koji su ranije gledali otprilike kao nekakav rđav film na širokom platnu, i osetiše sada da su ispunjeni svom onom mudrošću i saosećajnošću koje je Dalaj Lama u svojih osamnaest prethodnih života nakupio. I rekoše mali crveni, a-uh, a-joj, ovaj veliki narod je stvarno smućen i izgubljen. Znali smo da je u njihovim glavama stanje loše, ali sad znamo da je katastrofalno loše. Sreća je njihova što nisu kadri jedni drugima da pročitaju misli, jer kad bi to mogli, začas bi jedni druge poubijali. Pa zato se i ubijaju - svako zna šta misli i zato podozreva da i oni ostali misle isto tako. Opako. Dakle, zaista je to žalosno.
     Njima je potrebna vaša pomoć, reče Dalaj Lama iznutra, iz unutrašnjosti svih njih. Možda im vi tu pomoć možete dati.
     Možda, reče mali crveni narod. Ne baš mnogo ubeđeno; uistinu, prilično sumnjičavo. Pokušavali su oni da pomognu ljudskom rodu još od dana kad je Džon Bun umro, čitave svoje gradove su uspostavljali nadomak ulaza u svako ljudsko uvo na planeti, i bez prestanka su pričali, uglavnom onako kako je Džon Bun umeo da priča, nastojali su navesti ljude da se prizovu pameti i da počnu postupati pristojno, ali, uzalud. Nikad nisu ni najmanji učinak postigli, osim što je mnogo ljudi odlazilo kod specijalista za uvo, grlo i nos - otorinolaringologa. Naime mnogi ljudi na Marsu mislili su da pate od jednog poremećaja koji se zove tinitus - zujanje u ušima. Niko nije shvatio da su to glasovi malog crvenog naroda. Pa kako da se Marsovci ne obeshrabre.
     Međutim, sada je u malom crvenom narodu boravio saosećajni duh Dalaj Lame, prožimao ih iznutra, i zato odlučiše da pokušaju još jednom. Ali sad će možda biti potrebno nešto jače od šapata, reče im Dalaj Lama, i svi se složiše. Moraćemo na neki drugi način privući njihovu pažnju.
     Jeste li pokušali sa telepatijom kod njih? - upita Dalaj Lama.
     A, ne, rekoše oni. Ni slučajno. Užasavajuća mogućnost. Sve ono ružno u njima... Mogli bismo od toga naprosto uginuti, svi mi, za tren. Ili se barem razboleti grozno.
     Možda i ne, reče Dalaj Lama. Ako blokirate svoj prijemni aparat, tako da ne čujete ni jednu jedinu njihovu misao, i ako samo emitujete snopove svojih misli ka njima, neće biti problema. Samo šaljite mnoštvo dobrih misli, neke, kao, savetodavne zrake. Saosećajnost, ljubav, sklonost saradnji, mudrost, čak i nešto zdrave pameti.
     Pokušaćemo, rekoše malecki crveni. Ali moraćemo vikati svojim telepatskim glasom najjače što možemo, svi odjednom, jer taj narod naprosto ne sluša.
     Pa ja se s tim problemom bakćem, evo, već devet vekova, reče Dalaj Lama. Naviknete se. Uostalom, vi malecki imate brojčanu premoć. Dakle, da navalimo.
     I tako malecki crveni narod širom celog Marsa diže pogled i duboko udahnu.









7.
     Art Rendolf se provodio bolje nego ikad u životu.
     Što se nije moglo reći za ono ranije vreme, ono kad se vodila bitka za Šefild. To je bila katastrofa, slom diplomatije, propast svega onoga što je Art nastojao da izgradi. Jadni su njemu bili ti ratni dani, koje je proveo bez sna, jureći unaokolo i pokušavajući da se sastane sa svakom grupom za koju je pomišljao da bi mu mogla pomoći da 'izvuče detonator' iz krize, sve uvek sa osećanjem da je on krivac, da je mogao nešto uraditi bolje i da u tom slučaju rat ne bi ni izbio. Borbe su se rasplamsale toliko da je malo nedostajalo da ceo Mars bude spaljen, kao 2061; tokom onih nekoliko sati napada Crvenih na kabl, takav ishod bio je sasvim blizu.
     Ali se nije dogodio. Nešto je pomoglo da se stvari vrate sa ruba provalije, natrag. Diplomatija, možda; ili stvarnost bitke u kojoj su branioci kabla odneli pobedu; ili je pomogao razum, ili naprosto puka sreća.
     Kad je taj košmarni čas prošao, narod se vratio na Istočni Pavonis, ali narod sada duboko zamišljen. Posledice neuspeha bile su jasne: stanovništvo Marsa mora se usaglasiti oko nekog, jednog, plana. Mnogi radikalni Crveni su izginuli, drugi su pobegli u udaljene oblasti, a umereniji Crveni ostali su u Istočnom Pavonisu; besni, možda, ali ipak tu. Nastupilo je razdoblje vrlo neugodno i neizvesno. Ali živeti se moralo.
     Zato je Art još jednom počeo da promoviše zamisao o ustavotvornoj skupštini. Jurio je ispod velikih naduvanih kupola, kroz jazbine sačinjene od industrijskih pogona, magacina i betonskih spavaonica; niz široke avenije duž kojih su ostala parkirana teška vozila, uglavnom neispravna, čitavi muzeji prevozne starudije; i svuda se zalagao za isto: da se usvoji neki ustav. Postigao je da sa njim razgovaraju Nađa, Nirgal, Džeki, Zeik, Maja, Piter, Ariadna, Rašid, Tariki, Nanao, Sung i H. K. Borazjani. I Vlad, i Ursula, i Marina, i Kojot. Razgovarao je sa desetinama mladih, ovde rođenih ljudi koje nikad ranije nije video, a koji su svi imali znatnog udela u nedavnim nemirima; tih mladih učesnika bilo je tako mnogo da su počeli ličiti na građu za neku naučnu tezu da je odlučivanje u modernim masovnim pokretima 'policefalno', to jest da 'mnogo glava', a ne samo jedna glava odlučuje. Nova hidra, a svaku njenu glavu Art je ubeđivao u isto: "Ustav bi nam dao legitimitet pred Zemljom, štaviše i okvir za razrešavanje sukoba između nas samih. Pošto smo svi već okupljeni ovde, možemo početi odmah sad. Neki ljudi imaju spremne planove, samo treba baciti pogled." Pošto su događaji od prošle sedmice još bili svima sveži u pamćenju, ljudi su klimali glavom i govorili 'Možda' i odlazili da razmisle.
     Art je poslao poruku za Vilijema Forta, u kojoj je ispričao o svojim koracima, i dobio odgovor istog dana. Starac je sada boravio u jednom novom izbegličkom naselju u Kostariki, i izgledao rasejano i rastrojeno kao i uvek. "Zvuči dobro", reče on. Posle ovog razgovora, aktivisti 'Praksisa' počeli su svakodnevno da se javljaju Artu, da vide šta mogu učiniti da mu pomognu u organizovanju pojedinih aktivnosti. Art postade zauzetiji nego ikada ranije. Ono što je on radio, Japanci nazivaju nema-vaši: pripremanje jednog događaja. Sastavljao je organizacioni odbor za Skupštinu, razrađivao strategije sazivanja, išao u ponovne posete kod svakog sa kim je već jednom razgovarao, pokušavao je, sve u svemu, da ubedi svako pojedino ljudsko biće na Pavonis Monsu. "Metod Džona Buna", komentarisao je Kojot i smejao se napuklo. "Pa, srećno ti bilo!"
     Saks, koji je pakovao svoju neveliku imovinu da bi krenuo u diplomatsku misiju na Zemlju, reče: "Treb'o bi da pozoveš, ovaj, Ujedinjene nacije."
     Posle one pustolovine u mećavi, Saks se ponašao malo ošamućeno; bio je sklon da dugo zuri u razne stvari, kao da ga je nešto jako lupilo po glavi. Art mu blago reče: "Sakse, mi smo se grdno namučili upravo da bismo njima dali šut-kartu sa ove planete."
     "Da", reče Saks. "Al' sad ih kooptiraj."
     "Kooptirati UN!" Art razmotri ovo. Uključiti Ujedinjene nacije kao svoga saradnika, kao učesnika u celom procesu. To 'odzvanja' prilično dobro. Izazovno, naprosto kao pomisao, sa stanovišta diplomatske veštine.

     Neposredno pre polaska marsovskih ambasadora na Zemlju. Nirgal svrati u kancelarije 'Praksisa' da se pozdravi sa njima. Art zagrli svog mladog prijatelja i najednom oseti nalet iracionalnog straha. Leteti sada - čak na Zemlju!
     Nirgal je, kao i uvek, bio blaženo smiren, njegove tamnosmeđe oči blistale su iščekivanjem. Pošto se od svih ostalih ambasadora oprostio u kancelarijskim prostorijama, Arta povede u magacin, da tamo sednu u jedan prazan ugao.
     "Čvrsto si odlučio?"
     "Vrlo čvrsto. Hoću da vidim Zemlju."
     Art preokrete svoju šaku levo, desno, kao da se pita šta li bi sad mogao da kaže.
     "Uostalom", reče Nirgal, "mora neko da siđe tamo i pokaže im ko smo."
     "Nema nikog ko bi to mogao bolje od tebe, prijatelju moj. Ali moraćeš da se čuvaš metanacionalnih kompanija. Ko zna šta bi one mogle pokušati. Takođe se čuvaj zagađene hrane; u onim oblastima gde se podigao nivo podzemnih voda, sigurno postoje sanitarni problemi. Kao i prenosioci zaraznih bolesti. Osim toga, i sunčanog udara se čuvaj, jer vi ćete svi biti veoma oset..."
     U magacin je ušla Džeki Bun. Art istog trena obustavi svoje 'savete putnicima'. Nirgal u svakom slučaju prestade da ga sluša i poče zuriti u Džeki sa iznenada praznim izrazom lica, kao da je preko glave navukao masku sa sopstvenim likom. Ali, naravno, nijedna maska ne bi mogla dobro odraziti Nirgalov lik, kome je pokretnost glavna osobina, tako da u ovom trenutku Nirgal, zapravo, više nije ličio na samog sebe.
     Džeki je u trenu sagledala sve to i zagledala se besno u Nirgala. Njen stari sadrug je ostavlja... Kako i ne bi bila besna. Art vide da između to dvoje postoji svađa. Ni Džeki ni Nirgal nisu obraćali pažnju na njega, i on bi najradije tiho klisnuo iz magacina, da je mogao; osećao se kao čovek koji drži gromobran u podignutoj ruci, za vreme oluje; ali se Džeki isprečila - naime, još je stajala na vratima. Art nije bio raspoložen da je uznemiri baš sad.
     "Znači, ti nas napuštaš", reče ona Nirgalu.
     "To je samo poseta."
     "Ali zašto? Zašto sad? Zemlja nam sad ne znači ništa."
     "Sa nje smo došli."
     "Nije. Došli smo iz sela Zigota."
     Nirgal odmahnu glavom. "Zemlja nam je matična planeta. Mi smo njen produžetak ovde. Moraćemo se suočiti sa tom istinom."
     Džeki zgađeno i zbunjeno odmahnu rukom. "Napustićeš nas upravo u času kad si najpotrebniji!"
     "Sagledaj to kao priliku."
     "Hoću", reče ona, kao da ju je tim svojim rečima naljutio. "Ali neće ti se dopasti."
     "Dobićete ono što želite."
     Džeki oštro reče: "Ne znaš ti šta ja želim!"
     Artu su se nakostrešile dlačice na potiljku: grom samo što nije udario. Uvek je sebe smatrao čovekom koji voli da prisluškuje, maltene voajerom; ali kad stojiš između dvoje u sobi i 'prisluškuješ', a oni te vide - to nije to. Ovom događaju nije želeo da bude svedok. On pročisti grlo, na šta se njih dvoje trgnuše. Pođe ka vratima i jednim njihanjem šake ispred sebe pokaza šta namerava; Džeki se malo pomače i propusti ga da se izvuče napolje. Iza njega se glasovi nastaviše, ogorčeni, sa puno tonova optuživanja, sa puno bola, nerazumevanja i besa.

     Kojot je tmurno zurio ispred sebe kroz vetrobran dok je vozio marsovske ambasadore ka jugu, ka Liftu. Pored njega je, na mestu suvozača, sedeo Art. Kotrljali su se lagano kroz razrušena predgrađa u blizini Utikača, u jugozapadnom delu Šefilda, gde su ulice bile načinjene sa svrhom da posluže za prolaženje veoma velikih kontejnerskih teretnih vozila, tako da su imale jedno zloslutno albertšperovsko svojstvo, osobinu nehumanog gigantizma. Saks je po ko zna koji put objašnjavao Kojotu da putnici ka Zemlji neće biti sprečeni da učestvuju u radu Ustavotvorne skupštine, da će govoriti preko ekrana, da neće kao Tomas Džeferson u Parizu 1776. propustiti glavnu stvar. "Bićemo sasvim prisutni na Pavonisu", reče Saks, "u svakom značajnom smislu te reči."
     "Ako je tako, svi će biti na Pavonisu", reče Kojot zloslutno. Nije mu se dopadalo da Saks, Maja, Mičel i Nirgal odu na ovo putovanje na Zemlju; a kao da mu se ni Ustavotvorna skupština nije sviđala; u stvari, ničim nije bio zadovoljan ovih dana, i sav je bio trzljiv, nelagodan, razdražljiv. "Nismo mi još izišli iz gužve", gunđao je povremeno. "Paz'te šta vam ja kažem."
     Onda je Utikač stajao pred njima, velika masa betona iz koje se uzdizao kabl, crn i glatkosjajan, kao kakav harpun bačen rukom zemaljskih sila i zaboden u Mars da bi ga pouzdano zadržao. Putnici su se identifikovali na kapiji, a onda se uvezli u taj kompleks zgrada sa zajedničkim imenom 'Utikač'. Kroz jedan veliki ravan prolaz ušli su u ogromnu komoru u samom središtu gde je kroz 'okovratnik' Utikača ulazio sam kabl, deset metara debeo, i svojim ravno odrezanim krajem visio nad jednom mrežom nacrtanih putanja koje su se ukrštale na sredini poda. Kabl je bio tako majstorski izbalansiran na orbiti, da nikada nije ni dodirivao Mars, samo je lebdeo malo iznad poda. 'Okovratnik', to jest obruč je služio samo da stabilizuje donji kraj kabla, a ne da ga drži. Raketni motori prikačeni na mnogo mesta duž kabla odrađivali su posao tačnog pozicioniranja i, još važnije, održavanja precizne ravnoteže između centrifugalne i gravitacione sile da bi kabl ostajao na areosinhronoj orbiti.
     Red liftovskih kabina lebdeo je u vazduhu isto kao i kabl, ali iz drugog 'razloga', jer su te kabine održavane u takvom položaju elektromagnetnim silama. Sada jedna kabina prividno 'levitacijom' pođe iznad jedne nacrtane piste, priđe kablu, zakači se na šine ugrađene u zapadnu stranu kabla, i bešumno uzlete kroz vrata-ventil na okovratniku.
     Putnici i njihovi pratioci iskrcali su se iz svojih vozila. Nirgal je izgledao povučen u sebe, kao da je već otputovao. Maja i Mičel bili su uzbuđeni; Saks je bio onaj isti kao i uvek. Jedan po jedan zagrlili su Arta i Kojota, ispružajući se gore ka Artu, saginjući se dole ka Dezmondu. Neko vreme pričali su, manje-više svi u glas, gledali se, nastojali da pojme ovaj trenutak; bilo je to 'samo' jedno putovanje, ali njih je obuzimao osećaj da je nešto više. Najzad četvoro putnika, bez ijednog pratioca, pređoše preko podijuma i preko mostića za ukrcavanje uđoše u sledeća lift-kola. Nestadoše unutra.
     Onda su Art i Kojot samo stajali i gledali kako lift plovi kroz vazduh, približava se kablu, zakačinje se za šine, hita uvis kroz vrata-ventil i nestaje. Kojotovo asimetrično lice ostalo je zgrčeno u izraz brige ili čak straha. Art pomisli da takav izraz lica nije za Kojota nimalo osoben. Naravno, Kojotov sin i troje njegovih najbližih prijatelja odlaze na jedno vrlo opasno mesto. Doduše, to mesto je ipak samo planeta Zemlja, ali mora se priznati da to putovanje daje osećaj opasnosti. "Ništa im neće nedostajati", reče Art i stisnu rame malog čoveka. "Oni će tamo dole biti zvezde. Sve će ispasti odlično." Ovo je svakako istina, pomisli on. I već se poče osećati bolje: ubedio je samog sebe. Pa, to je ipak njihova matična planeta. Ljudska bića su stvorena za nju. Biće sve u redu. Matična planeta. Mada. ipak...









8.
     A na Istočnom Pavonisu kongres poče.
     Nađa je to postigla, zapravo. Naprosto je u hali glavnog magacina počela da piše nacrte Ustava, ljudi su stali da joj se pridružuju, i odatle je krenulo kao grudva snega kad se kotrlja niz snežnu nizbrdicu. Kad su se sastanci zahuktali, svako je morao ili da dolazi ili da izgubi uticaj. Nađa je slegala ramenima na primedbe da 'još nismo spremni', ili da 'treba samo propisno, samo po proceduri' ili da je 'trebalo prvo da znamo više o...' i uzvraćala je, nestrpljivo govoreći: "Ma, ostavi to. Tu smo, i kad ćemo ako nećemo sad."
     Tako jedna grupa od oko tri stotine ljudi, ali promenljivog sastava, poče da se sastaje iz dana u dan u industrijskom kompleksu Istočnog Pavonisa. Glavni magacin, predviđen da se koristi i kao hangar za vagone i delove pista, bio je ogroman, pa su duž njegovih zidova izgradili nekoliko desetina kancelarija sa montažnim, pokretnim zidovima, a u sredini ostavili jedan otvoren, prazan prostor gde je veliki broj svakojakih radnih stolova bio poređan otprilike u krug. "Aha", reče Art kad je to video, "sto od stolova."
     Naravno da je bilo ljudi koji su navaljivali da vide spisak delegata, da bi znali ko će imati pravo da glasa, ko da govori, i tako dalje. Nađa, koja je brzo postajala predsednica, predloži da bude prihvaćena svaka grupa koja stanuje na Marsu i koja je u nekom opipljivom smislu reči postojala i pre nego što je konferencija počela. "Zašto ne bismo obuhvatili sve nas."
     Stručnjaci za ustavno pravo iz Dorsa Brevie jednoglasno su rekli da kongresom treba da rukovode glasajući članovi svake delagacije, ali da na kraju, kad tekst bude usaglašen, o tom nacrtu Ustava treba da glasa celokupno stanovništvo Marsa. Šarlota, koja je dvanaest marsovskih godina pre toga učestvovala u formulisanju dokumenta u Dorsa Breviji, još od tog vremena je vodila jedni radnu grupu koja je spremala planove za uspostavljanje vlade, u nadi da će jednog dana biti izvršena uspešna revolucija. Nisu se samo oni bavili time; pojedine škole u Južnoj Fosi i jedno odelenje Univerziteta Sabiši imali su u svojim nastavnim planovima i programima rada i predmet 'Ustavno pravo i vlada', tako da su mnogi mladi Marsovci u ovoj dvorani odlično poznavali materiju kojom su se sada bavili. "Ovo i plaši čoveka, malčice", reče Art Nađi. "Revolucija se primakla pobedi i odjednom su iz raznih rupica izmilele gomile advokata, kao crvići."
     "Uvek to tako bude."
     Šarlotina grupa je odavno spremila spiskove mogućih delegata, za slučaj da se sazove ustavotvorna skupština. Uključili su svako marsovsko naselje sa više od pet stotina stanovnika. Ovo je značilo, i na to im Nađa ukaza, da će veliki broj građana biti zastupljen dva puta, jednom po osnovu mesta stanovanja, a drugi put kroz svoju političku grupu ili stranku. Nekoliko grupa nije se našlo na listi. Oni su se žalili radnom predsedništvu, koje je gotovo svima njima dozvolilo da se pridruže. Art je zvao Donalda Hejstingsa i saopštio mu da Ustavotvorna skupština poziva i UNTA da se pridruži kao jedna delegacija. Iznenađeni Hejstings javio im se nekoliko dana kasnije i saopštio pozitivan odgovor UNTA. Takođe, da će i on sam, Hejstings, sići niz kabl i biti član te delegacije.
     Posle, sve u svemu, jedno nedelju dana takvih pripremanja, zauzimanja polaznih položaja, guranja, stvorila se dovoljna saglasnost da se glasa o listi ovlašćenih, priznatih učesnika Skupštine. Pošto je bila tako sveobuhvatna, izglasana je maltene jednoglasno. I tako se iznenada nađoše na pravoj Ustavotvornoj skupštini. U njoj su učestvovale delegacije (čija je brojnost bila od jednog do deset članova) iz sledećih gradova:
     Aheron Nikozija Kairo Odesa Harmakis Valis Sabiši Kristijanopolis Bogdanov Višnjik Hiranjagarba Maus Hajd Nju Klark Bredberi Point Sergej Koroljov Dimaterejev Krater Južna Stanica Reul Valis Južni Karavanseraj Nuova Bolonja Nirgal Valis Montepulćano Šefild Senzeni Na Ehus Vidikovac Dorsa Brevia Dao Valis Južna Fosa Rumi Novi Vanuatu Prometeus Gramši Mareotis Izbeglička organizacija 'Barouz' Stanica Libija Tarzis Tolus Overhengs Margaritiferin Kremen Karavanseraj Velike Eskarpe Da Vinči Elizijska Liga Kapija Pakla
     Takođe su svoje delegacije imale sledeće političke partije i organizacije: Bunovci Crveni Bogdanovisti Šnelingovci Partija 'Prvo Mars' Slobodni Mars Te Ka Praksis Savez Kahiran Madžarhi Zeleni Mars Prelazna vlast Ujedinjenih nacija Ka Kaze Redakcija 'Žurnala areoloških studija' Komanda svemirskog lifta Hrišćanski demokrati Koordinacioni komitet metanacionalne ekonomske aktivnosti Neomarksisti Bolonje Prijatelji Zemlje Biotik Separacija atmosfere
     Plenarne sednice počinjale su ujutro oko 'stola od stolova', potom se rad nastavljao u mnogobrojnim radnim grupama koje su zasedale u okolnim montažnim kancelarijama ili u susednim industrijskim zgradama. Svakog jutra Art je dolazio rano, i kuvao velike lonce kafe, kave i kavadžave; najviše je voleo ovu poslednju. To možda i nije bila velika uloga - kafekuvar - imajući u vidu šta su radili drugi učesnici Ustavotvorne skupštine, ali Art je i time bio zadovoljan. Svakog dana bio je iznenađen, videći da skupština uopšte uspeva da se sastane; videći koliko učesnika ima, smatrao je da će njegov najveći doprinos biti u tome što je pomagao da se sazove. Nije bio osobito učen i nije imao neku određenu zamisao o tome šta bi u Ustavu Marsa trebalo da piše. Ali povući ljude da dođu i budu zajedno, e to je umeo da radi. I to je uradio. Zapravo, to su on i Nađa uradili, jer Nađa je zakoračila u ulogu predsedavajućeg i počela da vodi pripreme i Skupštinu onda kad je to bilo najpotrebnije. Od svih prisutnih Prvostotinaša, ona je bila jedina u koju su svi Marsovci imali poverenja; već samim tim, imala je neku vrstu istinskog prirodnog autoriteta. Sada je, bez ikakve nervoze, i činilo se ne primećujući ni sama da to radi, koristila svoj autoritet i postajala vlast.
     Zato je Art, osim kuvanja kafe, dobio i zadatak da bude Nađin lični sekretar, i prihvatio je to sa velikim zadovoljstvom. On je sređivao program za svaki njen radni dan i svojski se trudio da taj program bude takav da Nađa kroz njega može da ide glatko i tačno. Ovo je podrazumevalo i da se morala skuvati, pod tačkom (1), velika količina kavadžave svako jutro, zato što je Nađa bila jedna od mnogih kojima je veoma drag taj prvi jutarnji 'šut' u pravcu razbuđenosti i opšte dobre volje. Da, govorio je Art sebi, ja sam njen lični asistent i davalac lekova, to je moja sudbina na ovoj tački istorije.
     Bio je srećan s tim. Kad vidi kako ljudi gledaju Nađu - već i to mu je zadovoljstvo. I kakvim pogledom ona uzvraća: pogledom zainteresovanim, saosećajnim, skeptičnim, ali spremnim da se pretvori u oštricu čim ona stekne utisak da neko traći njeno vreme; jednako spremnim da se oboji toplinom naklonosti, ako je zadovoljna nečijim doprinosom. Ljudi su to znali i nastojali su da je zadovolje; da kad nešto govore, to bude uvek sažeto i neposredno usmereno na poentu; da bude doprinos. Čeznuli su za upravo onim žarom odobravanja u Nađinim očima. A to su bile, kad izbliza pogledaš, vrlo čudne oči: u osnovi boje lešnika, ali sa bezbroj mrljica svih i svakojakih drugih boja, žute, crne, zelene, plave. Hipnotične. Nađa je na svog sagovornika usmeravala punu pažnju - ona kad te gleda, želi da ti veruje, želi da bude na tvojoj strani, voljna je da se silno potrudi da tvoj slučaj ne bude zanemaren i izgubljen u gužvi; čak su i Crveni, koji su znali za njene sukobe sa En, imali poverenja da će Nađa omogućiti da i njihova mišljenja budu saslušana. Zato se posao grupisao oko nje; Art, zapravo, nije morao ništa drugo da radi osim da gleda kako Nađa radi, da uživa u tome, i da pomaže koliko može.
     I tako počeše rasprave.

     Tokom prvih sedam dana mnoge rasprave bile su usmerene na pitanje šta je, uopšte, ustav; kakvog oblika treba da bude; šta će Marsu uopšte ustav. Šarlota je u jednoj prilici rekla da je to metakonflikt, sukob o sukobu, rasprava pre rasprave zato što još nije jasno o čemu, kako i zašto treba da se počne raspravljati. Videći nezadovoljno žmirkanje Nađino, požurila je da doda: "Ali kad to završimo, imaćemo određene granice onoga što možemo odlučiti. Ako se, na primer, odlučimo da u ustav unesemo ekonomska i socijalna pitanja, to uopšte neće biti isto kao ustav koji bi se držao strogo samo političkih i zakonskih pitanja, ili koji bi čak bio samo najuopštenija izjava o načelima."
     Da bi ova predrasprava imala nekakvu svoju unutrašnju uređenost, Šarlota i pravnici iz Dorsa Brevije doneli su izvestan broj 'praznih formulara za ustave', gde je bilo samo naznačeno o čemu će govoriti koji pasus, ali nijedan pasus još nije bio napisan. No, ove 'skicirane strukture' nisu ućutkale one govornike koji su smatrali da većina vidova društvenog i ekonomskog života ne treba da bude nikako regulisana. Podrška toj koncepciji 'minimalne države' dolazila je od vrlo različitih grupa, koje se inače nikako nisu slagale: od anarhista, libertena, neotradicionalnih kapitalista, nekih Zelenih, i tako dalje. Najisključiviji od ovih antidržavista smatrali su da je pisanje ma kakvog dokumenta o vladavini - poraz; sledstveno tome, trudili su se da 'okrenu' ovaj kongres tako da nova vlada bude što manja.
     Saks je o ovom gledištu čuo tokom jednog od svojih noćnih razgovora sa Nađom i Artom. Bio je spreman da razmisli i o ovome, kao i o bilo čemu drugom. "Ustanovljeno je", reče on, "da i sa svega nekoliko pravila, i to jednostavnih, može biti regulisano veoma složeno ponašanje. Postoji, na primer, onaj klasični računarski model koji treba da prikaže jato ptica u letu. Tu postoje samo tri pravila: održavaj se na podjednakom rastojanju u odnosu na one oko tebe, ne menjaj brzinu suviše brzo, izbegavaj nepokretne predmete. I da vidite kako lepi modeli jata u pokretu nastanu na ekranu."
     "Možda su lepi na ekranu", reče Nađa podsmešljivo. "Jesi ikad video jato čađavih lasta u sumrak?"
     Sa jednim trenutkom zakašnjenja, stiže Saksov odgovor: "Nisam."
     "E pa, kad stigneš do Zemlje, pogledaj. A mi dotle moramo imati Ustav u kome će pisati i nešto više, a ne samo 'ne menjaj brzine suviše brzo'."
     Artu je ovo bilo smešno, ali Nađi ne. Ona uopšte nije imala mnogo strpljenja za minimalističke argumente. "Zar to nije isto kao da pustimo metanacionalke da uzmu svu vlast?" pitala je u takvim razgovorima. "Pristanak da jači tlači?"
     "Nije, nije", bunio se na to Mihail. "Uopšte nije to naša namera!"
     "Ali mnogo liči na ono što govorite. Neki ljudi smatraju da vam je to maska - lažna principijelnost iza koje se vi skrivate samo da biste očuvali njihovo vlasništvo i povlastice, a sve drugo da pustite da bude uništeno."
     "Ne, nije to."
     "Onda za okruglim stolom dokažite da nije to. Za sve čime bi se vlada mogla baviti, vi dokažite da je nepotrebno. Za jednu po jednu nadležnost."
     Toliko je uporna bila za ovo, ne podsmešljiva kao Maja nego naprosto dosledna u tom stavu, da su se oni morali saglasiti: o svim stvarima mora se raspravljati za stolom. Prema tome, i 'prazni formulari' za različite ustave potrebni su; prema tome, treba preći na raspravu o njima. O ovome se glasalo, i većina se izjasnila da treba pokušati.
     I tako su se našli na prvim sednicama; prva prepona bila je preskočena. Svi su pristali da rade po jednom istom, određenom planu. Već to je zaprepašćujuće, razmišljao je Art, jurcajući sa sastanka na sastanak, obuzet divljenjem prema Nađi. Ona ni u kom slučaju nije bila običan i tipičan diplomata, niti je odgovarala modelu 'prazne posude' kome je Art težio; ali poslovi su obavljani uspešno. Kad god je prolazio pored Nađe, Art ju je zagrlio, ili poljubio u teme; voleo ju je. Jurio je prepun dobrih osećanja, nastojao da dođe na svaku sednicu i da svuda vidi šta bi mogao učiniti kako bi pomogao uspešnom radu. Često je mogao samo da snabde ljude pićem i hranom, da bi izdržali ceo dan rada, a da ne postanu nervozni.
     Tokom svih dvadeset četiri sata svakog dana okrugli sto je bio zauzet, sa gomilom učesnika uokolo. Mlade Valkire svežih lica stajale su nadnoseći se nad stare, od sunca 'izgorele' veterane; sve rase bile su zastupljene, svi tipovi ljudi; bio je to Mars u godini M-52, stanište jednih de facto novih Ujedinjenih nacija. Sa istim onim potencijalom za međusobnu neslogu koji je i u zemaljskim Ujedinjenim nacijama bio uvek toliko prisutan. Ponekad, gledajući sva ona raznovrsna lica i slušajući kako se preliva mešavina raznih jezika, engleskog i 'Vavilona' ostalih, Art je bio maltene obeshrabren tolikom raznovrsnošću. "Ka, Nađa", reče on jednog dana dok su sedeli, jeli sendviče i upoređivali svoje beleške o tom danu, "mi pokušavamo napisati ustav koji bi bio prihvatljiv svim zemaljskim kulturama!"
     Ona odmahnu rukom, pokazujući da taj problem otpisuje. Proguta zalogaj sendviča. "Pa i vreme je", reče.

     Šarlota je predložila da dokument iz Dorsa Brevije posluži kao logična polazna tačka za raspravu o sadržini koja bi mogla ispuniti prazne ustavne forme. Ovaj predlog donese veće nevolje od praznih linija u formularima, zato što su Crveni, ali i nekoliko drugih delegacija, imali rđavo mišljenje o nekim tačkama stare deklaracije. Počeli su govoriti da je dokument iz Dorsa Brevije prizvan samo da bi se kroz Skupštinu 'progurale' stvari koje je neko hteo unapred da 'namesti'.
     "Pa šta?" odgovarala je Nađa na to. "Mi možemo, ako želimo, izmeniti svaku pojedinu reč, važno je samo da počnemo od nečega."
     Ovaj stav podržala je većina starih podzemnih grupa; veliki broj njih učestvovao je na skupu u Dorsa Breviji godine M-39. Deklaracija koja je tamo nastala ostala je sve do sad najbolji pokušaj podzemlja da napiše nešto oko čega bi se svi mogli saglasiti - dok još nisu bili na vlasti; izgledalo je razumno početi i sad od toga, znati da je postojao taj presedan, očuvati osećanje istorijskog kontinuiteta.
     Međutim, kad su izvukli taj dokument i uzeli ga u šake, ustanovili su da ta stara deklaracija sada zvuči zastrašujuće radikalno. Da ne bude nikakvog privatnog vlasništva? Da niko ne prisvaja 'višak vrednosti'? Zar su oni zaista govorili takve stvari - tada? Pa, kako bi išta dejstvovalo? Sad su ljudi zurili u te ogoljene, beskompromisne rečenice i odmahivali glavama. Deklaracija se nije potrudila da pomene kako bi se ti uzvišeni ciljevi mogli sprovesti u delo, samo ih je navela. "Rutina sa kamenim pločama", tako je Art opisao taj tekst iz Dorsa Brevije. Sad kad je revolucija uspela, došlo je vreme da se stvarno učini nešto - u stvarnom svetu. Mogu li oni ostati pri onako radikalnim zamislima?
     To je bilo teško reći. "Bar imamo o kojim stavovima da raspravljamo", govorila je Nađa. A na svačijem ekranu bili su, pored dokumenta iz Dorsa Brevije, i prazni formulari za ustav, samo sa naznakama o čemu bi moglo da se govori u svakom odeljku, što je, dabome, ukazivalo na mnoge probleme sa kojima se valja rvati: 'Ustrojstvo zakonodavne vlasti, Ustrojstvo izvršne vlasti, Ustrojstvo sudske vlasti, Prava građana, Vojska i policija, Oporezivanje, Pravila za izbore, Vlasništvo, Ekonomski sistem, Zaštita životne sredine, Postupci za dodavanje amandmana ovom Ustavu' i tako dalje. Neki ovakvi prazni formulari sastojali su se od mnogo stranica. Svako je to na svom ekranu preturao, premeštao, formatizovao, raspravama se nije video kraj. "Praznine sa-mo da ne gle-damo", otpeva Art, tonom kao da pevuši, jedne noći, dok je preko Nađinog ramena gledao jednu izuzetno zakarabudženu formularčinu punu 'strelica za protok'. Ličilo je to na neku Mičelovu alhemičarsku kombinatoriku. Nađa se nasmeja.









9.
     Radne grupe su se usredsredile svaka na po jednu oblast državnog i društvenog uređenja, čim je usvojen jedan, kompozitan prazan formular, kome dadoše ime 'blank svih blankova'. Pojedine političke partije i interesne grupe gravitirale su prema onim temama koje su ih ponajviše zanimale, pa su te radne grupe brzo popunjene, a na preostala mesta to jest u preostale, nepopunjene radne grupe stavljeni su predstavnici mnogobrojnih gradova pod naduvanim kupolama. Posle toga trebalo je samo raditi.
     Svemirski prostor oko Marsa kontrolisala je, u tom trenutku, tehnička ekipa iz kratera Da Vinči. Oni nisu dozvoljavali nijednom svemirskom šatlu da pristane uz Klark, niti da aerokočenjem uđe na orbitu oko Marsa. Niko nije smatrao da je Mars već zbog ovoga postao zaista slobodan, ali ipak su imali, zahvaljujući toj okolnosti, izvestan fizički i psihički slobodan prostor, gde su mogli raditi. To je bio plod revolucije. Na rad ih je gonila između ostalog i uspomena na Šefild; strah od građanskog rata bio je snažno prisutan. En je ostala u izgnanstvu, sa Kakazama; u zabačenim predelima, sabotaže su se nastavljale iz dana u dan. Pojedini gradovi-kupole proglasili su nezavisnost od svih, a neka naselja ostala su tvrđave metanacionalnih kompanija; marsovsko društvo bilo je u previranju i, zapravo, na domak rasula. Našli su se u jednom mehuriću unutar istorije, u nečemu što ne može postojati dugo; znali su da taj mehurić može da se rasprsne svakog trena, i da će se sigurno i rasprsnuti ako oni ne budu dejstvovali odlučno. Nastupilo je, najjednostavnije rečeno, vreme da se nešto učini.
     Jedino u tome su svi bili saglasni, u samo toj jednoj, ali vrlo važnoj stvari. Dani su prolazili, a jedno jezgro ljudi koji umeju da rade postepeno je izranjalo, ljudi koji su se počeli između sebe prepoznavati po tome što su doprinosili da se jedan po jedan pasus uradi, a ne zauzimali poze za prazne govorancije. Okruženi obiljem svakojakih drugih rasprava, takvi ljudi su ipak privodili posao kraju, a Nađa, koja ih je brzo prepoznavala, pomagala im je koliko god je mogla.
     Za to vreme, Art je, na svoj uobičajeni način, jurio svuda. Ustajao je rano i raznosio jelo i piće, ali i obaveštenja o radu u svim prostorijama. Njemu se činilo da stvari idu prilično dobro. Većina podgrupa ozbiljno se prihvatila posla da popuni prazno mesto za svoj pasus u Ustavu; bilo je tu pisanja i brisanja, sastavljane su i isprobavane rečenice. Kovali su i iskivali misao po misao, reč po reč. Artov dolazak u prostoriju radovao je svakog, jer je značio kratku pauzu, novu klopu, novu šalu o nečemu. Jedna grupa zadužena za nešto iz oblasti sudske vlasti prilepila je na njegove cipele krila od plastične pene i poslala ga takvog da prenese neku zajedljivu poruku jednoj drugoj grupi, iz oblasti izvršne vlasti, sa kojom su bili u sukobu. Artu su se krila dopala, i zadržao ih je; zašto ne? Sva ova njihova petljancija bila je komično veličanstvena, ili veličanstveno komična: oni pišu nova pravila, on letuca uokolo kao Hermes ili Pak, krila su, dakle, sasvim na svom mestu. I tako je leteo i leteo, po ceo dugi dan i do kasno u noć. Po završetku sednica svih radnih grupa za taj dan, vraćao se u kancelarije 'Praksisa' koje su i njemu i Nađi bile uporište, tamo su jeli, razmatrali šta je u toku dana postignuto, pozivali putnike za Zemlju i razgovarali sa Nirgalom, Saksom, Majom i Mičelom. Posle toga, Nađa se vraćala radu pred svojim ekranima, i obično bi u tom položaju i zaspala u fotelji. Posle čak i toga, Art je - ne baš svake noći - odlazio natrag u magacin, i u fabričke zgrade i terenska vozila oko magacina. Pošto se kongres održavao ispod pretežno industrijske naduvane kupole, nije bila moguća ista atmosfera žurke kao što je u Dorsa Breviji vladala posle radnog vremena; ali mnogi delegati ostajali su i u industrijskom okruženju u noćnim satima budni, sedeli su na podovima svojih soba, pili su, pričali o zbivanjima proteklog dana i o nedavnoj revoluciji. Mnogi učesnici takvih okupljanja nikada ranije se nisu videli; sad su se upoznavali. Nastajale su veze, prijateljstva, romanse, svađe. Bila su to dobra vremena za razgovor. Mogao si tu dobiti dodatna saznanja o onome što se dešavalo tokom dana; ova neformalna druženja služila su kao donja strana skupštinskog zasedanja, koje se na taj način 'nastavljalo' u mnogim, kojekuda pozavlačenim prostorijama, često betonskim. Artu je sve to prijalo. Ali došao bi trenutak kad bi i on tresnuo 'u zid', talas pospanosti prevaljao bi se preko njega, tako da mnogih noći Art nije uspevao čak ni da se otetura do svoje kancelarije, nego se samo opružao po nečijem podu i ostajao tu da spava, i onda se budio prohlađen i ukrućen i žurio u svoje kupatilo, pa pod tuš, pa u kuhinje da pristavi prvu lončugu kafe i džave za to jutro. I tako u krug, u krug, dani su se stapali u munjevitom proletanju, bilo je veličanstveno.

     Na sednicama posvećenim najrazličitijim oblastima Ustava dešavalo se ponovo i ponovo da ljudi moraju da se suoče sa pitanjima veličine, razmera. Pošto nema nijedne nacije, niti ikakve prirodne ili tradicionalne političke jedinice, ko treba da ima vlast nad čim? Kako uravnotežiti lokalno i globalno, prošlost i budućnost - mnoštvo kultura svojih predaka sa kulturom Marsa koja je samo jedna?
     Saks je sa svog raketnog broda, u letu ka Zemlji, posmatrao kako ovaj isti problem iskrsava na mnogo mesta, i jednog dana je preko ekrana poslao predlog da gradovi pod kupolama i pokriveni kanjoni postanu osnovne političko-teritorijalne jedinice: u osnovi, opštine, ili gradovi-države, polisi. Ne bi postojala nijedna krupnija političko-teritorijalna jedinica osim Marsa celog, a vlada Marsda bi regulisala samo ono što je zaista planetna briga. Tako bi postojala dva nivoa, lokalni i globalni, bez i jedne nacionalne države između toga.
     Reakcije na ovaj predlog bile su prilično pozitivne. Kao prvo, podudarao se sa situacijom koja je već de facto nastala, što je značajna prednost. Mihail, vođa stranke Bogdanovista, reče da je to varijanta stare zamisli o 'komuni komuna', zajednici zajednica; pošto se znalo da je predlog potekao od Saksa, neki rekoše da to vodi 'laboratoriji laboratorija'. Ali glavni problem je ostao, i Nađa je odmah ukazala na to: Saks je samo definisao dva nivoa, lokalni i globalni, ali nije rešeno koliko vlasti treba dati planetnoj, globalnoj, konfederalnoj vladi, a koliko poluautonomnim polisima. Ako daš previše vlasti centralnoj vladi, eto nas opet u staroj, velikoj, centralizovanoj državi, Mars postaje nacija, a to je pomisao koja je užasnula mnoge delegacije. "Ali ako daš premalo", reče Džeki oštro, na radnoj grupi za ljudska prava, "neke kupole tamo negde mogle bi odlučiti da je robovlasništvo baš fino, da je sakaćenje ženskih polnih organa dobra stvar, a isto bi mogli odlučiti i za bilo koji drugi zločin zasnovan na starim teranskim varvarstvima, i sve bi se to pravdalo 'kulturnim vrednostima'. A to bi bilo naprosto nedopustivo."
     "Džeki je u pravu", reče Nađa. Ovakva Nađina intervencija bila je neuobičajena, pa je već i zato privukla znatnu pažnju. "Ako neki ljudi tvrde da pojedina osnovna ljudska prava nisu prihvatljiva njihovoj kulturi, to smrdi, pa ma ko da je to rekao - feministkinje, patrijarsi, lenjinisti, metanaci, baš me briga ko. Neće njima to ovde uspeti, ne ako ja mogu da ih sprečim."
     Art je primetio da se znatan broj delegata namrštio zbog ovoga. Sigurno su zaključili da je Nađin stav neka verzija zapadnjačkog sekularnog relativizma, ili možda Džon Bunovog hiperamerikanizma. Opoziciju metanaci-kompanijama dobrim delom, zapravo, su činili ljudi koji su želeli da očuvaju neku stariju kulturu, a u takvim kulturama stare hijerarhije često su bile očuvane u celosti ili maltene u celosti; to je naravno prijalo onima na vrhu, ali i iznenađujuće velikom broju ljudi na nižim položajima u društvu.
     Mladi ljudi rođeni na Marsu, međutim, izgledali su kao da ih iznenađuje da tu uopšte ima šta da se raspravlja. Po njihovom uverenju, osnovna ljudska prava su urođena i neotuđiva, a svaki pokušaj poništavanja ijednog od tih prava bio je, po njima, samo dokaz da mnogi isei imaju, i sad, duboke emocionalne ožiljke nastale zbog nefunkcionalnog i traumatičnog vaspitanja na Zemlji. Ariadne, jedna od najistaknutijih mladih Marsovkinja, ustade i reče da je grupa za izučavanje dokumenta iz Dorsa Brevije proučila i mnoge zemaljske dokumente o ljudskim pravima, i napisala svoju sveobuhvatnu listu tih prava. Ta nova glavna lista temeljnih prava čoveka bila je sad na raspolaganju za čitanje i, kao što je Ariadne posredno nagovestila, za usvajanje aklamacijom. Neki počeše da se raspravljaju o ovoj ili onoj tački sa tog spiska ljudskih prava. Postignuta je, ipak, saglasnost da neka globalna Povelja o ljudskim pravima mora biti 'na stolu'. Predstojala je, dakle, kodifikacija ljudskih prava prema marsovskom shvatanju u godini M-52, i unošenje tih prava u Ustav, čiji će bitan deo biti.
     O tačnoj prirodi tih prava ipak su nastavljene rasprave. Za takozvana 'politička prava' velika većina učesnika prihvatala je da su 'sama po sebi očigledna' - stvari koje građani imaju slobodu da rade i stvari koje vlade ne smeju da rade; sloboda kretanja, habeas corpus, sloboda govora, udruživanja, vere, zabrana posedovanja oružja. Sve to je odobrila ogromna većina marsovskih 'domorodaca', dakle onih koji su na Marsu rođeni. Poneki isei rodom iz država kao što su Singapur, Kuba, Indonezija, Tajland, Kina i tako dalje, ipak su popreko gledali na toliko naglašavanje sloboda pojedinca. Drugi delegati bili su uzdržani u pogledu izvesnih drugih, takozvanih 'socijalnih' ili 'ekonomskih' prava, kao što je pravo na stan, na zdravstvenu zaštitu, obrazovanje, zaposlenje, udeo u dohotku izvučenom iz prirodnih bogatstava planete, i tako dalje. Mnogi delegati isei, i to oni koji su imali neka konkretna iskustva sa zemaljskim vladama, veoma su se brinuli zbog ovih prava, jer su isticali da ih je opasno unositi u Ustav; radilo se to na Zemlji, rekoše oni, ali se i dešavalo da neka vlada ne može da ispuni takva obećanja data u Ustavu, pa je narod dolazio do zaključka da je Ustav usvojen uglavnom iz propagandnih razloga, zatim je dolazilo i do kršenja drugih ustavnih odredbi, tako da je na kraju čitav Ustav postajao rđava šala.
     "Pa, neka bude i tako", rekao je na to Mihail oštro, "ako nemaš stan, tvoje pravo glasa i jeste rđava šala."
     Mladi Marsovci, ali i mnogi delegati poreklom sa Zemlje, složili su se s ovim. Zato su na stolu ostala i društvena i materijalna prava, a rasprave o tome kako se ona u praksi mogu jemčiti nastavljene su tokom mnogih dugotrajnih sednica. "Politička, socijalna, šta mari", govorila je Nađa. "Hajde da se mi potrudimo da sva prava dejstvuju."

     Rad se nastavljao i za okruglim stolom i u radnim grupama. Učestvovala je i delegacija Ujedinjenih nacija, koju je predvodio lično Donald Hejstings. On je 'doputovao' liftom niz kabl i žustro učestvovao u raspravama. Njegovo mišljenje svaki put je primano sa posebnom vrstom pažnje. Međutim, počeo je ispoljavati znake 'sindroma taoca', naime (bar se tako Artu činilo) pokazivao je iz dana u dan sve više razumevanja za mišljenja onih među kojima se našao. Ovo bi, dabome, moglo uticati na njegove starešine na Zemlji.
     Komentari i predlozi pristizali su kao široka bujica sa celog Marsa, ali i sa Zemlje. Ispunjavali su nekoliko ekrana na jednom zidu velike dvorane. Interesovanje za ovu skupštinu bilo je svuda veoma veliko, i takmičilo se sa velikom poplavom na Zemlji - šta će biti tema broj jedan, publici najzanimljivija. "Glavna sapunska opera u ovom trenutku", reče Art Nađi. Svake noći, kad su iz svoje male kancelarije pozivali Nirgala i ostale ambasadore, zakašnjenje u pristizanju odgovora bilo je sve duže. Artu i Nađi to nije stvarno smetalo, imali su o čemu da razmišljaju dok su čekali da Nirgal, Saks i ostali odgovore.
     "Ovaj problem podele vlasti između lokalnog i globalnog nivoa biće težak", reče Art jedne noći. "Mislim da tu postoji stvarna protivurečnost. Nije to samo neka nejasnoća u našem razmišljanju. Zaista želimo izvesnu globalnu kontrolu, ali zaista želimo i slobodu za gradove pod kupolama. Dve vrednosti, nama najdragocenije, a jedna protivureči drugoj."
     "Možda po švajcarskom sistemu", odgovori mu Nađa tek posle nekoliko minuta. "Džon Bun je uvek to predlagao."
     Ali sami Švajcarci, nastanjeni na Pavonisu, nisu bili oduševljeni tom idejom. "To je pre antizamisao", rekao je jednog dana Jurgen, kriveći lice u grimasu. "Ja sam na Mars došao upravo zbog švajcarske federalne vlade. Ona sve guši. Treba ti dozvola i da dišeš."
     "A kantoni više nemaju nikakvu vlast", reče Priska. "Sve uzela savezna vlada."
     "Doduše, u nekim kantonima je i dobro što je uzela", reče Jurgen.
     A Priska: "Bern je zanimljiv za razgovor, ali još više Graubunden. Ta reč znači: sivi savez. To je bila jedna labava konfederacija gradova u jugoistočnoj Švajcarskoj, stotinama godina. Veoma uspešna organizacija."
     "Da li biste mogli pozvati sa Zemlje sve podatke koje možete dobiti o tome?" upita Art.
     Sledeće noći, on i Nađa pregledali su opise Graubundena koje im je Priska dostavio. Pa, dobro, pomišljao je Art; stvari su u renesansi bile kudikamo jednostavnije nego danas. Ili možda ipak nisu. U svakom slučaju, veoma labava povezanost švajcarskih planinskih gradića nikako se nije dala lepo preneti na veoma povezane i prepletene privrede marsovskih naselja. Kao prvo, Graubundenovci nisu morali da se brinu da će izazvati neželjene promene u atmosferskom pritisku. Ne - istina je bila ova: da stanovnici Marsa jesu u jednoj sasvim novoj situaciji i da im nijedna istorijska analogija ne može pomoći.
     "Kad već govorimo o ravnoteži planetnog i opštinskog", rekla je jednog dana Ajriška, "šta je sa terenima izvan kupola i pokrivenih kanjona?" Ajriška je izlazila u prvi plan kao vođa onih Crvenih koji su ostali na Pavonisu, umerena osoba koja može govoriti u ime gotovo svih klika Crvenog pokreta, pa, zbog toga, ličnost koja je, sa proticanjem nedelja, postajala sve moćnija. "Ti tereni jesu glavnina Marsa, a mi smo u Dorsa Breviji samo rekli da nijedan pojedinac ne može biti vlasnik toga, već da ti nepokriveni tereni moraju biti pod zajedničkim starateljstvom svih nas. Zasad može tako da ostane, ali kako se populacija bude uvećavala, a novi gradovi osnivali, problem kontrole nad zemljištem postajaće sve veći."
     Kad je to čuo, Art je uzdahnuo. Jer čuo je istinu, ali tešku, nedobrodošlu. Nedavno je odlučio da svakog dana ustremi glavninu svojih napora na najgori preostali problem sa kojim se Skupština suočava; onda bi bilo logično da bude zadovoljan kad uspe da uoči neki takav problem. Ali... ponekad su nailazili preteški.
     Kao ovaj. Zemljišna prava, i zamerke Crvenih s tim u vezi: novi vidovi problema globalno-lokalno, ali u varijanti specifično marsovskoj. I opet, to je nešto za šta ne postoji presedan. Pa, šta da se radi; ako to jeste najgori preostali problem...









10.
     Art ode kod Crvenih. Na susret sa njim izišlo je troje. Bili su to Marion, Ajriška i Tiu, jedan od onih koji su sa Nirgalom i Džeki bili u istom pokolenju beba u seocu Zigotu. Povedoše Arta u njihov 'tabor' sačinjen od terenskih vozila. Ovom činjenicom bio je vrlo zadovoljan, jer je značila da Crveni sada vide njega, iako je došao iz 'Praksisa', kao neutralnog i nepristrasnog, što je i želeo da bude: velika prazna posuda koju pune porukama i dodaju od ruke do ruke.
     Tabor Crvenih bio je zapadno od industrijske oblasti, na rubu kaldere. Seli su sa Artom u jedno veliko vozilo, u prostranu gornju kabinu. Sunce poznog popodneva bacalo je oštru svetlost na njih. Sedeli su i gledali dole, u divovsku, kontrastno ocrtanu zemlju kaldersku.
     "I šta biste vi voleli da vidite u ovom Ustavu?" reče Art.
     Pijuckao je čaj koji su mu dali. Njegovi domaćini se pogledaše, malo zbunjeni. "U idealnom slučaju", reče Marion posle nekog vremena, "želeli bismo živeti na jednoj praiskonskoj planeti, u pećinama i tunelima ispod litica, ili u prostorijama koje bi nastale izdubljivanjem prstenova kratera. Nijedan veliki grad. Nikakvo teraformiranje."
     "Morali biste u svako doba dana i noći imati skafander na sebi."
     "Tako je. Nama to ne smeta."
     "Hm." Art razmisli o ovome. "Dobro, ali hajde da počnemo od sadašnjeg trenutka. Pošto znate kakva je situacija u ovom času, šta biste želeli da se dogodi sledeće?"
     "Nikakvo dalje teraformiranje."
     "Nestanak kabla, i nikakvo dalje doseljavanje."
     "Zapravo, bilo bi fino kad bi se neki ljudi vratili na Zemlju."
     Zaćutali su i zagledali se u njega. Art je nastojao da ne pokaže svoju ozlojeđenost.
     Reče: "Zar nije verovatno da će biosfera nastaviti da raste dalje i sama, od ove tačke?"
     "Nije to sigurno", reče Tiu. "Ako obustavite industrijsko pumpanje, svaki eventualni dalji porast bio bi veoma spor. Biosfera bi mogla i izgubiti neke teritorije, zbog ovog ledenog doba koje počinje."
     "Zar to nije ono što neki ljudi nazivaju ekopoetikom?"
     "Nije. Ekopoetičari upotrebljavaju samo biološke metode, ali veoma intenzivno. Mi mislimo da bi trebalo da svi ti ljudi prestanu s time, i ekopoetičari, i industrijalci, i svi drugi."
     "Ali smo naročito protiv metoda teške industrije", reče Marion. "A posebno protiv izazivanja poplave na severu. Taj potop tamo, to je naprosto kriminalno. Mi ćemo u te stanice da podmećemo ekploziv, svakako, a vi pričajte šta hoćete. Ako ne prestanu to da rade."
     Art odmahnu rukom ka divovskom kamenitom grotlu davnog vulkana. "Na višim nadmorskim visinama stvari izgledaju manje-više isto, zar ne?"
     Nisu bili voljni da priznaju ovu istinu. Ajriška reče: "Čak i na visokim terenima pojavljuju se naslage leda i biljke. Atmosfera na ovoj planeti 'odskače' vrlo mnogo u visinu, to imaj u vidu. Ni jedna jedina tačka na Marsu ne ostaje sasvim nezahvaćena, kad počnu jaki vetrovi."
     "Šta ako razapnemo kupole iznad četiri velike kaldere?" upita Art. "Da unutra sve ostane sterilno, a atmosfera ona prvobitna, i po sastavu i po pritisku? To bi bili ogromni nacionalni parkovi, svojevrsna divljina očuvana u svom istinitom, praiskonskom stanju."
     "Parkovi bi bili, da."
     "Pa, jeste. Ali moramo raditi sa onim što sad imamo, zar ne? Ne možemo se vratiti u godinu M-1 i pustiti celu istoriju da se odvija još jednom od te tačke. Imajući u vidu sadašnju situaciju, moglo bi biti pametno da sačuvamo tri ili četiri takva velika mesta u prvobitnom, ili približno prvobitnom, stanju."
     "Bilo bi lepo da sačuvamo i neke kanjone", reče Tiu neodlučno. Jasno se videlo da Crveni nikad do sad nisu ni pomislili na ovako nešto; i da nisu, ni sad, mnogo zadovoljni. Ali nastalo stanje nisu mogli da uklone svojim pukim priželjkivanjem, morali su delati sa osloncem na ono što jeste.
     "Ili bazen Argire."
     "Kao minimum, obezbediti da Argira ostane suva."
     Art je klimnuo glavom kao da želi da ih ohrabri. "Kombinovati tu vrstu očuvanja sa atmosferskim ograničenjima zapisanim u dokumentu iz Dorsa Brevije. To je, da ne sme postojati atmosfera dovoljna za disanje iznad pet kilometara nadmorske visine, a mi znamo da prokleto mnogo zemljišta leži iznad pet kilometara. Time neće biti uklonjen severni okean, ali on sada i ne može ničim da bude uklonjen. Neka varijanta usporene ekopoetike jeste ono najbolje čemu se vi sada možete nadati, je li tako?"
     Možda se izrazio suviše drastično. Crveni su zurili dole u kalderu Pavonisa, zadubljeni u neke svoje misli.

     "Pretpostavimo da se ukrcaju i Crveni", reče Art Nađi. "Šta misliš, šta bi posle toga bio najgori preostali problem?"
     "Šta?" Bila je već zadremala; slušala je limene zvuke nekog prastarog džeza, sa svoje AI. "A, ti si, Arte." Glas joj je bio prigušen i tih, ruski način izgovora engleskih reči bio je, iako ne mnogo upadljiv, ipak jasno primetan. Sedela je na kauču, ali u klonulom položaju, napola ležala. Gomila papirnih lopti ležala je oko njenih nogu, kao da su to delovi neke strukture koju ona pokušava da sklopi. Marsovski način života. Njeno lice bilo je ovalno, pod 'kapom' ravne bele kose; izboranost njene kože nekako je nestajala, kao da je, proticanjem reke godina, neki neravni kamen postajao sve glatkiji, pretvarao se u oblutak. Ona otvori oči tačkasto obojene, svetle i magnetne, okružene kozačkim očnim kapcima. Divno lice, koje je sad u potpunoj opuštenosti gledalo Arta. "Sledeći najgori problem."
     "Da."
     Osmehnula se. Odakle je došla ta smirenost, taj opušteni osmeh? Nađa se ovih dana ni zbog čega nije zabrinjavala. Ovo je Arta čudilo, zato što je imao u vidu koliko oni još, u političkom smislu, 'hodaju po razapetoj žici'. Ipak... politika je to, barem nije rat. Baš kao što je Nađa tokom revolucije bila silno uplašena, uvek napeta, uvek u iščekivanju katastrofe, tako je sada bila uvek srazmerno smirena. Kao da kaže: ništa što se ovde dešava nije baš mnogo važno; petljajte vi po tim sitnim pojedinostima koliko god hoćete, moji prijatelji su bezbedni, rat je završen, ovo ostaje jedna vrsta igre, ili posla nalik na građevinarski. A izgradnja je posao pun zadovoljstva.
     Art zađe iza kauča i poče joj masirati pleća. "Ahhh", reče ona. "Problemi. Hm, ima još mnogo problema koji su, između sebe, otprilike jednaki po 'lepljivosti'."
     "Kao, na primer?"
     "Kao, na primer, baš se pitam da li će Mahdžari biti sposobni da se prilagode na demokratiju. Pitam se da li će svako prihvatiti Vladov i Marinin koncept eko-ekonomije. Pa onda, možemo li napraviti pristojnu policiju. Pitam se da li će Džeki pokušati da načini sistem sa jakim predsednikom, a posle toga iskoristiti brojčanu premoć onih koji su ovde rođeni da postane kraljica." Pogledala je preko ramena i nasmejala se videći Artov izraz lica. "Pitam se ja tako za mnogo što-šta. Je l' da nastavim?"
     "Možda ne."
     Ona se opet nasmeja. "Ali ti nastavi. Ovo prija. Ti problemi - nisu strašni. Naprosto ćemo se vraćati za sto, opet i opet, i gruvati po njima. Nego, ti bi možda trebalo da popričaš sa Zeikom."
     "Važi."
     "Ali sad mi masiraj vrat."

     Art se već iste noći uputio na razgovor sa Zeikom i njegovom ženom Nazikom, čim je Nađa zaspala. "Kako Mahdžari gledaju na sve ovo?" upita on.
     Zeik zastenja. "Zamolio bih te da ne postavljaš glupa pitanja", reče on. "Suniti, eno, ratuju protiv šiita - Liban opustošen - države bez nafte mrze one sa naftom - države Severne Afrike postale su jedna metanacionalka - Sirija i Irak se mrze - Irak i Egipat se mrze - svi mi mrzimo Irance, osim što ih šiiti vole - i svi mrzimo Izrael, dabome, ali i Palestince - a ja, iako sam iz Egipta, zapravo sam Beduin, a mi Beduini preziremo nilske Egipćane, a ne slažemo se nikako ni sa Beduinima iz Jordana. I svako mrzi naravno Saudijce, koji su krajnje korumpirani. Znači, ako me pitaš kakvo je arapsko gledište o nečemu, šta mogu da ti kažem?" On odmahnu glavom namrgođeno.
     "Možeš da mi kažeš da je glupo pitanje", reče Art. "Izvini. Razmišljati o 'nacijama' koje učestvuju u ovome, to je loša navika. Kako ti gledaš na sve ovo?"
     Nazika se nasmeja. "Njega možeš da pitaš i šta misle svi ostali kahiranski Mahdžari. On poznaje, i predobro, sve njih."
     "Predobro", ponovi Zeik.
     "Šta misliš, da li će oni pristati na onaj ustavni odeljak o ljudskim pravima?"
     Zeik se namršti. "Nema sumnje da ćemo mi potpisati Ustav."
     "Ali ta prava... Ja sam mislio da ni do današnjeg dana ne postoji nijedna arapska demokratija?"
     "Kako to? A Palestina, Egipat... U svakom slučaju, mi gledamo šta ćemo sa Marsom. A ovde, kod nas, na Marsu, svaki karavan je zasebna država, tako je bilo od samog početka."
     "Jake vođe, nasledne vođe?"
     "Nisu nasledne. Jak vođa - to da. Mi ne verujemo da će to novi Ustav ukinuti, ni kod nas niti igde. Zašto bi? Pa, i ti si jedan jak vođa, zar ne?"
     Art se nasmeja nelagodno. "Ja sam samo kurir."
     Zeik zavrte glavom. "Reci to Antaru. Eto kod koga treba da ideš, ako želiš znati šta Kahiranci misle. On je sada naš kralj."
     Izgledao je kao da je zagrizao u nešto kiselo, pa mu Art reče: "A šta ti misliš da on želi?"
     "On je Džekin pion", promrmlja Zeik. "Ništa više."
     "Očekivao bih da je to nešto na čemu će mu ljudi zamerati."
     Zeik slegnu ramenima.
     "Zavisi s kim razgovaraš", reče Nazika. "Po mišljenju starijih Muslimana, doseljenika sa Zemlje, njemu je to loša veza, jer Džeki, iako je vrlo moćna, ima ili je imala više od jednog družbenika, tako da Antar izgleda..."
     "Kompromitovan", predloži Art, da Zeik, koji je gledao zlovoljno i besno, ne bi stigao da upotrebi neku drugu reč.
     "Da", reče Nazika. "Ali s druge strane, Džeki ima veliku moć. Svi ljudi koji sada vode partiju Slobodni Mars imaju dobre izglede da u novoj državi postanu još uticajniji. A to se mladim Arapima sviđa. Oni su više Marsovci nego Arapi, rekla bih ja. Njima je Mars važniji nego islam. Sa te tačke gledanja, udruživanje sa ektogenima iz Zigota dobra je stvar. Za ektogene postoji, u javnosti, utisak da su prirodne vođe novog Marsa - naročito Nirgal, dabome, ali pošto je on otišao na Zemlju, događa se izvesno prenošenje njegovog uticaja na Džeki i na druge u toj družini. Time i na Antara."
     "Meni se on ne sviđa", reče Zeik.
     Nazika se osmehnu svom mužu. "Ne sviđa ti se što tako mnogo muslimana rođenih na Marsu sledi njega, a ne tebe. Ali mi smo matori, Zeik. Možda je vreme za penziju."
     "Ne vidim zašto", reče Zeik. "Ako ćemo živeti hiljadu godina, šta mari ako se tome doda ili oduzme stotinu?"
     Art i Nazika mu se nasmejaše, a Zeik se osmehnu samo na kratko. To je bio prvi put da Art vidi osmeh na njegovom licu.

     Zapravo, godine starosti uopšte nisu bile važne. Narod je švrljao unaokolo, šetali su se i mladi i stari i oni negde između, i u šetnji raspravljali, i stvarno bi bilo čudno kad bi se kao činilac u tim raspravama pojavilo trajanje nečijeg dotadašnjeg života.
     Pokret rođenih Marsovaca ionako nije bio generacijski. Kad si rođen na Marsu, tvoj pogled na stvari je naprosto drugačiji, areocentričan je na jedan način koji nijednom Zemljaninu nije čak ni zamisliv - ne samo zbog celog spleta areostvarnosti u kome su se rođeni Marsovci našli još od trenutka rođenja, nego i zbog svega onoga što nisu saznali. Zemljani znaju koliko je ogromna Zemlja; za Marsovca, takva kulturna i biološka ogromnost naprosto je nezamisliva. Viđali su je kao slike na ekranima, ali to nije bilo dovoljno da je pojme. To je bio jedan od razloga zbog kojih je Art bio zadovoljan što se Nirgal odlučio da ode u diplomatsku misiju na Zemlju: uvideće kakvog diva oni imaju protiv sebe.
     Većina Marsovaca to neće uvideti nikad. Osim toga, revolucija im je zavrtela pamet. Koliko god da su inteligencije pokazivali za stolom, kad je trebalo sastavljati novi Ustav u kome bi on imali neke povlastice, toliko su u nekoj suštini ostajali naivni, nisu imali pojma koliko je malo verovatno da će imati nezavisnost, niti koliko je velika mogućnost da im nezavisnost, čak i ako je izbore, opet bude oduzeta. Zato su navaljivali 'do daske' - a na čelu svih jurišala je Džeki, plovila je kroz te magacinske i fabričke prostorije, lepa i puna oduševljenja kao i uvek; njena sklonost ka penjanju na vlast ostajala je skrivena iza njene ljubavi prema Marsu i njene odanosti idealima njenog dede, takođe i iza njene suštinske dobre volje, pa čak i nevinosti. Džeki je ostajala studentkinja koja želi da njen svet bude pravedan.
     Tako se bar činilo. Ali se svakako moglo naslutiti i to da ona i njene kolege žele i da se popnu na vlast. Mars je sada imao dvanaest miliona stanovnika, od čega sedam miliona rođenih na Marsu; a gotovo svaki rođeni Marsovac bio je sklon da podržava marsovske politčke partije, ponajviše partiju Slobodni Mars.
     "Opasno je to", rekla je Šarlota jedne noći kad je Art u Nađinom prisustvu pokrenuo ovu temu. "Kad je jedna država sazdana od dve ili više grupa koje jedna u drugu nemaju poverenja, i ako još jedna od tih grupa predstavlja jasnu većinu, onda se događa takozvano 'glasanje po popisu stanovništva', to jest glasanje podudarno sa onim što se i popisom stanovništva može utvrditi. Svaki politički vođa je zastupnik jedne grupe, odnosno jednog naroda, ili drugog, ili trećeg, i tako dalje. I dobija glasove cele te grupe. U takvoj situaciji, na svakom glasanju uvek se dogodi tačno isto - dakle, najbrojnija grupa zadržava monopol vlasti, a manjine su bespomoćne, svaki put preglasane; zbog toga se manjine, ranije ili kasnije, podignu na pobunu. Neki od najgorih građanskih ratova u istoriji izbili su u takvim uslovima."
     "Šta mi možemo preduzeti s tim u vezi?" upita Nađa.
     "Pa, eto, već preduzimamo nešto od toga što možemo - naime, smišljamo strukture koje će raspodeliti vlast tako da mnogi dobiju izvesne količine vlasti, da bi opasnost od majorizacije bila što manja. Decentralizacija je važna stvar, zato što stvara mnoštvo malih, lokalnih većina. Druga je strategija: izgraditi jaku mrežu medisonovskih kočnica i protivteža, tako da vlada bude 'macina kolevka' ispletena od mnogo kanapa zategnutih u raznim pravcima, pod uticajem sila koje vuku svaka na neku drugu stranu. To se zove poliarhija, predaja vlasti što većem broju različitih grupa."
     "Mi smo se već ispoliarhisali i previše, može biti", reče Art.
     "Može biti. Treća taktika bila bi deprofesionalizovati vladavinu. Veliki deo poslova vlasti organizuješ tako da su građanska dužnost, kao učešće u poroti; pomoću lutrije izvlačiš imena građana, i oni onda moraju da budu u vlasti, ali na kratko. U obavljanju poslova pomaže im profesionalno osoblje, ali odluke ipak donose ti građani, kako oni misle da treba."
     "Tu foru nikad nisam čula", reče Nađa.
     "Nisi zato što, iako često predlagana, gotovo nikad nije sprovedena u delo. Ali ja mislim da zaslužuje da je veoma ozbiljno razmotrimo. Po tom sistemu, vlast je i teret, mukotrpna obaveza, a ne samo slast. Stigne ti pismo; oh, ne; moraćeš da provedeš sledeće dve godine u parlamentu... bićeš kongresmen. Nevolja, brate, ali ćeš bar moći da se ponosiš da si tamo svojim raspravama doprinosio opštem dobru. Vladavina građana."
     "To volim", reče Nađa.
     "Četvrti metod bio bi da se majorizacija ublažava pomoću neke verzije australijskog sistema glasanja, gde glasači imaju mogućnost, kad biraju između dvojice ili više kandidata, da ime jednoga upišu kao svoj prvi izbor, drugog kao drugi izbor, i tako dalje. Na taj način, prvoplasirani dobija najviše poena, ali i drugoplasirani dobija izvestan broj poena, i trećeplasirani dobija nešto, ali manje, i tako dalje. Da bi kandidat pobedio, mora biti simpatičan i onima izvan svoje grupe. Ovo potiskuje političare ka umerenim, srednjim stavovima, i tokom dugog vremena počne da stvara poverenje između onih grupa koje su ranije gledale jedna drugu potpuno nepoverljivo."
     "Zanimljivo!" uzviknu Nađa. "Kao potpornji u zidu."
     "Da." Onda Šarlota nabroja neke primere zemaljskih 'razlomljenih društava' koja su se lečila pomoću vešto smišljenih struktura vlasti: Azanija, Kambodža, Jermenija... Art je to slušao i obeshrabrio se: u tim zemljama bilo je krvi do kolena.
     "Izgleda da se pomoću političkih struktura ipak ne može postići sve", reče on.
     "Dabome", reče Nađa, "ali mi ovde nemamo te stare mržnje, tako da ne moramo s njima ni da se borimo. Najgore što ovde imamo jesu Crveni, a oni su marginalizovani teraformiranjem koje se već dogodilo. Kladim se da bi ovi metodi mogli biti upotrebljeni za uvlačenje čak i njih u proces."
     Očigledno je bila ohrabrena opcijama koje je Šarlota opisala; bile su to, ipak, nekakve strukture. Jedna vrsta inženjeringa, imaginarnog, ali sličnog pravom. Zato je Nađa sad tipkala po svojoj tastaturi, skicirajući planove kao da je arhitekt koji planira zgradu. Mali osmeh vukao je krajičke njenih usana.
     "Ti si srećna", reče Art.
     Nije ga čula. Ali te noći, kad su preko radio-talasa razgovarali sa putnicima, ona reče Saksu: "Baš je bilo fino ustanoviti da je politička nauka iznašla nešto korisno tokom tolikog broja godina svoga rada."
     Osam minuta kasnije stiže od putnika odgovor. "Politička nauka? Nikad mi nije bili jasno zašto se tako zove."
     Nađa se nasmeja. Zvuk njenog smeha ispuni Arta srećom. Nađa Černiševski se veselo smeje! Najednom je bio siguran da će im uspeti ovo u šta su se upustili.









11.
     I tako se on vratio velikom, okruglom stolu, spreman da se rve sa sledećim najgorim problemom. To ga je opet vratilo na Zemlju. Ustavotvorna skupština naletela je na stotinu 'sledećih najgorih' problema; svaki pojedini bio je malen, ali uzeti svi zajedno, bili su nerešivi. Gloženje se nastavljalo, maltene bez ikakvih znakova da će nastati sloga. U nekim oblastima, štaviše, razdor kao da se povećavao. Odeljci koji su se u dokumentu iz Dorsa Brevije nalazili otprilike oko sredine stvarali su probleme; što su više čitani, veća polarizacija je nastajala između čitalaca, jer su postajali sve radikalnije za, ili sve radikalnije protiv. Mnogi za okruglim stolom očigledno su smatrali da Marinin i Vladov eko-ekonomski sistem, iako je uspevao u podzemlju, ne treba da bude Ustavom kodifikovan. Nekima je smetalo što taj sistem zadire u lokalnu autonomiju, drugi su imali više poverenja u tradicionalnu kapitalističku privredu nego u ma kakav novi sistem. Antar je često nastupao u ime ovih poslednjih, a Džeki je sedela do njega i neskriveno ga podržavala. Ova činjenica, kao i njegove veze sa arapskom zajednicom, davala je njegovim izjavama svojevrsnu dvostruku težinu; i ljudi su slušali njegove reči. "Ta nova ekonomija koju neki predlažu", proglasi on jednog dana za 'stolom stolova', insistirajući na svojoj staroj, mnogo puta korišćenoj tezi, "jeste jedno radikalno, bez presedana, zadiranje vlade u posao."
     Najednom Vlad Taneev ustade. Antar, iznenađen ovim, zaćuta i zagleda se u Vlada.
     A Vlad ga je gledao ljutito, netremice. Poguren, glavat, sa čupavim velikim obrvama, Vlad je retko, ili nikad, govorio pred publikom; do sada nije na ovoj Skupštini rekao ni jednu jedinu reč. Malo-pomalo, u velikom magacinu zavlada maltene potpuna tišina; svi su gledali Taneeva. Art se strese; predosećao je nešto važno. Među svim blistavim umovima Prve stotine, Vlad je bio možda najblistaviji i, ako se izuzme Hiroko, najtajanstveniji. Još kad su Prvostotinaši poletali sa Zemlje, Vlad je bio star. Veoma naklonjen privatnosti, Vlad je vrlo brzo izgradio laboratorije u Aheronu i ostao u njima od tada pa sve do danas, izlazeći što je manje moguće. Tamo su, odvojeni od sveta, živali njih troje - on, Ursula Kol i Marina Tokareva, troje slavnih Prvostotinaša. Niko nije pouzdano znao u kakvim su odnosima njih troje. Bio je to jedan od krajnjih primera marsovskog društvenog izolacionizma. Ali to, naravno, nije zaustavilo govorkanja i ogovaranja. Naprotiv, stalno se nagađalo 'šta rade' to troje. Neki ljudi su pričali da su Marina i Ursula stvarni par, a da im je Vlad samo drug, ili 'kućni ljubimac'; drugi su pričali da Vlad gotovo ništa i ne radi, i da ništa nije uradio, nego da je Ursula uradila gotovo sav posao na pronalaženju lekova protiv starenja, a Marina gotovo sav na eko-ekonomiji; treći su nabacivali da je to savršeno uravnotežen brak utroje, i da to troje zajednički stvaraju sve što izlazi iz Aherona; četvrti su, opet, govorkali da je Vlad svojevrsni bigamist koji koristi svoje dve žene samo kao paravan da bi lakše plasirao svoje radove na dva različita polja - a to su biologija i ekonomija. Ali niko nije o tome znao ništa pouzdano, zato što Vlad, Marina i Ursula nikad nisu izustili nijednu reč o tim stvarima.
     Međutim, onaj ko ga je gledao u tim trenucima za okruglim stolom morao je pomisliti da teorija o tome da on samo pozira, a ništa ne radi mora biti netačna. Gledao je oko sebe, plameno usredsređen u svojoj rešenosti, i uspeo sporim pogledom da privuče pažnju svih; tek onda je opet pogledao Antara.
     "Ovo što si sad rekao o vladi i poslu, besmisleno je", reče hladno. Takav ton odavno se nije čuo na Skupštini: takva hladnoća, takvo odbijanje. "Vlade uvek donose odluke kakav posao hoće, a kakav neće dozvoliti. Privreda je legalna stvar, zasniva se na jednom sistemu zakona. Dosad smo govorili, u marsovskom podzemlju, da su demokratija i samouprava, sa stanovišta zakona, urođena prava svake osobe, i da se ta prava ne mogu suspendovati kad neka osoba pođe na posao. Ti..." on mahnu rukom ka Antaru da pokaže da ne zna njegovo ime, "da li ti veruješ u demokratiju i samoupravu?"
     "Da!" reče Antar odbrambeno.
     "Da li veruješ da su demokratija i samouprava temeljne vrednosti, koje vlada treba da podržava?"
     "Da!" ponovi Antar, ali videlo se da mu je sve neprijatnije.
     "Vrlo dobro. Ako su demokratija i samouprava osnovne vrednosti, onda zašto bi se ljudi tih vrednosti odrekli u trenutku kad dođu na radno mesto? U politici se kao tigrovi borimo za slobodu, za pravo da biramo svoje vođe, za slobodu kretanja, slobodu da biramo gde ćemo stanovati, za slobodan izbor zanimanja kojim ćemo se baviti - ukratko, za pravo da upravljamo našim životom. Ali kad se probudimo ujutro i odemo na posao, ta prava iščeznu. Ne insistiramo više na njima. Vratimo se u feudalizam, i tako provedemo glavninu svog dana. Jer, kapitalizam je upravo to, jedna verzija feudalizma, u kojoj je umesto zemljišta bitan kapital, a na kraljevski presto sedaju gospodari biznisa. Hijerarhija ostaje. Zato mi i danas predajemo, pod prinudom, plodove svoga rada gazdama koji ne obavljaju nikakav stvarni posao."
     "Gazde koji upravljaju biznisom itekako rade", reče Antar oštro. "I izlažu se finansijskom riziku..."
     "Za kapitalistu, taj takozvani rizik je, zapravo, još jedna povlastica."
     "Menadžeri..."
     "Da, da. Ne prekidaj me. Posao menadžera je pravi rad. Tehnička stvar. Ali naredbe menadžerima može izdavati i radništvo, ne mora kapitalist. Kapital je, sam po sebi, samo korisni zaostatak rada nekih ranijih trudbenika; mogao bi dospeti u vlasništvo svih ljudi, a ne samo nekolicine. Nema razloga da jedno majušno plemstvo poseduje kapital i da, samo zbog toga, svi ostali ljudi budu slugeranje tog plemstva. Zašto bogataši da nam daju platu tek koliko da ostanemo živi, a sebi da zgrnu sve ostalo što smo mi proizveli. Ne! Taj sistem, koji se zvao kapitalistička demokratija, nije, zapravo, bio uopšte demokratski. Zato je i mogao tako brzo da se preobrati u sistem metanacionalnih kompanija, sistem u kome demokratija iz dana u dan postaje sve slabija, a kapitalizam sve jači. Sistem u kome jedan posto najbogatijih ljudi poseduje polovinu bogatstva, a pet posto stanovništva poseduje devedeset pet odsto imovine. Istorija je pokazala koje su vrednosti stvarne u tom sistemu. Žalosna je istina da nepravde i patnje prouzrokovane tim sistemom nisu bile ni u najmanjoj meri potrebne; naime, čovečanstvo još od osamnaestog veka pa sve do danas ima na raspolaganju tehnička sredstva kojima se mogu podmiriti osnovne životne potrebe svih ljudi.
     "Dakle. Menjati moramo. Vreme je. Ako je samouprava jedna od temeljnih vrednosti, ako je, naprosto, pravda isto takva vrednost, onda to važi uvek i svuda, pa i na radnom mestu gde provodimo tako veliki deo svog života. To je i rečeno u četvrtom odeljku sporazuma iz Dorsa Brevije. Tamo piše da je svaki čovek vlasnik svoga rada i da vrednost tog njegovog rada ne može niko od njega da otuđi. Tamo piše da svakovrsna sredstva za proizvodnju pripadaju onima koji su ih i napravili i da su zajednička imovina budućih pokolenja. Tamo piše da smo svi mi, zajedno, nadzornici kojima je ovaj svet poveren na staranje. Eto šta piše tamo. U našim godinama na Marsu, izgradili smo jedan ekonomski sistem koji može održati sva ta obećanja. Eto šta smo radili ovih poslednjih pedeset godina. U sistemu koji smo mi razvili, sva privredna preduzeća biće mala preduzeća, i to kooperative, dakle zadruge. Vlasnici će biti isključivo zaposleni, oni koji baš u njima rade, i niko drugi. Ti vlasnici, zadrugari, zapošljavaće po svojoj volji poslovodstvo - direktora, menadžera, ili slično. Ili će sami rukovoditi svojim poslom. Strukovni savezi i udruženja zadruga biće one veće, šire strukture, koje su potrebne da bi se regulisalo tržište i promet na njemu, da bi se udruživao kapital i nudio kredit."
     Antar reče podrugljivo: "To su samo ideje. Čisto utopijanstvo, ništa više."
     "Ni u kom slučaju." Novim odmahivanjem ruke Vlad odbaci i tu zamerku. "Sistem je zasnovan na modelima iz istorije Zemlje; razni delovi tog modela oprobani su na obe planete, i to veoma uspešno. Ti o tome ne znaš ništa, iz dva razloga: prvo, što si neznalica, a drugo, zato što metanacionalizam uporno poriče i prenebregava postojanje ma kakvih alternativa njemu samom. Glavnina ove naše mikroekonomije već vekovima dobro radi u jednoj španskoj oblasti koja se zove Mondragon. Na makro nivou probni slučaj bila je pseudometanacionalka 'Praksis'; probe su takođe uspevale u Švajcarskoj, u indijskoj državi Kerala, u državi Butan, u italijanskom gradu Bolonji, i na mnogo drugih mesta, pa i u samom podzemlju Marsa. Te organizacije bile su preteče naše privrede, one koja će doći i koja će biti demokratska na jedan način kako to kapitalizam nikada nije ni pokušao da bude."
     Sinteza dva sistema. Vladimir Taneev je bio veliki sintetičar; pričalo se, na primer, da su sve komponente leka protiv starenja postojale još mnogo ranije, i da su ih Vlad i Ursula naprosto sastavili. Sada je zajedno sa Marinom načinio ovaj novi ekonomski model u kome je, po sopstvenoj tvrdnji, postupio na isti način - naprosto sastavio elemente koji su postojali od ranije. Iako u sadašnjoj raspravi nije pomenuo gerontološku terapiju, ipak je pred svima i ta terapija ležala jasno vidljiva, ogromna kao i taj okrugli sto; sastavljena od manjih komponenti, kao i okrugli sto; ugrađena u život svih njih. Art je gledao učesnike i činilo mu se da vidi šta oni misle: 'Pa ako je uspeo u biologiji, zašto ne bi uspeo i u ekonomiji; zar je ona teža?'
     U sudaru sa ovim neizrečenim mislima i nemišljenim osećanjima, Antarove primedbe nisu bile naročito uspele. A ni ono što je u dosadašnjoj istoriji učinio 'meta-naci' kapitalizam nije bilo mnogo privlačno: u istom veku, ogroman rat, planeta Zemlja sva ižvakana, zemaljske društvene zajednice u razdoru unutar sebe. Zašto ne pokušati, posle tolikih neuspeha, nešto novo?
     Ustade neko iz Hiranjagarbe i usprotivi se iz suprotnog smera. Reče da su ilegalci na Marsu živeli na načelu ekonomije poklona, i da sad to neko, izgleda, hoće da napusti.
     Vlad nestrpljivo odmahnu glavom. "Uveravam te da verujem u tu privredu našeg podzemlja, ali ona je oduvek bila mešovita. Čista razmena poklona uvek je koegzistirala sa tržišnom ekonomijom, monetarnom. Bila je postignuta neoklasična tržišna racionalnost, koja se sastojala u tome da je društvo nametnulo stroga ograničenja profitnih stopa, tako da vlasnik ostvari profit, ali samo mali, a glavnina dohotka da se usmeri na uzvišene društvene ciljeve kao što su pravda i sloboda. Ekonomska racionalnost naprosto nije najviša društvena vrednost. Ona je jedna alatka, pomoću koje možemo izračunati troškove i dobitke, ali to je samo deo jedne šire ljudske jednačine, koja iskazuje dobrobit čovečanstva. A ta šira jednačina ima naziv. On glasi: mešovita ekonomija. Eto šta mi pokušavamo načiniti ovde. Predlažemo jedan složen sistem u kome postoji i privatno i društveno vlasništvo. Možda mi, zapravo, tražimo da svaki pojedinac pokloni, u toku celog svog života, ukupno jednu godinu svog rada u korist opšteg dobra. Otprilike kao u Švajcarskoj, gde moraš godinu dana raditi za dobro naroda, u nacionalnoj službi. Kad ovako budemo raspolagali vašom radnom snagom, i kad privatnim zadrugama razrežemo porez i dobijene pare trošimo za dobrobit ove zemlje i njenih resursa, moći ćemo da jemčimo takozvana socijalna prava, ovde pominjana - svakome stan i hranu, zdravstvene i prosvetne usluge; dakle, stvari koje ne bi trebalo da budu bačene na milost i nemilost tržišne logike. Jer, kao što kažu italijanski radnici, la salute non si paga. Zdravlje nije na prodaju!"
     Art je video da je to Vladu naročito važno. Iz dobrih razloga: u metanacionalnom društvenom uređenju, zdravlje je itekako bilo na prodaju, ne samo medicinska nega, stan i hrana za narod, nego na prvom mestu tretman za dugovečnost. Lek protiv starenja davan je samo onima koji su mogli da ga sebi priušte, da plate. Drugim rečima, Vladov najveći pronalazak postao je vlasništvo povlašćenih, najjasnija klasna razlika u istoriji sveta; jedna klasa živi dugo, druga umire rano. To je bila fizikalizacija društvenih klasa, i dostigla je, maltene, oblik račvanja u dve zasebne žive vrste. Naravno da je Vlad bio ljut; i naravno da se bacio na iznalaženje ekonomskog sistema koji neće biti katastrofalna otimačina nego blagoslov za sve ljude.
     "Znači, ništa neće biti prepušteno tržištu", reče Antar.
     "Ne, ne, ne", reče Vlad, odmahujući ka Antaru nervoznije nego ikad. "Tržište će uvek postojati. Ono je jedan mehanizam za razmenu roba i usluga. Konkurencija, tržišna utakmica da se ponudi najbolji proizvod po najnižoj ceni, zdrava je i neizbežna. Ali na Marsu će ukupna društvena zajednica kudikamo aktivnije da usmerava delovanje tržišne konkurencije. Stvari koje narodu znače život ili smrt biće distribuirane na neprofitni način, dakle ono što je temelj opstanka neće se, ili neće u velikoj meri, prepuštati kupovini i prodaji. Nebitne stvari imaće najslobodnije cene. Radničke zadruge imaće u tim nebitnim sektorima slobodu da pokušavaju šta god im padne na pamet. Kad je narodu obezbeđeno sve ono najosnovnije, i kad su vlasnici svakog preduzeća upravo radnici koji rade u njemu, zašto ne? To je onda proces stvaralaštva."
     Džeki kao da se ljutila što Vlad na takav način otpisuje Antara, ili kao da je želela da saplete starog, da mu odvuče pažnju na drugu stranu; tek, ona reče: "A šta je sa ekološkim vidovima te privrede? Nekada si do njih mnogo držao."
     "Oni su temelj svega", reče Vlad. "Treća tačka Dorsa Brevije kaže da zemlja, vazduh i voda na Marsu ne pripadaju nikome, i da smo svi mi staratelji i čuvari te tri blagotvorne stvari, za sva buduća pokolenja. To će biti odgovornost svih ljudi, ali, ako bude sukoba interesa, predlažemo jake Sudove za sporove iz oblasti čovekove životne okoline; ti sudovi mogli bi biti deo Ustavnog suda. Trebalo bi da procene stvarnu i sveukupnu 'cenu' svake privredne delatnosti sa stanovišta očuvanja ili upropašćenja okoline."
     "Ali to je naprosto planska ekonomija!" povika Antar.
     "Ekonomija je uvek plan. Kapitalizam isto toliko planira, a ovi meta-naci su pokušali da planiraju sve. Ne, privreda jeste plan."
     Antar, osujećen i ljut, reče: "To je naprosto povratak socijalizma."
     Vlad slegnu ramenima. "Mars je jedna nova celina. Ti nazivi iz ranijih celina umeju da zavaraju. Postanu nešto nalik na izraze iz teologije. U ovom sistemu koji ja predlažem postoje, naravno, elementi koje možeš nazvati socijalističkim. A kako drugačije ukloniti nepravde iz ekonomije? Međutim, preduzeća neće biti nacionalizovana i stavljena u društveno vlasništvo, nego će biti privatno vlasništvo svojih radnika. To nije socijalizam, bar ne u onom smislu kako se na Zemlji pokušavao uspostaviti. Svaka naša kooperativa biće jedan biznis; jedna malena demokratija, odana nekakvim poslovnim pokušajima. Svakoj će biti potreban i kapital. Tržište će postojati, kapital će postojati. Ali u našem sistemu kapital će se truditi da ga radnici iznajme, a ne obratno. Tako je demokratičnije, pravednije. Shvatite me - ocenjivali smo svaki vid privrede po tome koliko će nam pomoći da dospemo do naših ciljeva, a to su: više pravde i više slobode. A pravda i sloboda nisu jedno drugome baš toliko suprotni koliko se ponekad tvrdilo, jer sloboda u nepravednom sistemu i nije nikakva sloboda. Izranjaju obe zajedno, ili nijedna. Dakle, plan nije baš tako neostvariv. Samo treba obezbediti da taj bolji sistem uhvati koren kombinacijom onih njegovih elemenata za koje je u životnoj praksi dokazano da mogu dejstvovati. Sad je trenutak za to. Pripremamo se za ovu priliku već sedamdeset godina. Sada je došla, i ja ne vidim razloga da ustuknemo samo zato što se neko plaši nekih starih reči. Ako imaš ikakve konkretne predloge za pojedinačna poboljšanja u tom sistemu, rado ću ih čuti."
     Zurio je, posle toga, u Antara, dugo i tvrdo. Ali Antar nije rekao više ništa; nije imao nijedan konkretan predlog za poboljšanje malog obima u takvom sistemu.
     U dvorani je vladala napeta tišina. Bio je to prvi i jedini slučaj u celom toku Ustavotvorne skupštine da je jedan isei ustao i javno, u raspravi, potukao jednog niseija. Većina iseija volela je da deluje prefinjenijim načinima. Eto jedinog od drevnih radikala koji se naljutio i digao na noge u pokušaju da zgromi jednog od vlastograbljivih mladih neokonzervativaca - koji sad izgledaju kao da zastupaju novo pakovanje stare vlasti, i to zbog nekog njihovog dobitka. Upravo tu misao veoma dobro je preneo Vladov dugi pogled preko okruglog stola, upućen Antaru, pogled pun prezira što je Antar takav reakcionar, sebičnjak i kukavica pred nastupajućim promenama. Vlad sede; Antar je bio otpisan.









12.
     Ali ipak su rasprave nastavljene. Konflikt i metakonflikt. O sitnicama; o krupnicama. Sve je bilo na stolu, pa čak i jedan kuhinjski sudoper od magnezijuma, uguran u krug da posluži kao jedan sto više. Neko je, tri nedelje posle početka Skupštine, 'dopunio', proširio okrugli sto tim komadom kuhinjskog nameštaja.
     Ali su poslanici u ovoj magacinskoj hali bili samo vrh ledenog brega, najviše izložen deo jedne rasprave dvaju svetova. Prenos uživo cele rasprave za okruglim stolom i u svim radnim grupama, svakog minuta rada Skupštine, bio je dostupan na televizijskim ekranima u svakom domu na Marsu i u većini mesta na Zemlji, iako su te rasprave, prenošene tako dokumentarno, bez sažimanja i izdvajanja najvažnijeg, bile pomalo jednolične. Mangalavid je pravio dnevni pregled rada Skupštine, sažet u dvadesetak minuta; ovaj program emitovan je na Marsu svake noći u toku marsovskog vremenskog pomaka, a i na Zemlji je imao široku dostupnost gledalištu. Postao je 'najveća predstava na svetu', kako su to, prilično čudno, nazvali u nekoj američkoj TV emisiji. "Možda je narodu dosadilo da na TV gleda večito isto staro sranje", reče Art Nađi jedne noći dok su gledali taj iseckan i čudnovato izobličen pregled dnevnih pregovora, skinut sa neke američke TV mreže.
     "Na TV... ili na svetu."
     "Da, istina. Narod želi da razmišlja i o nečem drugom."
     "Ili narod počinje da razmišlja šta bi i na svojoj planeti mogao učiniti", nabaci Nađa. "Mi tu dođemo kao maketa. Lakše se sagledava."
     "Možda."
     Bilo kako bilo, dve planete su gledale, i Ustavotvorna skupština Marsa postala je, osim svega ostalog što je stvarno bila, još i svojevrsna sapunska opera - ali čudnovato privlačna gledaocima, kao da u sebi krije i ključ za njihovu budućnost. Možda su baš zato mnogi ne samo gledali nego i nastojali da se uključe u rad; hiljade njih. Komentari i predlozi priticali su na Pavonis kao reka. Niko nije bio sklon uverenju da će u porukama, tako pristiglim, biti pronađeno nešto genijalno čega se niko drugi nije setio; pa ipak, grupe dobrovoljaca u Šefildu i na Južnoj Fosi čitale su svu tu 'poštu' i neke predloge dostavljali na skuopštinski sto. Bilo je i ljudi koji su želeli da bukvalno svi pristigli predlozi uđu u konačni tekst Ustava Marsa; protivili su se pisanju 'državno-zakonskog dokumenta' i želeli su da Ustav bude nešto mnogo opširnije, opštenarodni filozofski ili čak duhovni iskaz, nešto u čemu će se odraziti sve vrednosti i želje, svi snovi i svako razmišljanje. "Pa to onda nije Ustav", bunila se Nađa. "Nego cela jedna kultura. Pa, nismo mi ovde neka prokleta biblioteka." Kao da se ne obaziru na to da li će biti usvojeni ili odbačeni, svakojaki kominikei nastavili su da pritiču, saopštenja iz klisurina i ispod naduvanih kupola Marsa, ali i sa potopljenih obala Zemlje; sa potpisima pojedinaca, komiteta, čak i celokupnog stanovništva pojedinih gradova.
     Rasprave u dvorani sezale su u širinu jednako kao te od naroda pristigle. Jedan kineski delegat prišao je Artu i počeo nešto govoriti na mandarinskom kineskom jeziku; kad je Kinez zastao, Artova AI je progovorila, na engleskom jeziku sa divnim škotskim akcentom. "Istinu da ti kažem, počeo sam sumnjati da ste u dovoljnoj meri proučili značajnu knjigu Adama Smita Studija o prirodi i uzrocima bogatstva nacija."
     "Možda si u pravu", reče mu Art i uputi ga na Šarlotu.
     Mnogi u toj dvorani govorili su raznim drugim jezicima, a ne engleskim. Da bi mogli opštiti sa ostalim narodom, koristili su usluge veštačke inteligencija koje su im uvek bile pri ruci. U svakom trenutku mogao si čuti razgovore na barem deset raznih jezika; AI prevodioci obavljali su brdo posla. Arta su ipak, i sad, pomalo dekoncentrisali. Priželjkivao je da, nekako, postane moguće da on sam zna sve te jezike. Ali najnovija pokolenja AI prevodilaca bila su zaista veoma dobra: glasovi dobro modulisani, rečnici obimni i tačni, gramatika odlična, znanje fraza, izraza i prenosnih značenja gotovo sasvim oslobođeno onih grešaka koje su ranije služile kao odlična igra na žurkama. Te nove prevodilačke mašine bile su toliko dobre da se ukazivala mogućnost da prevlast engleskog jezika, koja je počela pretvarati Mars u jednojezičnu naciju, polako popusti. Isei su, dakako, doneli sa sobom sve svoje jezike, ali im je lingua franca bio engleski; zato su nisei između sebe razgovarali na engleskom, a svoje 'prvobitne' jezike koristili su još samo u razgovoru sa roditeljima. Tako je neko vreme engleski dejstvovao kao marsovski, jezik cele planete. Ali sada, sa ovim novim AI mašinama i sa snažnim prilivom novih doseljenika koji su svi govorili svojim maternjim jezicima, činilo se da će opet nastati jedno lingvističko razdeljivanje na mnogo jezika, pri čemu će jedina lingua franca biti AI kompjuteri.
     Po Artovom mišljenju, ovo lingvističko pitanje dobro je ilustrovalo jednu stvar koju on ranije nije toliko primećivao: raznovrsnost marsovske populacije. Neki Marsovci bili su jonsei, a to znači, već četvrto pokolenje rođeno ovde, a ne na Zemlji; bez imalo sumnje, deca Marsa. Ali neki drugi, tačno isto toliko stari, bili su nisei deca nedavnih isei doseljenika; takvi su imali mnogo čvršće veze sa teranskim kulturama iz kojih su ponikli, iz čega je proisticao i određeni konzervatizam. Zato su postojali i novi Marsovci 'konzervativci' ali i Marsovci 'radikali', ako bi se tako moglo reći, iz starih doseljeničkih porodica. Ova deoba samo ponekad se podudarala sa etničkim ili državnim poreklom, koje, i inače, mnogima nije značilo više ništa. Jedne noći Art je razgovarao sa jednim mladim marsovskim parom. Žena je bila za globalnu vladu, muž anarhista koji podržava svaki predlog za lokalnu autonomiju. Pitao ih je odakle su. Globalistkinjin otac bio je pola Japanac, jednu četvrtinu Irac, i jednu četvrtinu Tanzanijac; a majka Grkinja po majci, a Kolumbijka i Australijanka po ocu. Anarhistov otac bio je Nigerijac, a majka sa Havaja, što je značilo mešovito filipinsko-japansko-polinežansko-portugalsko poreklo. Art ostade da zuri u njih dvoje: ako će glasati za svoj 'etnički blok', koji će to biti? Nijedan. Oni su rođeni, oboje, na Marsu, i Marsovci su. Nisei, sansei, jonsei - nije bitno. Koje god da su doseljeničko pokolenje, oblikovani su marsovskim življenjem, areooblikovani... baš kao što je Hiroko oduvek predskazivala. Mnogi su se venčavali sa osobama svog etničkog porekla, ali mnogo veći broj ne. Kakvog god porekla bili, politička uverenja su sticali ne na osnovu nečeg nasleđenog od predaka (koja li bi bila politička uverenja Grko-kolumbo-australijanca? - pitao se Art) nego na osnovu svog životnog iskustva. A ono nije bilo kod svih isto: neki su odrastali u podzemlju, drugi su rođeni u velikim gradovima pod kontrolom Ujedinjenih nacija, i tek u kasnijim godinama doznali da ilegalna naselja uopšte postoje; neki su to doznali tek kad je izbila revolucija. Te razlike oblikovale su ljude, mnogo više nego poreklo pradedova.
     Razni Marsovci objašnjavali su mu te činjenice, a Art je slušao i klimao glavom, na žurkama koje su se otezale dugo u noć, dok u glavi sve zuji od kafe. Na tim zabavama ljudi su bili sve bolje raspoloženi, zato što su imali osećaj da Skupština dobro napreduje. Rasprave među iseima nisu uzimali suviše ozbiljno; bili su čvrsto uvereni da će njihova najosnovnija uverenja prevagnuti. Mars će biti nezavisan, njime će upravljati Marsovci, šta Zemlja želi neće biti važno; kad se ta tri elementa ostvare, preostaju samo sitnice. Zato su nastavljali da rade po radnim grupama, ne mareći mnogo za filozofiranja oko okruglog 'stola stolova'. "Stari psi mnogo reže", pisalo je na transparentu zakucanom na jednu oglasnu tablu; to kao da je izrazilo preovlađujuće marsovsko urođeničko raspoloženje. Rad po grupama je odmicao.
     Ta velika oglasna tabla bila je prilično dobar pokazatelj kongresnog raspoloženja. Art ju je čitao onako kako ljudi čitaju kolačiće sa ceduljicama koje proriču sreću. Zaista, jednog dana iskrsnu poruka na kojoj je pisalo: "Ti voliš kinesku hranu". Poruke su najčešće bile kudikamo političnije. Mnoge su bile citati iz onog što se tokom ranijih dana čulo za okruglim stolom: "Nijedna kupola nije ostrvo". "Ako nemaš stan, pravo glasa je rđava šala." "Održavaj rastojanje, ne menjaj brzinu, ne naleti ni na šta." "La salute non si paga." Ali ponekad su natpisi isticali šta nije rečeno: "Čini drugima kao što..." "Crveni imaju zelene korene." "Najveća predstava na svetu." "Nema kraljeva, nema predsednika." "Onaj Veliki mrzi politiku." "Mi smo, međutim, mali crveni narod."

     Zato se Art više nije iznenađivao kad mu ljudi priđu i progovore na arapskom, hindu ili nekom jeziku koji on nije mogao ni prepoznati, a zatim ga gledaju u oči dok AI prevodi i izgovara njihove rečenice na engleskom jeziku i to sa akcentom Bibisija ili srednjeg dela SAD ili državnih službenika u Nju Delhiju, prenoseći već neko i nekakvo političko mišljenje. Jedna stvar je tu ohrabrivala Arta; ne prisustvo AI računara za prevođenje - jer su oni bili svojevrsno sredstvo da se ljudi udalje jedni od drugih, ne onako drastično kao 'televizijska konferencija', ali ipak ne ni stvarni razgovor 'oči u oči' - nego politička izmešanost njihovih mišljenja, nemogućnost blok-glasanja, ili čak razmišljanja o homogenim masama glasača koji žele isto.
     Čudna se družina tu okupila, zaista. Ali stvar se nastavljala, i posle nekog vremena svako se navikao; počelo se ukorenjivati uverenje da je 'oduvek bilo tako', kao što već biva kad neki događaj duže potraje. Ali jednom, u gluvo doba noći, posle dugog, bizarnog razgovora sa nekom mladom ženom čije reči je veštačka inteligencija na Artovom šačnom zglavku prevodila u stihovima koji su se rimovali dva po dva (pri čemu Art ni do kraja tog stihovanog razgovora nije doznao kojim jezikom, zapravo, govori ta mlada dama), odlutao je kroz magacinsku zgradu ka svojoj kancelariji, prošao i kroz veliku dvoranu. Obišao je sto od stolova, gde se neka debata nastavljala i sad, znatno posle marsovskog vremenskog pomaka. Zastao je da pozdravi neku grupu; a onda je, izgubivši zalet, seo uz jedan zid, i sav se skljokao, nastavio je da napola gleda, a napola drema, a njegov umor polako je nadvladavao stimulaciju kafom i džavom. I onda se čudnovatost ovog događaja vratila, sva odjednom. Bila je to neka hipnotička vizija. U svim uglovima dvorane postojale su senke, ali one su gledale, imale su oči, bile su to, zapravo, seni, bestelesne osobe: svi mrtvi, najednom se Artu učini, i svi još nerođeni, prisustvovali su takođe ovoj Skupštini, željni da prate šta se ovde dešava. Kao da je istorija svojevrsna tapiserija, a Skupština razboj na kome se sva vlakna sustiču i tkaju, sadašnjica sa svojom čudesnom snagom prisutnosti i sa potencijalima za budućnost koji se nalaze u glasovima, u samim atomima, svih učesnika. Pogledaš u prošlost i vidiš je, to je takođe tapiserija, samo jedna, dugačka, upletena; događaj za događajem. Pogledaš u budućnost, i ne vidiš je, ali valjda se ona razgranava kao eksplozija svakovrsnih vlakana onog što bi se moglo desiti, zato bi i mogla biti svakojaka; to su dve različite vrste nedohvatnih ogromnosti. Svi prisutni putuju zajedno, iz jedne u drugu, kroz veliki razboj sadašnjice. Kroz sad. I sad je njihova prilika, prilika za sve njih koji jesu u sadašnjosti; aveti mogu da ih gledaju, iz onog pre i iz onog posle, ali sad je trenutak kad sva njihova mudrost, koliko god je prikupiti mogu, treba da bude utkana u nešto novo, što će biti predato u nasleđe svim budućim pokolenjima.









13.
     Mogli su šta god su hteli. Upravo je to bio jedan od problema zbog kojih nikako da privedu ovu Skupštinu kraju. Čitava beskonačnost raznih mogućnosti morala se urušiti, putem njihovih odabiranja i opredeljivanja, u jednu jedinu svetsku liniju istorije. Budućnost je morala postati prošlost; bilo je nečeg razočaravajućeg u naglom proletanju svih tih vlakana kroz razboj, u tako iznenadnom smanjivanju od beskonačnosti na broj jedan, u kolapsu mnogo potencijalnosti u samo jednu stvarnost. A upravo to je dejstvo vremena samog. Tako je divno, tako prija, raspolagati mogućnostima; oni bi mogli, možda, uzeti sve najbolje što je ikad postojalo u svim dobrim društvenim uređenjima na obe planete, mogli bi to kombinovati magično u neku vrhunski dobru, dosad neviđenu sintezu - ili bi mogli sve odbaciti i krenuti nekom sasvim novom stazom, ka suštini pravedne vladavine... Sa tih visina, stropštati se na prizemnu podrobnost nekog Ustava koji je već stavljen na papir, pa, zar nije to neizbežno razočarenje? Zato su ljudi nagonski odlagali taj čas.
     Međutim, nesumnjivo bi dobro bilo da njihovo diplomatsko izaslanstvo stigne na Zemlju sa dovršenim ustavnim dokumentom koji bi se mogao prezentirati Ujedinjenim nacijama i zemaljskom narodu. Zapravo, to se nije smelo izbegavati: posao su morali da dovrše. Ne samo da bi pred Zemljom istupili kao ujedinjeni front, kao vlada već uspostavljena, nego i da bi počeli da žive svojim postkriznim životom, kakav god on bio.
     Nađa je ovo silno osećala, i zato je počela zalagati svoj autoritet da se stvari završe. "Vreme je da u naš kameni luk postavimo i središnji, ključni kamen", reče ona Artu jednog jutra. Od tog trenutka, krenula je neumorno na sastanke sa svim komisijama i radnim grupama, insistirala je da završe svako svoj posao i da ishod iznesu na plenarnu sednicu na usvajanje. Ova njena nepopustljiva upornost izvukla je na svetlost dana činjenicu koja ranije nije bila toliko primetna - naime, da je većina pitanja već odavno rešena na zadovoljstvo većine učesnika. Delegati su bili spremni da kažu: smućkali smo nešto što će valjda dejstvovati nekako, i sad svakako treba pokušati uvesti to u život. U strukturi Ustava Marsa jaka uloga ostavljena je za postupak budućeg izglasavanja amandmana, da bi se pojedini vidovi društvenog i državnog uređenja mogli menjati prema potrebi, kasnije. Naročito su zadovoljni bili mladi urođenici - ponosni na svoje ostvarenje, zadovoljni što su uspeli održati jaku lokalnu autonomiju, koja znači institucionalizaciju načina kako su živeli u vreme Prelazne uprave.
     Zato se nisu odveć zabrinjavali oko činjenice da je na mnogo načina sputana i ograničena moć većine da 'radi šta hoće', to jest da majorizuje razne manje grupe, malobrojne. A znali su, naravno, da su upravo oni, mladi ljudi na Marsu rođeni, sadašnja većina. Da ne bi izgledalo da su ovakvim razvojem događaja potučeni, Džeki i njen krug morali su sad da se pretvaraju kao da nikada nisu tražili jaku predsedničku vlast i jaku centralnu vladu. Štaviše, tvrdili su da je njihova želja od početka bila uspostavljanje jednog izvršnog saveta Marsa, saveta koji će biti u Skupštini Marsa izabran na švajcarski način. Mnogo takvih izgovora koristilo se sad u vezi sa raznim pitanjima, i Art je sa zadovoljstvom podržavao sve takve tvrdnje: "Da, da, sećam se, pitali smo se kako da rešimo tu stvar, one noći kad smo ostali do zore. Dobar je bio ovaj vaš stav, još onda."
     Dobrih stavova - na sve strane. Počeše dobri stavovi da kruže spiralno ka tački dovršenja Ustava.
     Odlučili su da planetna država bude jedna vrsta konfederacije, koju će voditi sedmočlani Izvršni savet. Ovu vladu postavljaće i smenjivaće dvodomna Skupština Marsa - parlament, dakle zakonodavna vlast. Jedan dom tog Parlamenta zvaće se Duma i sastojaće se od velikog broja predstavnika dobijenih ne izborima, nego regrutacijom, iz redova celokupnog stanovništva; drugi skupštinski dom zvaće se Senat, biće manji po brojnosti članova, a sastojaće se od po jednog izabranog predstavnika iz svakog grada ili sela većeg od pet stotina stanovnika. Ova zakonodavna, vlast biće, sve u svemu, prilično slaba; ali će ipak davati mandat vladi Marsa i pomagati u izboru sudija. Glavninu zakona na Marsu donosiće ipak sami gradovi, svaki grad svoje zakone, za sebe. Treća grana vlasti, sudska, biće snažnija; sastojaće se ne samo od krivičnih sudova, nego i od jedne vrste dvodelnog Vrhovnog suda, čiji će jedan deo biti Ustavni sud, a drugi Okolinski sud, nadležan za pitanja zaštite čovekove životne okoline. Neke sudije i Ustavnog, i Okolinskog biće naimenovane, neke birane na izborima, a neke izvlačene putem lutrije. Okolinski sud rešavaće u svim sporovima oko teraformiranja i oko izazivanja ma kakvih drugih promena u životnom okruženju na Marsu, a Ustavni će presuđivati o ustavnosti svih drugih pitanja, kao i u slučajevima kad neko ospori valjanost nekog lokalnog, gradskog zakona. Okolinski sud imaće dve grane. Prvo, Zemljišnu komisiju, koja će paziti na način kako ljudi raspolažu oblašću koja im je poverena na čuvanje, imajući u vidu da su vlasnici marsovske teritorije svi Marsovci zajedno, u skladu sa trećim odeljkom sporazuma iz Dorsa Brevije; privatno vlasništvo nad zemljištem neće postojati kao takvo, ali će građani moći da iznajme, to jest na razne načine da zakupe ili privremeno da dobiju na raspolaganje pojedine komade zemljišta, što će se overavati odgovarajućim ugovorima, a pod nadzorom Zemljišne komisije. Drugo, Privrednu komisiju, čije odluke će ipak moći da menja Ustavni sud, a koja će biti jednim delom sačinjena od predstavnika zadruga i zanatskih i cehovnih saveza pri raznim profesijama i industrijama. Ova komisija nadgledaće uspostavljanje jedne nove verzije podzemne eko-ekonomije, u kojoj će neprofitna državna preduzeća raditi ono što je u opštem narodnom interesu, dok će druge poslove obavljati privatna preduzeća, koja se bore za profit, ali plaćaju državi porezu; ta privatna, tržišna preduzeća biće, po sili zakona, strogo samo u vlasništvu svojih zaposlenih. Takođe će zakonom biti određeno da ta tržišna preduzeća moraju ostati malena.
     Ovo širenje sudske vlasti zadovoljilo je one Marsovce kod kojih je još preostala neka želja za jakom planetnom vladom, ali ipak nije dala veliku moć nijednom telu izvršne vlasti; ali je to ujedno bio način da se reaguje na herojsku ulogu koju je u prethodnom veku odigrao Svetski sud na planeti Zemlji, u doba kad su gotovo sve druge institucije zemaljskih država bile ili 'kupljene' ili na razne druge načine onesposobljene pod pritiskom metanacionalnih kompanija. Tada je jedino Svetski sud ostao čvrsto na svojim nogama i donosio presudu za presudom u korist pokradenog naroda i u korist same zemlje, bez obzira na to što su meta-naci kompanije to uglavnom prenebregavale i tutnjale dalje sa svojim ogromnim pljačkama. Svetski sud bio je tada 'poslednja linija odbrane', moralna sila, koja je mogla možda i konkretnije pomoći da je imala jače 'zube'. Narod marsovskog podzemlja gledao je kako se na Zemlji bije ta bitka, i zapamtio je, sve do sad.
     I tako predvideše globalnu vladu Marsa. U Ustav Marsa unet je i dug spisak ljudskih prava, uključujući i socijalna prava; unete su okvirne odrednice o Zemljišnoj komisiji i o Privrednoj komisiji; za izborne dužnosti, australijski višekružni sistem izbora; procedura za unošenje amandmana u Ustav, i tako dalje. Na kraju su uz tekst Ustava prikačili i celokupnu divovsku zbirku građe koja se nakupila tokom rada, i dali joj naslov 'Radne beleške i komentari'. Namera je bila da ti materijali pomognu sudstvu kad bude potrebno određivati autentično tumačenje pojedinih ustavnih odredbi. Kao 'radne beleške' ušlo je sve što je ijedan delegat rekao za okruglim stolom, i sve što je ijednog trenutka pisalo na ekranima, i sva pošta koja je pristigla.

     I tako su razmrsili većinu nezgodnih problema, ili ih bar sakrili pod tepih; najgori preostali problem bilo je protivljenje Crvenih. Tu je Art stupio u dejstvo, orkestrirao je nekoliko naknadnih ustupaka Crvenima, uključujući i naimenovanja na mnoga mesta u prvim Okolinskim sudovima; ovi ustupci kasnije su dobili naziv 'Velikodušni gest'. Zauzvrat je Ajriška, govoreći u ime svih onih Crvenih koji su ostali u političkom procesu, pristala da kabl ostane, da UNTA zadrži određeno prisustvo u Šefildu, da Zemljani (na engleskom poznati kao Terrans) i ubuduće imaju pravo da se doseljavaju, ali uz određena ograničenja; i, najzad, da se teraformiranje nastavi, postupcima koji su spori i koji neće narušavati ekologiju, sve dok se ne postigne atmosferski pritisak od 350 milibara na nadmorskoj visini od šest kilometara, uz obavezu da se i ta brojka preispituje svakih pet godina. Tako je zastoj oko Crvenih prevaziđen, ili bar istančan.
     Kojot je gledao kako to sve ide, i odmahivao glavom. "Posle svake revolucije nastane jedno međuvlašće. Tokom tog razdoblja svaka zajednica upravlja sama sobom, i sve je u redu. Onda novi režim dođe i zabrlja celu stvar. Ja mislim da biste vi sada morali poći do naduvanih kupola i do kanjona, i pitati narod tamo, vrlo ponizno, kako su upravljali sobom u ova dva meseca, a onda baciti taj vaš kitnjasti Ustav u koš i reći svim tim zajednicama: 'Nastavite!'"
     "Pa to i piše u Ustavu", našali se Art.
     Kojot nije želeo da se šali sa ovim. "Ogromna savest biće vam potrebna da sada ne date svu vlast središtu države samo zato što možete to da učinite. Vlast korumpira, to je osnovni zakon politike. Možda jedini."
     Teže je bilo dokučiti šta misli UNTA, zato što su mišljenja na Zemlji bila podeljena; jedna bučna klika zahtevala je da se Mars opet zaposedne vojnom silom, a svi ovi na Pavonisu da budu stavljeni u robijaške bukagije ili obešeni. Većina Zemljana imala je ipak nešto više popustljivosti, ali glavninu pažnje svih Zemljana odvlačila je kriza kod njihove kuće, koja se nastavljala. U ovom trenutku, Zemljani su bili manji problem nego Crveni; to je revolucija dala Marsovcima, taj slobodan prostor. Krenuli su da ga ispune.

     Tokom završnih sedam dana, Art je svake noći legao na spavanje sav sluđen od kafa bez broja i od pričancija bez kraja. Iako ludo umoran, ponekad bi se usred noći probudio opsednut nekom prividno lucidnom idejom koju bi do ujutro zaboravio ili bi u svetlosti jutra uvideo da je potpuno blentava. Nađa je spavala jednako slabo, na kauču do njegovog ili u svojoj fotelji. Ponekad bi zaspali obučeni, usred razgovora o nečemu, i probudili se upleteni, držeći se jedno za drugo kao deca u oluji. Toplota drugog tela delovala je krajnje umirujuće - bolje nego išta drugo. Jednom, u mutnoj ultraljubičastoj svetlosti pred zoru, oboje su se prenuli iz sna, a onda još satima razgovarali u hladnoj tišini zgrade, u svojoj maloj čauri topline i druženja. Imaš pokraj sebe drugi um, sa kojim možeš pričati. Bili su kolege, postali su prijatelji; možda bi jednog dana mogli od prijatelja postati ljubavnici, ili nešto nalik na ljubavnike, možda. Nije se primećivalo da je Nađa sklona da se baci u ma kakvu romantiku. Ali Art je bio zaljubljen, nesumnjivo, a u Nađinim očima je svetlucala (bar se tako njemu činilo) jedna nova naklonost prema njemu. Zato su na kraju svakog od tih završnih dana Ustavotvorne skupštine njih dvoje ležali na kaučima i razgovarali, onda bi ona izmasirala njegova ramena ili on njena, a posle toga bi oboje 'pali u komu' naprosto zgaženi od umora. Mnogo je napornije bilo dovesti taj dokument konačno do rođenja, nego što su njih dvoje hteli priznati, osim u ovakvim trenucima zajedničke zgurenosti protiv velikog, hladnog sveta. Nova ljubav: uprkos Nađinoj nesentimentalnosti, Art nije znao kako bi to drugačije nazvao. I bio je srećan.
     Bilo mu je zabavno, ali ne neko posebno iznenađenje, kad ona jednog jutra reče: "Hajde da stavimo na glasanje."

     Zato je Art popričao sa pravnim stručnjacima Švajcarcima i sa onima iz Dorsa Brevije, pa su Švajcarci na Skupštini uzeli reč i predložili da Skupština pristupi glasanju o onoj verziji Ustava koja je trenutno na stolu, s tim da se glasa za jednu po jednu tačku, za svaku zasebno, kao što je i obećano na početku. Odmah posle ovog predloga nastupio je grč 'trgovanja glasovima', tako žestok da su u poređenju s njim zemaljske berze mogle izgledati kao spora i staložena mesta. Dok su se odvijale ove pogodbe ko će za čije šta glasati, Švajcarci su spremili vremenski raspored glasanja. Tako je glasanje i počelo. Trajalo je tri dana. O svakoj pojedinoj tački nacrta Ustava svaki skupštinar je glasao samo po jedanput. Tokom ta tri dana izglasane su sve tačke Ustava - svih osamdeset devet. Brdo nakupljen 'građe za pojašnjavanje' još jednim glasanjem je odobreno kao dopuna ustavnom tekstu.
     Posle toga kucnuo je čas da se Nacrt iznese pred narod Marsa na odobrenje. Zato je, na Ls 158, jedanaestog prvog oktobra M godine 52 (na zemlji, 27. februara 2128. godine) obavljeno glasanje. Pravo glasa imalo je celokupno odraslo stanovništvo Marsa, a to je značilo svako stariji od pet M godina. Građanin je glasao pomoću komunikatora na svom levom šačnom zglobu. Preko devedeset pet posto onih koji su imali pravo glasa iskoristiše to pravo, tog dana. Glasovi su prebrojani. Od ukupno datih nešto više od devet miliona glasova, sedamdeset osam posto bilo je 'za' a dvadeset dva posto 'protiv'.
     Time je uspostavljena marsovska vladavina.









Četvrti deo: ZELENA ZEMLJA
     Na Zemlji je, za to vreme, velika poplava bila glavna tema.
     Poplavu je izazvao niz silovitih vulkanskih erupcija ispod ledene kore na Zapadnom Antarktiku. Kopno ispod te antarktičke ledena kape ličilo je na severnoamerički bazen (nizije okružene lancima brda i planina), ali je težinom leda pritiskano tako snažno i dugo da se najzad našlo ispod nivoa mora. Kad su erupcije počele, lava i gasovi otopiše led iznad tih novih vulkana. Posledica je bila da su divovske količine leda kliznule u okean. U isto vreme, morska voda počela je da kulja u unutrašnjost Antarktika, ispod ledene kape, i to duž nekoliko glavnih pravaca nadiranja. Granična linija između Antarktika i okeana naglo se raspadala. Duž obala Rosovog mora i Roneovog mora ogromna ostrva leda otiskivala su se u more i plovila dalje, raspadajući se i gubeći postojanost. Okeanske struje su ih nosile, a posle jednog ledenog masiva odlamao se sledeći, pa sledeći, i tako redom... sve dublje ka unutrašnjosti antarktičkog kontinenta. Zbog uskomešanih strujanja vode ispod leda, ovaj proces bio je samo još brži. Posle prvih ledenih odlamanja usledili su meseci u kojima je Antarktičko more bilo prepuno ogromnih ledenih bregova u obliku ravnih ploča. Samim svojim prisustvom istiskivali su toliko vode da se nivo svetskih mora i okeana počeo podizati. Pošto je ogroman deo Zapadnog Antarktika, zapravo, depresija, tlo niže od nivoa okolnih mora, sada su nepregledne mase morske vode kuljale u tu depresiju, nekada ledom ispunjenu; podizale i odnosile na pučinu sve nove i nove ledene bregove; tako da najzad na tom delu Antarktika leda ne ostade nimalo. Sada su tu bili talasi jednog novog, plitkog mora, stalno uznemiravanog novim podvodnim erupcijama. Žestinu tih erupcija naučnici su poredili sa takozvanim Deccan Traps erupcijama u poznom delu razdoblja krede.
     Godinu dana posle prvih erupcija Antarktik je bio sveden na jedva nešto malo više od polovine svoje dotadašnje veličine. Istočni Antarktik imao je oblik polumeseca, a Antarktičko poluostrvo izgledalo je kao neki novi, ledom zatrpani Novi Zeland. Između njih klobučalo je plitko more zakrčeno ledenim bregovima. A širom svih ostalih delova planete, nivo svetskog mora bio je oko sedam metara viši nego ranije.
     Još od poslednjeg ledenog doba, pre oko deset hiljada godina, čovečanstvo nije doživelo prirodnu katastrofu takvih razmera. Ali ovog puta na udaru nisu bila samo nomadska, lovačko-skupljačka plemena, sve u svemu nekoliko miliona ljudi na celoj planeti, kao onda; nego petnaest milijardi civilizovanih građana, koji su živeli u jednoj nepouzdanoj društvrnoekonomskoj građevini, već od ranije na rubu kolapsa. Potopiše se svi veliki obalski gradovi, a zemlje kao Bangladeš, Holandija i Belize odoše pod vodu gotovo cele. Oni nesretnici koji su živeli u takvim niskim oblastima najčešće su imali vremena da se sklone na veće nadmorske visine, jer je ova poplava nastupala kao plima, a ne kao plimski talas; ali kad su se 'sklonili', postali su, i ostali, izbeglice. Tako je u izbeglički status dospelo negde između deset i dvadeset posto ukupnog čovečanstva.
     Samo po sebi se razume da ljudsko društvo nije bilo spremno za suočenje sa takvom situacijom. Čak i u najboljim vremenima, ne bi lako odoleli takvoj poplavi, a početak dvadeset drugog veka uopšte nije bio najbolje vreme. Populacija se i dalje uvećavala, prirodni izvori bogatstva sve više su ponestajali, okršaji između bogatih i siromašnih, i između vlada i metanacionalnih kompanija, svuda su se zaoštravali; katastrofa se dogodila usred krize.
     Do neke mere katastrofa je poništila krizu. U suočenju sa očajanjem planetnih razmera, mnoge i raznorazne bitke za vlast našle su se u novom okruženju, a za neke se uvidelo da su bile fantazmagorične; celi narodi dospeli su u užasnu oskudicu, pa su zakonske finese o vlasništvu i profitu pale u zasenak u poređenju s tim. Ujedinjene nacije izronile su kao neki vodeni feniks iz ovog haosa, postajući centrala za dogovaranje i ugovaranje u vezi sa nebrojenim poslovima spasavanja: narodi su kretali u migraciju preko granica drugih zemalja, proizvođene su zgradice za hitan smeštaj, stradalnicima su besplatno deljene velike količine hrane i materijala iz zaliha za hitne slučajeve. Zbog prirode ovog posla, u kome je naglasak bio na spasavanju i na olakšavanju života unesrećenih, država Švajcarska i firma 'Praksis' bili su na čelu akcija UN. Iz mrtvih se digao i UNESKO, kao i Svetska zdravstvena organizacija. Indija i Kina, dve najveće među veoma oštećenim zemljama, takođe su postale uticajne u ovom sklopu događaja, jer način na koji su se te dve zemlje borile sa poplavom znatno je uticao na događaje na celoj planeti. Indija i Kina sklapale su razne savezničke dogovore jedna s drugom, kao i sa UN i svojim novim saveznicima; ali su odbijale ma kakvu pomoć od Grupe 11, kao i od meta-naci kompanija koje su sada već bile čvrsto upletene u većinu državnih poslova jedanaest država u toj grupi.
     Međutim, u mnogo čemu je katastrofa i pogoršala krizu. Bacila je metanacionalne kompanije u čudnovat položaj. Pre poplave borile su se između sebe - koja će koju uništiti (to se zvalo metanacid), ne bi li one koje prežive zgrabile za sebe konačnu vlast nad celom svetskom privredom. Nekoliko velikih metanacionalnih 'supergrozdova' velikih firmi borilo se da pojedine, i to najveće industrijske zemlje uzme u svoje vlasništvo. U tom cilju, ove kompanije mnogo godina su nastojale da progutaju svakoga ko im se još opirao: Švajcarsku, Indiju, Kinu, 'Praksis'; zatim, takozvane 'zemlje Svetskog suda' i tako dalje. Ali pošto se sada veliki deo svetske populacije baktao sa posledicama poplave, meta-naci kompanije morale su da se ograniče na nastojanje da bar zadrže dotadašnji stepen kontrole nad događajima. U svesti naroda, meta-naci supergrozdovi često su povezivani sa poplavom, naravno, i to na dva načina: kao oni koji su sve to prouzrokovali, ili kao grešnici koji sada bivaju kažnjeni za svoja zlodela. Ovo magijsko razmišljanje odlično je došlo Marsu i drugim antimeta-naci snagama, koje su zapinjale iz sve snage da razbiju posrnule meta-naci divove sad kad se za to ukazala prilika. Grupa jedanaest država, a i druge vlade industrijskih zemalja ranije ugruženih metanacionalkama očajno su se trudile da održe svoje stanovništvo u životu, tako da je malo snaga moglo biti izdvojeno za pomoć velikim konglomeratima. Širom sveta ljudi su davali ostavke na svoja zaposlenja da bi se uključili u razne napore za pomoć unesrećenima; osnivali su, u skladu sa filozofijom 'Praksisa', nove firme, u vlasništvu samih zaposlenih, i kretali u akciju, ali su u isto vreme nudili svim tim zaposlenima gerontološki tretman. Neki od divovskih meta-naci supergrozdova trudili su se da na istim načelima donekle reformišu sebe, da bi zadržali svoje radnike i službenike. Tako se bitka za vlast i moć nastavljala na mnogo nivoa, ali svuda izmenjena zbog katastrofalnih poplava.
     U tom kontekstu, većinu Zemljana nije nimalo zanimalo šta se događa na Marsu. Zanimljivo, naravno, jer je na Marsu... ali zanimljivo samo kao priča. Mnogi su proklinjali Marsovce kao nezahvalnu decu koja okreću leđa svojim roditeljima u času najveće potrebe; navodili su 'slučaj Marsa' kao još jedno rđavo, nedolično reagovanje na poplavu, u suprotnosti sa raznim drugim, jednako brojnim primerima plemenitog reagovanja. Behu to dani u kojima posvuda ima mnogo i junaka i zlih ljudi, a Marsovce su mnogi računali u zle, kao pacove koji beže sa broda koji tone. Drugi su u Marsovcima ipak videli moguće spasitelje, mada nije bilo nimalo jasno kako bi to Marsovci mogli spasavati Zemlju; bio je to, ponajviše, još jedan primer magičkog mišljenja, ali bilo je i nečeg stvarno ohrabrujućeg u činjenici da se stvara jedno novo društvo na planeti koja je, idući od Sunca, sledeća po redu.
     U međuvremenu, bez obzira na to šta se na Marsu dešavalo, ljudi na Zemlji morali su da se bore sa poplavom. Štete su dobile još jedan oblik: nagle promene vremenskih prilika. Bilo je više oblaka, zato se veća količina Sunčevog zračenja odbijala od Zemlje, pa je i temperatura Zemlje opadala; posledica su bile ogromne provale oblaka, koje su često uništavale dragocene useve. Ponekad je kiša padala i tamo gde se ranije retko kad tako nešto dešavalo - u Sahari, u Mohavi, u severnom Čileu - tako da se velika poplava premeštala, na neki način, i daleko u dubinu kopna, šireći svoj uticaj svuda. Pošto je poljoprivreda mnogo stradala u tim novim naletima nevremena, glad je postala važna društvena tema; osećaj opšte solidarnosti svih sa svima znatno se pokolebao, jer se naslućivalo da neće svi moći da dobiju hranu, a kukavice počeše da govore o trijaži - odabiranju ko treba da ostane živ, a ko treba da bude odstreljen. Previranje je nastalo u svim delovima Zemlje, kao u mravinjaku kad ga neko prodžara štapom.
     Eto šta je Zemlja bila u leto godine 2128: katastrofa bez presedana, sveopšta kriza koja traje. Prepotopni svet već je izgledao kao rđav san iz koga su svi skupa grubo probuđeni i bačeni u još opasniju stvarnost. Iz tiganja u vatru, zaista; i gle, neki su nastojali da skoče natrag u tiganj. Drugi su se, ipak, borili da siđu sa štednjaka. Niko nije mogao sa sigurnošću reći šta će se dogoditi sledeće.









14.
     Nevidljive mengele stezale su Nirgala, svakog dana jače nego prethodnog. Maja je uzdisala i kukala zbog toga, Mičelu i Saksu kao da je bilo svejedno; naime, Mičel je bio presrećan što je pošao na ovaj put, a Saks je netremice pratio izveštaje sa ustavotvornog kongresa na Pavonis Monsu. Živeli su u rotacionom delu svemirskog broda Atlantis, a rotacija se stalno pomalo ubrzavala da bi centrifugalna sila postajala jača i da bi posle prvih pet meseci putovanja porasla sa ekvivalenta Marsove na ekvivalent Zemljine gravitacije, i onda još nekoliko nedelja ostala takva. To je bio metod, razrađen i potvrđen u praksi, da se pomogne emigrantima koji posle nekog vremena provedenog na Marsu odluče da se ipak vrate na Zemlju. Takođe diplomatama koji putuju tamo-amo, i malom broju rođenih Marsovaca koji krenu na Zemlju. Ni za koga od njih ovo nije bilo lako. Mnogi rođeni Marsovci razboljevali su se na Zemlji, neki su i umrli. Bilo je važno da ostaješ u centrifugi, vežbaš prilježno, i da te bodu vakcinama.
     Saks i Mičel su odrađivali svoje u teretani; Nirgal i Maja su sedeli u blagoslovenim vrućim kadama i zajednički patili. Naravno, Maja je uživala i u svome jadu, kao što je, činilo se, oduvek uživala u svakom svom osećanju, pa i u besu i u seti; zato je Nirgal bio istinski nesrećan, pod dejstvom prostorvremena se uvrtao sve mučeničkije, tako da je najzad svaka ćelija njegovog tela morala jauknuti. Ovo ga je plašilo - koliki je napor samo disati. Kad samo pomisliš na planetu toliko masivnu. Da čovek ne poveruje!
     Pokušavao je da razgovara sa Mičelom o ovim stvarima, ali je Mičel bio sav obuzet iščekivanjem i pripremama. Saks, opet, događajima na Marsu. Nirgala nije mnogo zanimalo to zasedanje na Pavonisu; ocenjivao je da ono, na kraju, neće biti naročito značajno. Urođenici u zabačenim područjima Marsa živeli su kako su oni sami hteli i u vreme UNTA, živeće tako i pod novom vladom. Džeki će možda uspeti da se popne u predsedničku fotelju, baš šteta; ali to nije bitno, šta god da se desi od sad nije bitno, odnos između njih dvoje već je postao čudan; pretvorio se u nekakvu telepatiju koja samo ponekad liči na onu njihovu staru ljubavnu vezu, a češće na opako suparništvo brata i sestre, ili čak na unutarnje, šizoidne rasprave pocepanog 'ja'. Možda su njih dvoje blizanci - ko zna kakvu je alhemiju Hiroko izvela u ektogenim rezervoarima - ali ne, Džeki je nastala od Ester. To je znao. Ako je to išta dokazivalo. Jer, na njegovu nelagodnost, Džeki mu je davala osećaj kao da je njegovo drugo ja; a to nije želeo, nije hteo da mu srce naglo zabrza kad god nju vidi. Bio je to jedan od razloga zbog kojih je odlučio da se pridruži ovom pohodu na Zemlju. Sada se udaljavao od Džeki brzinom od pedeset hiljada kilometara na sat. Pa ipak, evo nje, na ekranu je, sva srećna što Ustavotvorna skupština dobro napreduje i što je ona deo tog napretka. Ona će biti jedan od sedam članova novog Izvršnog saveta, odnosno vlade; u to se nije moglo sumnjati.
     "Ona računa da će istorija krenuti uobičajenom putanjom", reče Maja jednog dana dok su sedeli u kupatilu i gledali vesti. "Vlast je kao materija, ima gravitacionu silu, privlači manje grudvice vlasti k sebi, nastaje veća grudva koja onda još jače privlači druge, i tako dalje. Ovo što su oni, kao, dali neku lokalnu vlast pojedinačnim kupolama..." Maja se cinično nasmeja.
     "Možda je to bila nova", nabaci Nirgal.
     Maja se nasmeja. "Aha, možda. Ali i posle nove nastaje sažimanje preostalog materijala. To ti je gravitacija istorije - vlast se skuplja u središte, a samo ponekad neko od tih središta eksplodira. Ali onda opet počinje sažimanje. Videćemo mi to i na Marsu, pazite šta vam ja kažem. A baš u samom središtu biće Džeki..." Zastala je iz obzira prema Nirgalu, nije izgovorila ono 'kučka jedna' koje je bilo na redu. Samo ga je pogledala čudnovatim, zagonetnim pogledom, kao da se pita šta bi mogla uraditi sa Nirgalom što bi doprinelo njenom večitom ratovanju protiv Džeki. Male nove srca.
     Minule su i poslednje nedelje pod 1 'g', a Nirgal nije ni počeo da se oseća udobnije. Užas: mengele stežu njegova pluća, ali i misli njegove. Zglobovi bole. Na ekranima vidi slike malog plavobelog klikera, to je Zemlja, u blizini koje lebdi koštano dugmence Lune, izgledom neobično pljosnato i mrtvo. Međutim, to su samo još dve slike na ekranima, ne znače mu ništa u poređenju sa ovim bolovima u stopalima i sa ovim gruvanjem srca. Jednog dana, plavi svet se naglo raskrupnjao i ispunio sve ekrane, pa da vidiš: tamo lučna bela ivica, onamo plava voda prošarana zavijucima oblaka, iza oblaka vire kontinenti kao mali rebusi u kojima treba prepoznati mitove, napola zaboravljene: Azija. Afrika. Evropa. Amerika.
     Kad je došlo vreme za konačno spuštanje i za aerokočenje, centrifuga se morala zaustaviti. Ostade Nirgal da 'plovi' u bestežinskom stanju. Sad se osećao kao da je bez tela, kao neki balon. Dovukao se do jednog prozora da sve vidi neposredno, svojim očima. Nije mu mnogo smetalo staklo na prozoru, a ni hiljade kilometara udaljenosti; Zemlju je video do tančina, sa iznenađujućom jasnoćom i oštrinom. "Oko ima tako veliku moć", reče on Saksu.
     "Hmmm", odvrati Saks i doplovi do prozora da i on virne.
     Gledali su Zemlju, plavu ispred njih.
     "Je l' se ti ikad ičega uplašiš?" upita Nirgal.
     "Uplašim?"
     "Pa, znaš." Saks tokom ovog putovanja nije bio u nekoj od svojih koherentnijih faza; mnoge stvari morali su da mu objašnjavaju dva puta. "Strah. Osećanje zebnje. Kad se čovek uplaši od nečeg opasnog."
     "Da. Mislim da da. Bio sam ja uplašen, da. Nedavno. Kad sam ustanovio kod sebe... dezorijentaciju."
     "E, a ja se plašim sad."
     Saks ga pogleda radoznalo. Onda dolebde bliže njemu i položi šaku na Nirgalovu mišicu ruke, gest vrlo nesaksovski. "Stigli smo", reče mu.

     Spuštanje, spuštanje. Ukupno deset liftovskih kablova širilo se sada iz planete Zemlje u svemir. Nekoliko njih bili su takozvani račvasti kablovi, koji se u svemiru spajaju u jedan, ali na Zemlji polaze iz dve različite 'utikačke' tačke, od kojih je jedna negde južno, a druga severno od polutara. To je bilo potrebno, zato što na polutaru ima vrlo malo mesta koja bi za ove svrhe, kao uzletališta u svemir, bila iole pristojna. Jedan takav kabl, račvast kao prevrnuto veliko slovo ipsilon, polazio je jednim svojim krakom iz gradića Virak na Filipinima, a drugim iz Ubagume u Zapadnoj Australiji. Druga takva raklja imala je svoje 'utikače' u Kairu i Durbanu. Kabl kojim su se sada spuštali bio je 'rascepljen' nekih deset hiljada kilometara iznad Zemlje, i severni krak je dodirivao planetu na jednom mestu blizu grada Port Of Speina na Trinidadu, a južni u Brazilu, blizu Aripuane, gradića u naglom ekonomskom usponu, na jednoj pritoci Amazona koja se zove reka Teodora Ruzvelta.
     Krenuli su severnim krakom, na Trinidad. Iz lifta su gledali dole i videli ispod sebe glavninu zapadne polulopte Zemlje: u sredini sliv reke Amazon, sa nebrojenim venama smeđe vode provučenim kroz zelena pluća Zemlje. Niže, sve niže; pet dana su silazili niz kabl. Za to vreme se svet približavao njihovoj lift-kabini, i najzad se raskrupnjao toliko da je zapremio sve ispod njih. Ona grozna gravitacija koju su trpeli poslednjih mesec i po dana vraćala se postupno, i stezala ih, stezala, stezala. Ono malo otpornosti na gravitaciju što je Nirgal možda i stekao, kao da je isparilo tokom kratkotrajnog povratka u mikrogravitaciju; sada je zevao kao riba na suvom, hvatajući vazduh. Svaki dah - novi napor. Imao je običaj da se postavi tačno ispred nekog prozora lift-kabine, uhvati obema rukama čvrsto za rukodržače i zuri dole, kroz oblake, na blistavo plavetnilo Karipskog mora, pomno zelenilo Venecuele. Izliv Orinoka u more bio je blatnjave boje, ali u obliku lista. Zakrivljeno nebo sastojalo se od povijenih traka bele boje i tirkizne plave, a iznad toga bilo je crnilo kosmosa. Sve tako uglačano-sjaktavo. Oblaci su bili isti kao na Marsu, ali gušći, ispunjeniji - puniji sebe. Jaka sila teže vršila je možda neki pritisak na njegovu mrežnjaču ili optički nerv, možda su zato boje tako navaljivale da se uguraju u njegov vid i pulsirale toliko. Zvuci su bili bučniji.
     Sa njima su u lift-kabini bili i neki diplomati UN, sa izvesnim brojem saradnika iz 'Praksisa'; kao i novinari. Svi oni su želeli da im Marsovci posvete neko vreme, da sa njima razgovaraju. Nirgalu je bilo teško da se usredsredi na te osobe, da ih sluša. Svi su izgledali čudnovato nesvesni svog položaja u prostoru: pet stotina kilometara iznad Zemlje, u brzom padu.
     Dug je bio poslednji dan. Našli su se u atmosferi, a onda je kabl doveo njihov lift na zeleni kvadrat Trinidada, u ogromni utikački kompleks blizu jednog napuštenog aerodroma čije su piste izgledale kao sive rune. Lift skliznu u masu betona. Uspori. Stade.
     Nirgal, koji je i ovog puta bio pred prozorom, odvoji šake od rukodržača i pođe obazrivim koracima za ostalim putnicima. Gaz, gaz: težina ga prožima celog, a on gazi, gazi. Tako su otpešačili niz mostić, i Nirgal zakorači na pod jedne građevine na Zemlji. Unutrašnjost 'utikača' ličila je na onu na Pavonis Monsu, ali ta sličnost nikako se nije uklapala sa ovdašnjim vazduhom, koji je bio slan, gust, vruć, bučan, težak. Nirgal je odmicao što je brže mogao kroz hodnike, u želji da iziđe napolje i da najzad vidi kako stvari izgledaju. Za njim je trčkarala cela jedna gomila ljudi, opkoljavala ga, ali asistenti iz 'Praksisa' shvatali su situaciju, krčili su put ispred njega. Međutim, gomila se povećavala. Zgradi nikad kraja; po svemu sudeći, Nirgal je propustio priliku da se podzemnom železnicom izvuče odavde. Ipak dođe do jednih vrata koja su blistala svetlošću. U glavi je osećao malu vrtoglavicu od napora. Iziđe u zasenjujući blesak. Čista belina. Smrad soli, ribe, lišća, katrana, izmeta, začina: kao poludela staklena bašta.
     Njegove oči počinjale su da se prilagođavaju. Nebo je bilo plavo, i to tirkizno plavo, kao srednja traka u onim lukovima boje viđenim iz kosmosa, ali svetlije; belije iznad okolnih brda, magnezijumski bleštavo oko sunca. Neke crne tačke plivucaju kroz vidno polje, tamo... pa ovamo. Kabl kao nit opružena u nebeski svod. Ali ne možeš ga pratiti pogledom, bleštavilo je prejako. U daljinama zelena brda.
     Spoticao se dok su ga vodili ka nekakvom automobilu bez krova. Bilo je to prastaro vozilo, malo, okruglasto, sa gumama na točkovima. 'Kabriolet' - krov se mogao i navući. On uđe na zadnje sedište, između Saksa i Maje, ali ostade u stojećem položaju, da bi bolje video. U drečavoj svetlosti, stotine ljudi, hiljade ljudi, u zapanjujućim kostimima: neonske svile, mešavine akvamarina, zlata, ružičaste i purpurne boje, a sve glatko i sjajno kao ptičje perje; dragulji, pera, šeširi...
     "Karneval", reče neko sa prednjeg sedišta, okrećući glavu na gore, ka njemu. "Mi karneval pravimo na dan kad je Karneval, tad kostimi, ali i na Dan otkrića kad Kolumbo stigao na ostrvo. To bilo pre nedelju dana, mi produžili karneval do vaš dolazak."
     "Koji je danas datum?" upita Saks.
     "Nirgalov dan! Jedanaesti avgust."
     Vozili su se polako kroz ulice duž kojih su stajali špaliri građana koji su ih pozdravljali klicanjem. Jedna grupa, koja se silno dernjala, bila je obučena kao urođenici Trinidada pre dolaska Evropljana. Usta su im bila ružičasta i bela na smeđim licima. Glasovi kao muzika, svako je pevao. Ovi u kolima zvučali su kao Kojot. Pojedini u gomili naroda nosili su na glavi maske Kojota, Dezmonda Hokinsa: tačno to lice, ispucalo, izvijeno u razne gumene izraze čudnije čak i od onog što je on umeo načiniti. A reči... Nirgal je mislio da je na Marsu već čuo svako moguće izobličenje engleskog, ali ove žitelje Trinidada nije uspevao ni da razume, možda zbog tog njihovog naglaska, izgovora, intonacije, ili nečeg drugog, nije znao zašto. Znojio se obilato, ali mu je i pored toga bilo silno vruće.
     Kola su išla polako, a ipak su se silno drmusala. Prošla su između dva zida od ljudi i došla do jedne nevelike litice. Dole je bio lučki deo grada, sad potopljen plitkim slojem morske vode. Zgrade su virile iz vode, oko njihovih uglova vukla su se povesma prljave pene, činilo se kao da se na talasima svaka zgrada pomalo ljulja. Veliki deo negdašnjeg grada - sad plimni bazen. Kuće u njemu - ogromne školjke-prilepkinje, neke delimično srušene tako da im se videla unutrašnjost; kroz neke prozore voda se sa pljuskanjem valjala unutra i napolje. Između zgrada ponegde su se ljuljuškali čamci na vesla. Veći brodići bili su privezani za bandere i električne stubove nešto dalje prema moru, tamo gde su zgrade prestajale. Još dalje, jedrenjaci, nagnuti u svome kretanju po plavetnilu po kome sunce gruva kao kovački čekić. Na svakom jedrenjaku po tri ili četiri jedra, jedno na pramcu, jedno na krmi, i sva napeta. Zelena brda obrazovala su sa desne strane veliki, otvoren zaliv. "Ribarske brodice idu kroz ulice, ali veći brodovi u boksitne dokove na rtu Te, vidiš tamo?"
     Pedeset raznih preliva zelenog na brdima. Po ulici razbacane riblje krljušti i cveće, srebro i crvenilo. Palme u potopljenim oblastima bile su mrtve, njihovo resasto lišće je visilo, žuto. To su bile oznake dokle je dohvatala plima; iznad toga je zelenilo izbijalo posvuda. Ulice i zgrade izrezane iz jednog sveta biljaka. Zeleno i belo, kao u njegovoj viziji iz detinjstva, ali su ovde te dve osnovne boje bile jedna od druge razdvojene, pa ipak zadržane u plavom jajetu mora i neba. Stojiš tek nešto malo iznad talasa, pa ipak horizont je tako daleko! U trenu dobijen dokaz koliko je ovo veliki svet. Nikakvo čudo da su ljudi nekada mislili da je Zemlja ravna. Belo zapenušena voda neprestano se valja kroz potopljene ulice dole, sa jednim upornim zvukom 'krrrršššš', jednako bučnim kao što je klicanje gomile.
     Kroz smrad svakojake truleži najednom proseče miris katrana, donet vetrom. "Dole Jezero katrana kod La Bree, al' sve iskopano i odneto, ništa nije ostalo samo crna rupa u zemlji, i malo jezero koje mi meštani koristimo. Nego taj miris što ti osećaš, to je novi put, ovde kod vode." Asfaltni put, iznojava fatamorgane. Crn. Uz njega naguran narod, špalir sa obe strane crnog kolovoza; svima kosa crna. Jedna mlada ženska se popela na kola i stavila venac cveća oko njegovog vrata. Slatki mirisi cveća u sudaru sa slanom izmaglicom koja pecka oči. Parfem i tamjan, gonjeni vrelim biljnim vetrom, nakatranjeni, pa začinjeni. Čelični bubnjevi, tako dobro znani i u ovolikoj tvrdoj buci, odjekuju, zvone, ovde se svira marsovska muzika! Na krovove zgrada u potopljenim delovima ostrva ljudi su ponegde nadogradili kakve-takve sklepane terase. Smrad je kao u staklenoj bašti koju je zahvatilo truljenje. Gnjila organska materija. Vruće vlažno navaljivanje vazduha, a sve blešti u talku svetlosti. Znoj samo lije niz njegovu kožu. Ljudi mu kliču sa krovova zgrada koje su velikim delom potopljene. Sa čamaca. Morska voda prekrivena cvećem koje se niže i spušta sa penom. Crna kosa svetluca kao hitin, kao dragi kamen. Na jednom drvenom plovećem doku stoji nekoliko orkestara i sviraju svi istovremeno - svaki drugu melodiju. Ta riblja krljušt i te latice cveća stvarno su pod nogama, srebrne i crvene, a preko njih crne tačke plove. Kroz vetar seva bačeno cveće, mlazevi čistih boja, žute, ružičaste i crvene. Vozač njihovih kola okrenuo se i počeo da im priča nešto, uopšte se ne obazirući na put kojim su nastavili da voze. "Čuješ dugla kako svira soaka muziku, pan muziku, čuješ to takmičenje u prodornosti, pet najbolji orkestri u Portospejn."
     Prošli su kroz jedan stari deo grada, vidno prastar, zgrade načinjene od malih cigala koje su se već raspadale, krovići od talasastog lima, čak i od naslaga slame i trske - sve staro i malo, pa i stanovnici stari i mali, tamne kože... "Indusi od ovaj grad, naši crnci. T-i-T ih izmeša, to je dugla." Trava pokriva zemljište, izbija iz svake pukotine u zidovima, iz krovova, iz udarnih rupa na drumu, iz svega što nije u novije vreme prekriveno slojem katranastog asfalta - eksplozivno nadiranje zelenog, to prosto kulja iz svake površine na ovom svetu. Vazduh gust i kako, kako smrdi!
     Onda izroniše iz te stare gradske četvrti u jedan široki asfaltni bulevar, sa dva reda velikog drveća, a iza drveća velike mermerne zgrade. "Metanat visokograbeži, izgledalo visoko kad se zidalo al, ništa nije od kabla visočije." Kiseo znoj, dim sladak, sve blešteće zeleno, morao je da zatvori oči da mu ne pripadne muka. "El ti dobro? A?" Insekti zuje i vrte krilcima, vazduh toliko vruć da on ne može ni nagađati o temperaturi, izletela je uvis preko krajnje gornje crte Nirgalove lične lestvice. On se sruči u sedište, između Maje i Saksa.
     Kola stadoše. On opet ustade, sa naporom, iziđe, ali sad je trebalo pešačiti, i on umalo da se sruši. Sve se vrtelo oko njega kao na zamasima ljuljaške. Maja ga je čvrsto držala za mišicu. On pritisnu šake na slepoočnice, poče disati na usta. "Je l' ti dobro?" upita ona oštro.
     "Jeste", odvrati Nirgal i pokuša da klimne glavom.
     Bili su u kompleksu nekih zgrada koje su izgledale nove i nedovršene, sirove. Drvo, ali neobojeno; beton; gola zemlja, ali sa ugaženim laticama cveća. Na sve strane stoje ljudi, gotovo svi u karnevalskim kostimima. Sunce mu peče oči i naprosto neće da prestane. Njega odvode do jedne drvene platforme, koja se uzdiže nad masu ljudi, koji kliču i viču iz sveg glasa.
     Jedna prelepa crnka u zelenom sariju, opasana širokom, belom, svilenom trakom, predstavi gomili okupljenih ljudi to četvoro Marsovaca. Bregovi iza zgrada povijali su se kao plamenovi na jakom zapadnom vetru; sad je bilo malo svežije, a i mirisi nešto slabiji. Maja stade pred mikrofone i kamere, i godine spadoše sa nje; govorila je u oštro izrezanim, izolovanim rečenicama, a posle svake rečenice dobijala je, u tačnoj antifoniji, ovacije. Poziv i odziv, poziv i odziv. Medijska zvezda koju gleda ceo svet, lagodno harizmatična, odmotava polako svoj govor koji Nirgalu zvuči kao ono njeno iz Barouza na ključnoj tački revolucije, kad je okupila, obodrila i usmerila ka jednoj svrsi one gomile naroda u Princezinom parku. Nešto slično.
     Mičel i Saks su odbili da govore, samo su mahnuli Nirgalu da priđe bliže i suoči se sa gomilom i sa zelenim bregovima koji su sve njih držali, kao na dlanu, izložene suncu. Neko vreme je samo stajao tu, i nije mogao da čuje ni sopstvene misli. Bela buka sastavljena od oduševljenih povika, gust zvuk u još gušćem vazduhu.
     "Mars je ogledalo", reče on u mikrofon, "u kome Tera vidi svoju suštinu. Preseljenje na Mars bilo je očišćenje, ljuštenje sa sebe svega osim najvažnijeg. Ono što je najzad tamo stiglo, bilo je u celosti čisto zemaljsko. Ono što se potom dešavalo tamo bilo je izraz zemaljskih misli i zemaljskih gena. I zato, više nego ma kakvom materijalnom pomoći u retkim metalima ili novim genetskim kombinacijama, mi matičnoj planeti možemo pomoći tako što ćemo vam poslužiti kao način da vidite sebe. Kao mapa za jednu nezamislivu ogromnost. Tako mi na jedan skroman način doprinosimo da se stvori jedna veličanstvena civilizacija koja je sada na samom rubu ulaska u postojanje. Mi smo primitivci jedne nove civilizacije."
     Oduševljeni povici.
     "Tako se bar čini nama na Marsu: vidimo jednu dugotrajnu evoluciju, vekovnu, prema pravdi i miru. Ljudi će sve više znati, pa će zato i sve bolje razumeti kako zavise jedni od drugih i od svog sveta. Mi smo na Marsu videli da je najbolji način za izražavanje te međuzavisnosti sledeći: živeti da bi drugima davali, imati kulturu samilosti. Svaka osoba mora biti slobodna i ravnopravna, ostalima na vidiku, i mora raditi za opšte dobro. Upravo takav rad nas najviše čini slobodnim. Nijedna hijerarhija ne zaslužuje da je priznamo, osim ove: što više dajemo, veći postajemo. Sada vidimo da počinje procvat ove kulture saosećanja, na obe planete istovremeno, baš u vreme ovog velikog potopa, koji možda tom procvatu služi i kao jedan od podsticaja."

     Seo je, u bleštanju buke. Onda su govori bili okončani, a njih premestiše na nekakvu konferenciju za štampu, gde su odgovarali na pitanja koja im je postavljala samo ona lepojka u zelenom sariju. Nirgal je odgovarao pitanjem na pitanje, raspitivao se o ovoj grupi zgrada oko njih i o situaciji na ostrvu; a ona je odgovarala nadjačavajući prigušenu buku i smeh velikog broja građana koji su i sad posmatrali događaje stojeći iza zida novinara i kamera. Pokazalo se da je ta ženska predsednica vlade države Trinidad i Tobago. Ta mala nacija na dva ostrva bila je, protiv svoje volje, pod dominacijom meta-naci firme 'Armskor' tokom skoro celog prošlog veka, objasni žena, ali posle poplave uspela je da preseče vezu sa 'Armskorom' i, kako reče, "na taj način da odbaci i poslednji kolonijalni okov, konačno". Kakvo klicanje se začulo iz mase naroda! A tek njen osmeh, prepun zadovoljstva celog jednog društva. On vide da je ona dugla, i da je zapanjujuće lepa.
     Ta grupa zgrada u kojoj su sad, objasni ona, jeste bolnica za pomoć žrtvama poplave, jedna od nekoliko desetina takvih izgrađenih na ova dva ostrva otkad je počelo podizanje nivoa mora. Pravljenje ovih zgrada bilo je bitan deo ukupne reakcije ostrvljana na novostečenu slobodu; u ovim zgradama stradalnici nisu dobijali samo medicinsku pomoć, nego i stan, zaposlenje i lekove protiv starenja.
     "Tretman protiv starenja dobije svako?" upita Nirgal.
     "Da", odvrati žena.
     "To je dobro!" reče Nirgal, iznenađen. Njegove su informacije bile da se to na Zemlji teško dobija.
     "Misliš da je dobro?" upita premijerka. "Ljudi govore da će to dovesti do svakojakih problema."
     "Tačno. Istina je da hoće. Ali ja mislim da ipak treba to da uradimo. Svakome tretman, a onda smisliti kako dalje."
     Tek minut-dva posle toga bilo je moguće nastaviti intervju, toliko je uporno i silno bilo klicanje naroda. Predsednica vlade pokušavala je da ih umiri. Onda se jedan čovek niskog rasta, obučen u smeđe odelo skrojeno po nekoj novoh modi, probi iz mase naroda do mikrofona i poče držati govor, prekidan ovacijama posle svake rečenice: "Ovaj Marsonja Nirgal je sin od Trinidad! Njegov pßpß, Dezmond Hokins Prošvercovani, Kojot od Marsa, rodom je iz Port Ov Spejna. U kome ima još svoji ljudi itakako! Ono 'Armskor' je kupilo petrolejsku kompaniju pa je htelo i naše ostrvo da kupi, al je izabralo pogrešno ostrvo! Tvoj Kojot nije dobio taj duh iz vazduha, Maistro Nirgal, nego od T-i-T-a! On luta tamo gore i svakog uči T-i-T duhu, a oni su tamo gore svi ionako dugla, razumeju dugla načine pa pomoću njih i osvojili ceo Mars! Mars jedan veliki Trinidad i Tobago!"
     Gomila se potpuno 'otkačila' od oduševljenja čuvši ovo, a Nirgal, ponet porivom, priđe tom čovi i zagrli ga, kakav osmeh! Pa pronađe neke stepeničice niz koje siđe i umeša se u gomilu naroda, koja se zgrnu oko njega. Mijazma raznih mirisa. Prebučno da bi o bilo čemu mislio. Dodirivao je ljude, rukovao se. Ljudi su dodirivali njega. Kakvi pogledi u tim očima! Svi ti ljudi bili su nižeg rasta od njega, smejali su se tome; i svako lice bilo je čitav jedan svet. Crne tačke šarale su po njegovom vidnom polju, sve poče da se smračuje i to mnogo, i naglo, on diže pogled iznenađeno i vide mase oblaka kako se nagomilavaju iznad potamnele trake mora zapadno od ostrva. Smračilo se zato što je prednji rub oblaka zaklonio sunce nad ovim delom ostrva. Nirgal nastavi druženje sa narodom, ali ogromna masa oblaka dovalja se nad ostrvo. Gomila se poče razdvajati u grupe, zato što je svako hitao da nađe sebi zaklon ispod nekog drveta, ili nadstrešnice, ili autobuske stanice sa velikim krovom. Maja se izgubila u jednoj gomili građana, Saks u sasvim drugoj, Mičel u nekoj trećoj. Oblaci su pri dnu bili tamnosivi, a odastle su se uzdizali kao kule, u neprestanom belom previranju ka nebesima, stameni kao stene, ali ipak stalno u pokretu, u toku. Naiđe vazdušni front hladnog, jakog vetra i zaduva po ljudima, onda u prašini počeše da se rascvetavaju krupne kapi kiše; četvoro Marsovaca domaćini žurno povedoše pod krov jednog otvorenog paviljona i tamo napraviše mesta za njih.
     Onda poče provala oblaka kakvu Nirgal u životu nije video - neprekinuti čaršavi od kiše vijorili su se ka zemlji, treštalo je, voda je naprosto gruvala odozgo, odjednom posvuda bare po kojima pljušti još vode i koje se začas pretvaraju u rečice, a svaka vodena površina prošarana nebrojenim eksplozijama od sve novih kapi kiše, ceo spoljašnji svet izvan paviljona slivao se u pad vode i u mrlje zelenog i smeđeg viđene kroz vodu. Maja reče, cereći se: "Ovo kao da okean pada na nas!"
     "Koliko vode!" reče Nirgal.
     Predsednica vlade slegnu ramenima. "To vam je ovde svak dan dok je monsun. Kiše više nego pre, a i pre smo je imali oho-ho."
     Nirgal odmahnu glavom koja ga odmah 'probode' bolom kroz slepoočnice. Kako boli, disati u mokrom vazduhu. Praktično se daviš.
     Premijerka mu je nešto objašnjavala, ali ju je čuo malo ili nimalo, zbog glavobolje. Kaže ona: svi u pokretu za nezavisnost mogu se priključiti nekoj filijali 'Praksisa', tokom prve godine rada zidaće središte za pomoć postradalima od poplave, ovakve. Pri zasnivanju radnog odnosa svako automatski dobije i protivstarosni tretman u nekom od ovakvih centara. U isto vreme može ti se usaditi i implant za kontrolu plodnosti, koji deluje neograničeno dugo, ali ako se izvadi, plodnost se odmah vraća. Mnogi prihvataju ovakve implante, jer žele i na taj način da doprinesu opštoj stvari. "Bebe ćemo imati posle, kažu oni, imaćemo vremena." Ali mnogi i ne uzimaju te terapije, a ipak se priključuju pokretu. Gotovo svako. 'Armskor' je morao prihvatiti ove 'Praksisove' sisteme i jednako ih sprovodi, da bi zadržao uz sebe barem deo naroda i osoblja, pa sad i nije mnogo važno u kojoj si organizaciji; na Trinidadu ti to dođe isto. Novoprimljeni zidaju nove ovakve centre, ili rade u poljoprivredi, ili proizvode bolničku opremu. Pre poplave, Trinidad je bio prilično napredan, zahvaljujući ogromnim rezervama nafte, ali i metanacionalnim ulaganjima u 'utikač' svemirskog kabla. Imali su tradiciju naprednih pokreta, iz koje je izrastao njihov pokret otpora, u godinama posle nedobrodošlog meta-naci nametanja. Sada grade novu infrastrukturu oko projekta dugovečnosti. Situacija koja obećava. Svaki kamp ima svoju listu čekanja na geronto-tretman, i svaki gradi sebe. Naravno da je narod potpuno čvrst u odbrani takvih mesta. Čak i kad bi 'Armskor' pokušao, teško da bi svojim oružanim snagama mogao osvojiti te centre. A šta bi 'Armskoru' ostalo u rukama u slučaju pobede? Gotovo ništa od vrednosti, jer Armskorovci već imaju lekove protiv starosti. Mogli bi pokušati genocid, i praktično ništa drugo, ako bi hteli da vrate situaciju pod svoju kontrolu.
     "Ostrvo je naprosto ustalo i otišlo od njih, drugde", zaključi premijerka. "Nijedna vojska ne može to sprečiti. To je kraj vladavine njihove ekonomske više kaste, i bilo kakvih daljih kasta. To je nešto novo u istoriji, dugla sistem, kao što si i sam rekao u tvom govoru. Pomalo kao na Marsu. I zato sad kad imamo tebe ovde, tebe unuka ovog ostrva, tebe koji si nas tako divnim stvarima naučio upravo svojim radom tamo gore - uuu, to je nešto naročito. Festivalčina, sto posto." Onaj zračni osmeh.
     "Ko je onaj što je govorio?"
     "A, ono je Džejms."
     Kiša najedanput prestade. Sunce se probi kroz oblake, a svet poče da se puši.
     Znoj lije niz Nirgala u belom vazduhu. Ugrabiti dah... teži slučaj. Beo vazduh crne tačke ispred oč...
     "Mislim da bi trebalo da prilegnem."
     "Oh, da, da, naravno. Sigurno si izmoren, previše je ovo. Idemo."
     Poveli su ga u jednu malu zgradu priključenu uz kompleks, u blistavu sobu po čijim zidovima su bile okačene asure ispletene od bambusa. U sobi ništa, samo jedan madrac opružen po podu.
     "Bojim se da ovaj madrac nije dovoljno dugačak za tebe."
     "Nema veze."
     Ostaviše ga samog. Nešto u osobinama ove prostorije podsećalo ga je na unutrašnjost Hirokine kućice, u onom šumarku na suprotnoj strani jezera u seocu Zigotu. Ne samo zbog bambusa, nego i zbog oblika i veličine i... nečeg neuhvatljivog. Možda zbog načina na koji struji ova zelena svetlost? Osećaj da je Hiroko tu negde, prisutna, bio je tako jak i neočekivan da se Nirgal, čim svi ostali iziđoše, baci na madrac - noge vire daleko preko ruba - i zaplaka. Potpuna zbrka osećanja. Celo telo boli, ali glava ponajviše. Prestade plakati i utonu u dubok san.









15.
     Probudio se u nekoj maloj crnoj sobi. Koja miriše zeleno. Nije se mogao setiti gde je. Prevrnuo se na leđa i odmah je razabrao gde je: na Zemlji. Neko šapuće! On se pridiže u sedeći položaj, uplašen. Prigušen smeh. Neke šake ga hvataju i pritiskaju dole na madrac, ali prijateljske ruke, to već oseća. "Šššš", kaže neka ženska i ljubi ga. Neka druga ženska mu raskopčava dugmad i pantalone. Dve ženske. Tri? Ne, dve. Veoma naparfimisane nečim, jedno je miris jasmina, a drugo, nekakav drugi. Izvijaju se dva parfema, oba topla. Koža oznojena, klizava. Arterije u njegovoj glavi pulsiraju. Ovakve stvari njemu su se dogodile možda dvaput u životu, ali kad je bio mlađi, kad su kanjoni, tek pokriveni kupolama, bili kao novi svetovi, kad su nove mlade 'mice' htele da zaglave sa njegovom bebom ili samo da se zabave. Ali posle ovih celibatnih meseci putovanja, bilo je rajski ovo, ova prilika da stiska ženska tela i ljubi ih, a one njega, pa se početni strah rastopio u njihovim rukama i ustima i sisama i prepletenim nogama. "Sestro Zemljo", prozbori on. Muzika odnekud, iz daljine, klavir i čelični bubnjevi i 'tablasi' ali ih maltene nadjačava šumor vetra u bambusima. Jedna ženska se popela na njega i pritisnula ga uz madrac, i sad on oseća kako njena rebra klize i izmiču pod njegovim šakama: osećaj koji će ostati sa njim do kraja njegovog života. On uđe u nju, a nastavi da je ljubi. Ali glavobolja... nikako da prestane.
     Kad se sledeći put probudio, bio je sav vlažan, nag na madracu. Još je bio mrak. On se obuče i iziđe iz sobe. Kroz senoviti hodnik, na trem zagrađen i sa leve i desne strane. Sumrak je ovo; prespavao je, dakle, ceo jedan dan. Maja, Mičel i Saks sede onamo, gle, sa velikom grupom, i jedu. Nirgal ih uveri da se dobro oseća i da je, štaviše, ludo gladan.
     Sede sa njima. Na proplanku je, usred kompleksa nedovršenih, mokrih zgrada, gomila ljudi oko poljske kuhinje: došli su na kazan, po večeru. Iza njih je velika logorska vatra, blešti žuto u sutonu; palacanje plamena osvetljava na mahove tamna lica i odsijava sa tečne blistave beline njihovih očiju, zuba. Oni za stolom svi gledaju njega. Nekoliko mladih žena se smeška, njihove kao gar crne kose presijavaju su se poput kapa propletenih dijamantima; na tren se Nirgal uplaši da se od njega oseća miris seksa i parfema, ali logorska vatra se dimi poprilično, a vruća i začinjena hrana na stolu širi svoje mirise, pa ako i on miriše, to nije važno - u takvoj opštoj eksploziji mirisa, nijedan ne može biti praćen do svog izvorišta. Šta mari? Olfaktorni sistem zagušen ovom klopom, koliko tu ima jakih začina, neki su ljuti, tu je i kari, pa kajen, pržena riba na pirinču, povrće, ali baš zaljućeno, peče njegova usta i grlo, tako da on provede sledećih pola sata žmirkajući i šmrckajući kroz nos i ispijajući pune čaše vode, dok mu u glavi sve gori. Neko mu dade krišku ušećerene pomorandže; ovo je pomoglo da donekle ohladi usta. Pomorandža slatkogorka. Pojede još nekoliko kriškica.
     Kad je klopa završena, zajednički su raskrčili stolove, kao što se radilo u Zigotu ili Hiranjagarbi. Napolju su oko vatre počeli da kruže plesači, u nadrealnim karnevalskim kostimima, sa maskama zveri i demona navučenim preko glave, kao na proslavi 'Fasnaht' u Nikoziji, iako su maske ovde bile teže i čudnije: demoni su imali po nekoliko očiju i velike zube, neke maske su predstavljale slonove, ili razne boginje. Drveće je bilo crno naspram mutne crnine neba, zvezde sve nekako ugojene njihale su se u raznim pravcima, resasto i obično lišće iznad plesača zelenocrno i crnozeleno, zatim i boje vatre kad god bi vatra odskočila u visinu i dala, činilo se, novi ritam plesu. Jedna mlada žena niskog rasta, sa šest ruku koje su se sve pokretale u ritmu igre, zakorači iza Nirgala i Maje. "Ovo je ples iz Ramajane", reče im ona. "Star je koliko i civilizacija. U njemu se govori o Mangali."
     Stisnula je Nirgala za rame, pokretom kao da su stari znanci, i Nirgal najednom prepoznade parfem jasmina koji se širio od nje. Ali nije se osmehnula. Samo se vratila ka vatri. Vatra se pojačavala, a sa njom su tabla-bubnjevi pojačavali svoje gruvanje ka kreščendu, a plesači povikaše nešto. Sa svakim udarom bubnjeva kroz Nirgalovu glavu prolazio je po jedan novi talas bola; uprkos onim kandiranim pomorandžama, oči su mu još suzile od onolikog žestokog bibera u hrani. Kapci su mu otežali. "Znam da je čudno", reče on, "ali moram, čini mi se, da odspavam još malo."

     Probudio se pre zore i izišao na verandu da gleda kako se nebo prosvetljava. To je išlo redosledom tačno marsovskim, crno je postajalo purpurno, zatim ružičasto, pa svetloružičasto, i tek onda se preobratilo u iznenađujuće cijanidno plavo zemaljskog tropskog jutra. Glava ga je još bolela, kao da je punjena slamom ili nečim takvim, ali najzad je osećao da se odmorio i da je spreman da se ponovo rve sa svetom. Za doručak se najeo zelenosmeđih banana, a zatim su on i Saks sa nekoliko meštana krenuli u vožnju po ostrvu.
     Kud god išli, stalno je po nekoliko stotina ljudi bilo u njegovom vidnom polju. Svi su bili sitnog rasta: u seoskim predelima, kože smeđe poput njegove, u gradićima još tamnije. Postojale su pokretne prodavnice, veliki kombiji podešeni da se otvaraju tako da bi mogli poslužiti kao prodavnice i odlaziti u sela koja su suviše mala da imaju svoje sopstvene prave prodavnice. Nirgal se iznenadio videći koliko su ljudi mršavi; ruke i noge bile su im ili žilave od teškog rada ili mršave kao trske. U tom okružju, obline na mladim ženama delovale su kao cveće: procveta, ali ne ostane dugo na ovom svetu.
     Kad god su ljudi primećivali ko je on, žurno su prilazili da ga pozdrave i da se rukuju s njim. Saks je prekorno odmahivao glavom, gledajući kako se Nirgal meša sa narodom. "Bimodalna distribucija", reče on. "Nije još specijacija - nisu još dve zasebne rase, ali možda, ako prođe dovoljno vremena. Divergencija na jednom istom ostrvu, veoma darvinovski."
     "Ja sam Marsovac", reče Nirgal, tonom kao da se sa nečim saglašava.
     Njihove zgrade bile su umetnute u rupe usečene u masu zelene džungle, ali je džungla stalno nastojala da pojuri unutra i opet osvoji i ta mesta. Starije zgrade bile su sve od blatnih cigala, ali te cigle već su bile crne od starosti i polako su se pretapale u zemlju od koje su postale. Pirinčana polja bila su izdeljena na mnogobrojne ravne terase, tako fino stepenovane da su brda iza njih izgledala udaljenija nego što su stvarno bila. Boja pirinčanih klica bila je jedna određena nijansa svetlozelene - boja koja na Marsu još nijednom nije viđena. Većina zelenih boja ovde bile su brilijantne i blistave daleko iznad svega što se Nirgal mogao nadati da je ikad video; pritiskale su ga, tako raznovrsne i silovite, a sunce je oblagalo njegova leđa. "To je zbog boje neba", reče Saks kad je Nirgal ovo pomenuo. "Na nebu Marsa imaš crvene tonove koji malo prigušuju svaku zelenu boju."
     Vazduh je bio gust, vlažan, pun mirisa truleži. Svetlucavo more poleglo sve do dalekog horizonta. Nirgal je povremeno kašljao, disao je na usta, upinjao se da prenebregne puls u slepoočnicama i na čelu.
     "Imaš bolest male nadmorske visine", reče Saks zamišljeno. "Čitao sam da se to dešava stanovnicima Anda i Himalaja kad siđu na nivo mora. Nivoi kiselosti u krvi. Trebalo je da te iskrcamo negde na veću nadmorsku visinu."
     "Pa što niste?"
     "Hteli su da ti budeš ovde zato što je Dezmond rođen ovde. Ovo ti je otadžbina. A ko će nam biti sledeći domaćin, oko toga kao da ima nekih malih nesporazuma."
     "Čak i ovde?"
     "Više ovde nego na Marsu, rekao bih ja."
     Nirgal zastenja. Težina ovog sveta, ovaj vazduh koji guši... "Odoh ja na trčanje", reče on i potrča.
     U prvi mah, bilo je to ono uobičajeno oslobađanje; naviknuti pokreti i reakcije tela potekoše kroz njega, podsetiše ga na to da je on još on. Ali dok je tupkao nogama po drumu, nije se uzdigao u onu 'lung-gom-pa' zonu gde je čoveku trčanje otprilike isto što i disanje, nešto što se može nastavljati neograničeno dugo; umesto toga, poče osećati pritisak vazduha u plućima i pritisak očiju tih malih ljudi koji su ga gledali kako prolazi, ali nadasve pritisak njegove sopstvene težine, zbog koje su ga boleli zglobovi. Sad je njegova telesna težina bila više nego dvostruko veća od one na koju je na Marsu bio navikao, i on se osećao kao da nosi još jednog čoveka, neku nevidljivu osobu, na leđima; osim što je ta težina ipak bila sva u njemu, unutra. Kao da su se kosti u njegovom telu pretvorile u olovo. Pluća su mu gorela, a u isti mah se davila, i nikakvim, pa ni najupornijim kašljanjem nije uspevao da ih pročisti. Iza njega se nađoše neki drugi ljudi, nešto višeg rasta od meštana, obučeni u zapadnjačka odela; jahali su neke male bicikle sa tri točka i njima prolazili, pljuskajući, kroz svaku baricu na putu. Ali meštani su odmah po prolasku tih visokih izlazili na drum za njima, cele gomile, blokirali su ove sa triciklima, pričali i smejali se, oči i zubi su im se caklili na tamnim licima. Triciklisti su imali neka prazna lica, a gledali su samo Nirgala. Nisu se nimalo sukobljavali sa gomilom. Nirgal zaokrete i potrča prema svom naselju, ali sad nekim drugim putem. Sada su zeleni bregovi bleštali desno od njega. Drum je uspevao da ga 'prodrma' pri svakom koraku, šaljući udarac kroz nogu, nagore; najzad su mu noge bile kao dva stabla drveta obuzeta požarom. Pa, zar trčanje može i da boli! Glava... kao neki ogroman balon. Sve te mokre zelene biljke kao da su posezale ka njemu, stotinu preliva zelenog plamena koji se stapaju u jednu traku preovlađujuće zelene boje, koja teče i izliva se na svet. Crne tačke plove kroz to. "Hiroko", jeknu on. Dalje je trčao u suzama, koje su mu curile niz lice; ali niko to neće primetiti uz toliko znoja. Hiroko, ovo nije onako kako si ti rekla da će biti!
     Spotičući se, istršao je na oker zemlju njihovog naselja. Praćen desetinama ljudi, pritrčao je Maji. Onako mokar od glave do pete, naglo ju je zagrlio, spustio glavu na njeno rame i zajecao.
     "Treba da idemo u Evropu", reče Maja ljutito nekome iza Nirgalovih leđa. "Bilo je glupo baciti ga ovako u jednu tropsku zemlju."
     Nirgal se pomače da vidi s kim to Maja razgovara. Sa predsednicom vlade. "Mi celog života ovako" reče predsednica i probode Nirgala pogledom neodobravanja i ponosa.
     Ovo nije ostavilo utisak na Maju. "Moraćemo u Bern", reče ona.

     'Praksis' im je stavio na raspolaganje mali svemirski avion, kojim odleteše u Švajcarsku. Dok su putovali, gledali su Zemlju sa visine od trideset hiljada metara: plavi Atlantik, robusne planine Španije koje su ih donekle podsećale na marsovske Helespontus Montes; pa Francuska; onda beli zidovi Alpa, ni nalik ma kojim planinama koje je Nirgal ikada video. Prohladna ventilacija u svemirskom avionu davala je Nirgalu osećaj da se vratio kući, ali ga je mučilo nezadovoljstvo zbog pomisli da nije sposoban da podnese otvoreni, slobodni vazduh Zemlje.
     "Bolje ćeš se pokazati u Evropi", reče mu Maja.
     Nirgal je razmišljao o načinu na koji su dočekani. "Oni te vole tamo", reče on. I onako šokiran, stigao je, na Trinidadu, da zapazi da su dugle jednako oduševljeno pozdravili i preostalo troje Marsovaca, a ne samo njega. Štaviše, Maju su naročito obožavali.
     "Srećni su što smo mi ostali živi", reče Maja, tonom kao da je to beznačajno pitanje. "Sa njihove tačke gledanja, mi smo se vratili iz mrtvih, kao magijom doneti. Mislili su da smo mrtvi, shvataš? Još od šezdeset prve pa sve do prošle godine, oni su verovali da su svi iz Prve stotine mrtvi. Šezdeset sedam godina bili su u to uvereni! I sve to vreme jedan deo njih bio je takođe mrtav. A sad se mi vraćamo živi, i to u vreme ovog potopa i opštih velikih promena... To je kao u legendama: neko se vraća iz podzemnog sveta."
     "Ne vraćate se svi vi."
     "Ne." Malo je nedostajalo da se Maja osmehne. "To tek treba da razmrse. Oni zamišljaju da je i Frenk živ. I Arkadij... čak i Džon, iako je Džon ubijen nekoliko godina pre šezdeset prve, što je odmah postalo opšte poznato! Barem za neko vreme poznato. Ljudi zaboravljaju. To je bilo davno. Od tada se toliko drugih stvari dogodilo. Narod bi, zapravo, želeo da Džon Bun bude živ. Zato su zaboravili Nikoziju i počeli da izmišljaju da je on, kao, još skriven u ilegali." Nasmejala se kratko; ovaj razgovor ju je uznemirio.
     "Tako misle i o Hiroko", reče Nirgal. Oseti da mu se grlo steže. Zapljusnu ga talas tuge, ostavi ga ispranog i bolnog. Verovao je, oduvek je verovao, da je Hiroko još živa, da se krije zajedno sa svojim narodom, negde u južnim visijama. Tako je on reagovao na šok njenog iščeznuća - ubedio je samog sebe, potpuno, da se i ona glatko izvukla iz Sabišija i da će se opet pojaviti jednog dana, kad sama oceni da je nastupio pravi trenutak. Ubedio se sto posto. Sada, iz nekog razloga koji mu nije bio jasan, tu sigurnost više nije osećao.
     Maja je sedela do njega, a na sledećem sedištu, do Maje, Mičel, sa nekim stegnutim izrazom kao da mu je neko uštinuo lice. Najednom se Nirgal oseti kao da gleda u ogledalo: shvatio je da i sam pravi istu takvu grimasu, osećao je to po mišićima lica. I Mičel, kao i on, obuzet sumnjama - možda takođe razmišlja o Hiroko, ili o ko-zna-čemu. To se nije moglo znati, a Mičel nije bio raspoložen da kaže.
     Sa suprotnog kraja aviona Saks je gledao njih oboje, na svoj uobičajeni pticasti način.

     Sa nebesa su se obrušili uporedo sa velikim severnim zidom Alpa i sleteli na jednu pistu među zelenim poljima. Pojavili su se pratioci koji su ih poveli kroz jednu prohladnu zgradu koja je davala marsovski osećaj, niz stepenice, u neki voz, koji se uz metalne zvuke pokrete uvis i iziđe iz zgrade, pođe preko livada; i za jedan sat eto njih u Bernu.
     U Bernu su ulice bile prepune diplomata i reportera, svako je imao ID karticu prikačenu na prsa, a i misiju da nešto razgovara sa njima. Grad malen, savršeno očuvan, tvrd kao stena; širio je iz sebe neki opipljiv osećaj nakupljene moći. Uzane ulice, kamenom popločane, duž njih kamene zgrade sa debelim lukovima i svodovima, sve stameno kao planina, a hitra reka Are samo odmiče kroz grad, povijena u obliku S kao da je glavni deo grada upregnut u jaram, i to onaj jaram za par volova. Narod duž tih ulica bio je pretežno sačinjen od Evropljana; belci uredno-savesnog izgleda, ne onoliko niskog rasta kao većina Zemljana, vrzmaju se unaokolo, zaneti u svoje razgovore, ali uvek i skloni da se primaknu Marsovcima čiji su pratioci sada bili iz sastava švajcarske vojne policije, u plavim uniformama.
     Nirgal, Saks, Mičel i Maja dobiše sobe u štabu 'Praksisa', u jednoj maloj, kamenoj zgradi koja se nadnosila nad talase reke Are. Nirgal se zaprepastio videći da su Švajcarci voljni da zidaju tako blizu vode; kad bi reka nadošla samo dva metra, posledice po grad bile bi katastrofalne. Ali Švajcarce to kao da nije nimalo zabrinjavalo. Valjda drže reku zaista čvrsto pod kontrolom... reku koja izvire iz najstrmijeg planinskog lanca koji je Nirgal ikada video! To ti je pravo teraformiranje. Nikakvo čudo da su se Švajcarci dobro pokazali u poslu teraformiranja i na Marsu.
     Ta zgrada 'Praksisa' bila je samo nekoliko ulica udaljena od starog središta grada. Svetski sud je zauzeo veliki broj kancelarija, ali raštrkanih, u blizini zgrada švajcarske federalne vlade, oko sredine poluostrva. Zato su svakog jutra kretali pešice, kaldrmisanom glavnom ulicom koja se zvala Kramgase i koja je bila nepojamno čista i gola, i, u poređenju sa ma kojom ulicom u Port Ov Spejnu, slabo nastanjena. Prošli bi ispod srednjevekovne satne kule, koja je imala ornamentisano pročelje i na njoj mehaničke lutke, kao da se neki od onih alhemijskih dijagrama pretvorio u trodimenzioni predmet; i ušli bi u kancelarije Svetskog suda, i tamo razgovarali sa jednom grupom, pa drugom, pa trećom, i tako redom, uvek o prilikama na Marsu: sa zvaničnicima UN, sa predstavnicima nacionalnih vlada, sa meta-naci funkcionerima, sa organizacijama za pomoć ugroženom stanovništvu, sa medijskim ljudima. Svi su hteli znati šta se dešava na Marsu, šta Mars namerava da preduzme, šta Mars misli o stanju na Zemlji, kakvu bi pomoć mogao Mars ponuditi Zemlji. Nirgal je za većinu ljudi sa kojima se ovde upoznao zaključio da nisu 'teški' sagovornici; činilo se da shvataju različitost situacija na dve planete, i da se ne zanose iluzijama da Mars može nekako da 'spasi' Zemlju; nije se kod njih primećivala želja da opet osvoje Mars, niti da se na snagu vrati prepotopni meta-nacionalni svetski poredak.
     Međutim, bilo je verovatno da onima koji su neprijateljskije raspoloženi prema Marsu naprosto nije bio dopušten pristup do njih četvoro. Maja je bila čvrsto ubeđena da se takav predizbor sagovornika sprovodi. Ukazivala je, osim toga, na to da njihovi sagovornici vrlo često ispoljavaju 'teracentričnost' - izraz koji je Maji značio da su zainteresovani samo za poslove i brige planete Zemlje, i ni za šta drugo. Teracentristima je Mars bio možda ponekad i zabavan kao tema za razgovor, ali nikad važan. Kad je Nirgalu jednom ukazano na takav stav, počeo ga je uočavati kod mnogih. I sviđalo mu se to, umirivalo ga je. Simetričan stav, areocentrizam, postojao je na Marsu, nesumnjivo, jer su ljudi rođeni na Marsu bili neizbežno areocentrični, i u tome je bilo neke logike, bilo je na neki način realistično.
     Postepeno je Nirgal dolazio do utiska da najveći problem mogu biti upravo oni Zemljani koji mnogo razmišljaju o Marsu: na primer, pojedini meta-naci funkcioneri čije su firme svojevremeno sručile velika ulaganja u teraformiranje Marsa. Kao i predstavnici nacionalnih vlada pojedinih prenaseljenih zemalja, koji bi se rado otarasili miliona svojih građana tako što bi ih 'šutnuli' na neko drugo mesto. Zato je Nirgal morao sedeti na sastancima sa ljudima koji su zastupali 'Armskor', 'Subariši', Kinu, Indoneziju, 'Am-meks', Indiju, Japan, Japanski metanacionalni savet; slušao ih je najpažljivije i trudio se da više pita, a manje govori; počeo je uviđati da neki od onih koji su dosad najčvršće podržavali Mars - Indija, na primer, i Kina - u novom rasporedu snaga postaju najozbiljniji problem. Rekao je to Maji, a ona je odlučno zaklimala glavom, lica sumornog. "Ostaje nam samo da se nadamo da će udaljenost, sama po sebi, da nas zaštiti", reče ona. "Sreća je naša što se do nas može stići jedino putovanjem kroz svemir. To bi trebalo da bude, zauvek, usko grlo za emigraciju na Mars, ma koliko se prevozna sredstva usavršavala. Ali moraćemo biti spremni i da se branimo, od sad pa zauvek. Samo nemoj o tome ovde mnogo da pričaš. U stvari, nemoj ni o čemu ovde mnogo da pričaš."

     Svakog dana u vreme pauze za ručak Nirgal je pozivao svoju pratnju - desetak ili više Švajcaraca, koji su ostajali oko njega i danju i noću bez prekida, osim kad je on odlazio na počinak - da prošeta zajedno s njim do gradske katedrale, za koju je čuo da je meštani na svom jeziku zovu 'Čudovište'. Na jednom kraju katedrala je imala kulu, a u kuli usko spiralno stepenište kojim se čovek mogao popeti do vrha, pa je Nirgal pri gotovo svakoj poseti to i činio: nekoliko puta bi duboko udahnuo, a onda bi navalio da se penje i penje i najzad bi stigao, zadihan i preznojen, na sam vrh. Ponekad, ali ne često, dan je bio vedar; tada je Nirgal kroz otvorene lukove na vrhu kule video daleke, strme zidine Alpa, za koje je saznao da se zovu, na nemačkom jeziku, 'Berner Oberland'. Taj zupčasti beli zid protezao se od horizonta do horizonta, kao neka od onih ogromnih 'eskarpi' na Marsu, ali sa tom razlikom što je bio sav prekriven belim snegom, svuda osim na trouglastim severnim stranama pojedinih vrhunaca. Tu je stena bila ogoljena - stena svetlosive boje, kakve na Marsu nema: granit. Granitne planine, izdignute sudarom tektonskih ploča. Nasilnost tog porekla bila je vidljiva.
     Između tog veličanstvenog belog planinskog lanca i grada Berna ležalo je nekoliko nizova brda i bregova, zelenih; to su bili šumoviti delovi ovog alpskog predela, slični šumovitim brdima Trinidada, ali tamnije zelene boje, jer je šuma bila četinarska. Ali tako prostrana, izobilna - još jednom se Nirgal zaprepastio videći koliki je deo planete Zemlje pokriven biljem, kako je litosfera 'ugušena' debelim, prastarim ćebetom biosfere. "Da", reče Mičel jednog dana kad je pošao za Nirgalom na vrh kule da bi razgledao okolinu. "Biosfera je čak stvorila veliki deo gornjih slojeva stena na Zemlji. Vrvi ovde od života, vrvi."
     Mičel je silno želeo da ode u Provansu. Bili su blizu, mogli su avionom tamo stići za jedan sat ili vozom za jednu noć. Mičelu se činilo da se u Bernu ne dešava ništa, ništa osim beskonačnih političkih natezanja. "To će oni tako da nastave i u slučaju ako ih dohvati poplava, revolucija, ili ako Sunce eksplodira! Mož'te ti i Saks da se bavite time sasvim uspešno, bolje nego ja."
     "A Maja još bolje."
     "Pa, da. Al' ja bih da Maja pođe sa mnom. Mora da vidi Provansu, inače nikad neće razumeti."
     Maja je, međutim, bila zauzeta pregovorima sa UN, koji su postali ozbiljni od kad je Mars usvojio svoj novi Ustav. Pokazalo se da su Ujedinjene nacije i sad, u velikoj meri, marioneta u šakama meta-nacionalnih kompanija. Međutim, Svetski sud je nastavio da podržava nove 'zadružne demokratije'. Zato su sednice, one gde svi zaista sede u istoj sali i one gde neki prisustvuju samo preko televizora, bile žestoke, zapaljive, ponekad neprijateljske. Jednom reči, važne. Maja je svaki dan išla u tu bitku. Iz tog razloga, nije imala nimalo strpljenja ni za kakve pričancije o Provansi. Posetila je jug Francuske kad je bila mlada, reče ona Mičelu, i nema mnogo volje da opet ide tamo, pa ni sa njim.
     "Ona kaže da su sve plaže u Provansi nestale!" požalio se Mičel. "Kao da u Provansi nema ničeg drugog dobrog, osim plaža!"
     U svakom slučaju, odbila je da ide. Posle nekoliko nedelja, Mičel je slegnuo ramenima neveselo i odlučio da ode u Provansu sam.
     Na dan Mičelovog polaska, Nirgal ga je ispratio do železničke stanice, koja se nalazila na kraju glavne ulice; onda je stajao i mahao ka vozu koji se udaljavao i postepeno hvatao brzinu. U poslednjem trenutku Mičel je proturio glavu kroz prozor i mahnuo iz voza Nirgalu, razvlačeći lice u ogroman osmeh. Nirgala je šokirao ovaj prizor bez presedana: takav izraz na Mičelovom licu još nikad nije viđen. Pa još tako naglo, posle pokunjenosti što je Maja odbila njegov poziv. Nirgal oseti da se raduje zato što je njegov prijatelj srećan; štaviše, oseti i da mu pomalo zavidi. Ne postoji nijedno mesto, ni na jednoj planeti, na koje bi on bio toliko srećan da ode. Kad je voz nestao sa vidika, Nirgal ode pešice niz Kramgase, okružen uobičajenim oblakom pratnje i medijskih očiju, pa odtegli svoja dva i po tela uz dve stotine pedeset četiri stepenika spiralno uvis na vrh 'Čudovišta' i zapilji se odatle ka jugu, u zid zvani Berner Oberland.
     Mnogo vremena je provodio na ovoj kuli; ponekad bi zbog toga zakasnio na neki popodnevni sastanak, znajući da su tamo Saks i Maja koji će, već, voditi stvari. Kod Švajcaraca je sve išlo tačno i poslovno. Svaki sastanak imao je dnevni red, počinjao je na vreme, a ako se neki put nije uspešno stizalo do rešenja svih tačaka dnevnog reda, to nije bilo krivicom ijednog Švajcarca. Bili su sasvim isti kao oni Švajcarci na Marsu, kao Jirgen, Maks Priska i Sibila: isto to osećanje za red i poredak u stvarima, za obavljanje upravo onog posla koji je potreban, i to tačno onako kako treba; tvrda, nesentimentalna sklonost ka udobnosti, ali i ka predvidljivom i pristojnom ponašanju. Kojot se smejao takvom stavu, prezirao ga, smatrao antiživotnim; ali kad vidiš učinke, taj elegantni kameni grad ispod katedrale, grad pun cveća i naroda koji, u smislu privrednog blagostanja, takođe cveta, onda - pomisli Nirgal - moraš zaključiti da švajcarski sistemi možda i nisu tako loši. Predugo je on bez doma. Mičel ima svoju Provansu u koju može otići, ali Nirgala nijedno mesto ne drži. Njegov rodni gradić smrvila je polarna ledena kapa, njegova majka iščezla je bez ikakvog traga, a sva mesta posle toga bila su samo 'neka', 'nekakva' mesta, i sve se, svuda, uvek menjalo. Promenljivost je bila njegov dom. Ali to je teško mogao da shvati sada, dok je ovako gledao Švajcarsku. Želeo je da i on ima zavičaj, naselje koje bi bilo nešto ovako, sa krovovima od crepa i zidovima od kamena, gradić koji već hiljadu godina čvrsto stoji na svom mestu.
     Nastojao je da svoju energiju usmeri ponajviše na sastanke u Svetskom sudu i u švajcarskom parlamentu zvanom, na nemačkom, Bundeshaus - 'Savezna zgrada'. U reagovanjima planete Zemlje na potop, predvodnik u aktivnostima još i sad je bila firma 'Praksis' koja je umela da improvizuje i koja je još od ranije bila kooperativa i proizvodila najosnovnije robe i usluge, uključujući i lekove protiv starenja. Zato je samo morala da ubrza svoj rad, i našla se na čelu borbe protiv katastrofe. Četvoro putnika videli su ishod u Trinidadu: meštani su obavljali glavninu posla, ali je 'Praksis' bio glavni organizator, i u Trinidadu i na nebrojenim drugim mestima širom sveta. Vilijem Fort je tvrdio da 'Praksis' nije metanacionalna kompanija, nego 'zadružna transnacionalka'; on je bio vođa takozvanog 'fluidnog reagovanja' firme 'Praksis' na krizu. Nekoliko stotina drugih, manjih servisnih agencija takođe se istaklo u istom poslu. Širom sveta premeštali su ugroženo obalsko stanovništvo na nova staništa, na većoj nadmorskoj visini, i gradili tamo i stanove i novu infrastrukturu.
     Ova labava mreža rekonstrukcije imala je, međutim, i svoje protivnike, pojedine metanacionalne kompanije koje su se bunile i žalile da u ovim događajima veliki deo njihove infrastrukture, kapitala i radne snage biva nacionalizovan, lokalizovan, prisvojen, izvađen iz vode, pa odnesen, ili naprosto pokraden. Izbijale su i borbe, i to ne retko, naročito u oblastima gde se i pre poplave ratovalo; poplava je, zapravo, počela usred jednog od svetskih grčeva kad se stari poredak lomio, a novi rađao. Poplava jeste izmenila sve, ali nije obustavila sve ratove; štaviše, bilo je novih sukoba pod maskom 'humanitarnih akcija'.
     Sa ovim problemima naročito dobro bio je upoznat Saks Rasel, čovek koji je smatrao da svetsko ratovanje godine 2061. nije razrešilo osnovne nepravde zemaljskog ekonomskog sistema. On je na sastancima insistirao na tome, ali je to činio na svoj, neobični način. Nirgal je imao utisak da Saks uspeva, malo-pomalo, da ubedi skeptične slušaoce u UN i meta-naci kompanijama da svi treba da pribegnu otprilike istim metodima kao 'Praksis' ako žele da oni sami, ali i cela civilizacija, prežive. Nije bitno da li će oni poslušati zbog civilizacije, ili zbog ličnih interesa, rekao je Saks Nirgalu nasamo, jednom prilikom; ako uvedu neku makijavelističku simulaciju 'Praksisovog' programa, šta mari; kratkoročni učinak biće otprilike isti, a jedan takav grejs-period miroljubive saradnje potreban je svima.
     Zato se na sastancima Saks bolno trudio da održi punu usredsređenost svoje pažnje, da se izražava suvislo i da bude prisutan duhom; u tome je uspevao toliko da se zaista razlikovao od onog skroz rasejanog Saksa, kakav je bio tokom putovanja kroz svemir. A znalo se ko je Saks Rasel - veliki teraformator Marsa, sadašnji živi avatar legende o Velikom naučniku, što je u zemaljskoj kulturi veoma moćan položaj (tako je bar Nirgal mislio), nešto kao Dalaj Lama nauke, jedna u nizu reinkarnacija otelovljenog Duha nauke, stvorena za jednu kulturu koja kao da nije umela da svojom svešću prati više od jednog naučnika u jednom vremenu. Osim toga, sa stanovišta meta-nacionalnih firmi Saks je bio i glavni stvaralac najvećeg novog tržišta u istoriji sveta - a to je znatno doprinosilo njegovoj auri. I najzad, kao što je Maja istakla, on je bio jedan od onih koji su se vratili iz mrtvih, jedan od predvodnika Prve stotine.
     Njegov imidž pred zemaljskom publikom bio je pojačan i njegovim čudnim načinom govora, sa puno zastajkivanja. Prosta govorna teškoća pretvorila ga je u svojevrsnog proroka; Zemljani kao da su verovali da se njegove misli kreću na nekim tako uzvišenim nivoima da on zbog toga može govoriti samo u zagonetkama. Možda su priželjkivali da tako bude. Njima je reč 'nauka' značila otprilike nešto tako - a kako i ne bi; najnovije fizičke teorije tvrdile su da se konačna materijalna stvarnost sastoji od ultramikroskopskih petljica struna koje se kreću supersimetrično kroz deset dimenzija. Ta vrsta stvari navikla je narod da od fizičara čuje svakojake čudnovatosti. Najzad, sve šire korišćenje veštačkih inteligencija naviklo je sve ljude na razne čudne vrste govora; gotovo svi sa kojima se Nirgal susretao govorili su engleski, ali su to sve bili pomalo različiti engleski jezici, tako da se Nirgalu činilo da je Zemlja prava eksplozija idiolekata - da ni dva čoveka ne govore sasvim istim jezikom.
     U tim okolnostima, Saksa su slušali sa najvećom ozbiljnošću. "Ovaj potop označava tačku prekretnicu u istoriji", reče Saks jednog jutra, na velikoj plenarnoj sednici u dvorani Nacionalnog saveta Bundeshausa. "To je bila prirodna revolucija. Promenjene su vremenske prilike na zemlji, kopno i morske struje. Distribucija ljudskih i životinjskih populacija. Nema razloga, sada, pokušavati ponovo uspostaviti onaj svet od pre potopa. Niti je moguće. A za uspostavljanje boljeg društvenog uređenja ima mnogo razloga. Staro je bilo... nepotpuno. Kao učinke davalo je krvoproliće, glad, slugeranjstvo i rat. Patnju. Nepotrebnu smrt. Smrti će uvek biti. Ali nek ona svaku osobu odnese što je kasnije moguće. Posle jednog dobrog života. To je cilj svakog racionalnog društvenog poretka. Zato mi sagledavamo ovaj potop kao jednu priliku - i ovde, kao što je bilo i na Marsu - da se... razbije kalup."
     Službenici Ujedinjenih nacija i meta-nacionalki uvek su se mrštili na ovo, ali su slušali. A gledao je ceo svet; zato, po Nirgalovom mišljenju, i nije bilo najvažnije kako će Saksove reči primiti ovi 'rukovodeći kadrovi' u jednom evropskom gradu, mnogo je važnije bilo kako će ga prihvatiti narod po gradovima i selima koji na televiziji gleda i sluša Saksa, čoveka sa Marsa. Pošto su i 'Praksis', i Švajcarci, i njihovi saveznici širom sveta bacili sve svoje snage na pomoć postradalima i na tretmane za dugovečnost, narod im se širom sveta priključivao. Ako možeš da zaradiš za život spasavajući pri tom svet, ako je to ujedno tvoja najbolja prilika da postigneš postojanost i dugovečnost, za sebe, ali i za svoju decu - onda, zašto ne? Zašto ne? Većina građana i nije imala šta da izgubi. Pozno meta-naci razdoblje napunilo je džepove nekima, ali je zato milijarde ljudi ostavio u bedi koja se pogoršavala.
     Zato su radnici i službenici meta-naci kompanija masovno davali otkaze. Nije bilo moguće terati ih zbog toga na robiju; zastrašiti ih, to je postajalo teško; jedini način da ih zadrže bio je da i te kompanije krenu sa programima nalik na 'Praksisove'. To su i činile, ili su bar tako govorile. Maja je bila sigurna da se uvode samo površne, 'kozmetičke' promene da bi se radništvo zadržalo, kao i profiti. Međutim, ostajala je mogućnost da je Saks u pravu, i da će oni, koji se služe takvim varkama, izgubiti kontrolu nad situacijom i najzad, i protiv svoje volje, uvesti jedno novo društveno uređenje.
     Nirgal odluči da upravo to i kaže, jednom prilikom kad mu se ukazala mogućnost da održi govor. Bilo je to na pres-konferenciji u jednoj velikoj pomoćnoj sali Bundeshausa. Stojeći na podijumu, gledajući punu salu reportera i delegata - ogromna razlika u odnosu na improvizovani okrugli sto u onoj magacinskoj hali u Pavonisu, toliko različito i od zgrada u 'kockama prostora' izrezanim iz džungle na Trinidadu, silno različito i od mora ljudi tokom one lude noći u Barouzu - Nirgal najednom shvati da je njegova uloga da ovde bude mladi Marsovac, glas novog sveta. Da ostavi mudru umerenost Maji i Saksu, i da krene sa vanzemaljskom tačkom gledanja.
     "Biće sve dobro", reče on, nastojeći da obuhvati pogledom što veći broj njih. "Svaki istorijski trenutak sadrži u sebi mešavinu arhaičnih elemenata, stvari iz čitave prošlosti, sve do same praistorije. Sadašnjost je uvek mešavina tih nejednako starih ranijih elemenata. Još i sad postoje vitezovi koji dolaze jašući na konjima, a od seljaka uzimaju deo letine. Postoje cehovska udruženja, ali postoje i plemena. Vidimo koliko mnoštvo ljudi napušta svoja radna mesta i radi u raznim projektima za pomoć postradalima od poplava; to jeste nešto novo, ali jeste i jedno hodočašće. Ti ljudi žele da budu hodočasnici, da imaju neku duhovnu svrhu, da rade pravi posao - a pravi je onaj koji ima neki smisao. Nema razloga da trpimo da neko neprestano krade ono što je naše. Oni među vama koji zastupaju aristokratiju izgledaju zabrinuti. Pa, možda ćete ubuduće morati da radite, i da se izdržavate od svog rada. Da živite na istom nivou kao i svako drugi. Istina je tačno takva: desiće vam se upravo to. Ali neće u tome biti ničeg lošeg ni za koga, pa čak ni za vas. Imati dovoljno hrane, to je jednako dobro kao i imati ogromnu gozbu. A kad svi građani budu jednako imućni, tada će vaša deca biti najbezbednija. Ova sveopšta raspodela tretmana protiv starenja, svima i svakome, to je konačno značenje demokratskog pokreta. To je fizičko ispoljavanje demokratije. Najzad ovde. Zdravlje za sve ljude. A kad se to dogodi, eksplozija ljudske pozitivne energije preobraziće lik planete Zemlje, za samo nekoliko godina."
     Neko u gomili ustade i postavi mu pitanje o mogućnosti eksplozije populacije, a on klimnu glavom. "Da, naravno. To je stvarni problem. Ne mora čovek biti demograf da bi uvideo činjenicu da ako se stalno rađaju novi, a stari ne umiru, ukupan broj stanovnika mora uskoro da dostigne neverovatne razmere. Neizdrživu prenaseljenost, tako da bi onda morao nastupiti slom. Dakle. Sa tim se moramo suočiti odmah. Natalitet naprosto mora biti smanjen, i barem neko vreme ostati vrlo mali. Nije to nešto što bi trajalo zauvek. Tretman protiv starenja ipak ne obezbeđuje nikome besmrtnost. Doći će jednom i vremena kad će poumirati ono pokolenje koje je prvo dobilo gerijatrijske lekove. U tome je rešenje problema. Pretpostavimo da se sadašnje stanovništvo naših dveju planeta sastoji od petnaest milijardi ljudi. Na početku se, dakle, nalazimo u rđavoj položaju. Pošto je problem toliko zaoštren, onda oni koji baš moraju da imaju dete, ne treba da se žale ako im je dozvoljeno samo jedno. Šta ima da se žališ, tvoj sopstveni duži život je razlog zbog koga problem i nastaje. Imati jedno dete ili deset, nije bitno, roditeljstvo je roditeljstvo. Pretpostavimo da svako nađe bračnog partnera i da svaki par ima po jedno, samo jedno dete. To znači da će ovo sadašnje pokolenje proizvesti sedam i po milijardi dece. Svoj toj deci davaće se takođe tretmani za dugovečnost, dabome, ali će im se i u svemu drugom ugađati, tako da će ta deca biti, nema sumnje, nepodnošljivi slatki teret za ovaj svet. Ali će ta deca imati takođe decu. Koliko? Manje od četiri milijarde. Dodatni slatki teret. Ta treća generacija izrodiće manje od dve milijarde, i tako dalje. Svi će oni živeti jednovremeno, i populacija će se povećavati neprestano, ali jednim tempom koji će se neprestano usporavati. A onda, u jednom trenutku, možda sto godina od danas, možda tek kroz hiljadu godina, ovo prvo pokolenje će umreti. Možda svi u nekom srazmerno kratkom roku, možda i ne, ali kad se to umiranje završi, ukupna populacija biće svedena na približno polovinu dotadašnje. E, kad budu ta vremena, ljudi će moći da sagledaju svoj položaj, infrastrukturu, životnu okolinu na obe planete - nosivost celog Sunčevog sistema, svih mesta gde ćemo tada, možda, biti nastanjeni. Kad odumru ova prva, najmasovnija pokolenja, opet će svaki par smeti da ima dvoje dece, možda, tako da će stizati zamena za umrle, nastaće jedno postojano, uravnoteženo stanje. Ili već nekakvo stanje. Kad ljudi budu imali na raspolaganju takav izbor, populacionoj krizi biće kraj. Do tada bi moglo proći i hiljadu godina."
     Nirgal zastade da pogleda malo i izvan sebe. Zapilji se u slušaoce: svi slušaoci pilje u njega. Zaneseni. On načini pokret rukom, kao da želi sve da ih prikupi u jedno. "A dotle, moramo pomagati jedni drugima. Moramo regulisati sebe same, moramo se brinuti o zemlji. Upravo u tom delu projekta, Mars može pomoći planeti Zemlji. Kao prvo, naš Mars je jedan opit u staranju o zemlji. Poučan za svakoga; pojedine lekcije mogu biti primenjene ovde. Zatim, još važnije, jedan dobar deo populacije može se prebaciti na Mars, iako će, naravno, većina ostati ovde. Ovo preseljenje olakšaće vam situaciju, a mi ćemo te ljude rado primiti. Imamo obavezu da primimo što više možemo, jer mi Marsovci još i sad smo Zemljani, ovo se dešava nama svima skupa. I Zemlji, i Marsu... a ima u Sunčevom sistemu i drugih nastanjivih svetova. Nijedan tako veliki kao ova dva, ali zato posrtoji veliki broj manjih. Koristeći sve njih, uz stalnu saradnju, nekako ćemo pregrmeti vekove prenaseljenosti. A iz njih ćemo iskoračiti u zlatno doba."
     Taj njegov govor ostavio je veliki utisak na Zemljane; tako je bar izgledalo njima koji su to posmatrali iz sredine tihog 'oka' medijske oluje. Posle toga je Nirgal satima razgovarao, iz dana u dan, sa svakojakim grupama Zemljana, razrađivao zamisli koje je na toj konferenciji za novinare prvi put izneo. Naporan je to rad bio, i posle nekoliko nedelja bez pauze i odmora, on jednog vedrog jutra pogleda kroz prozor svoje spavaće sobe, pa iziđe i popriča sa pratiocima o mogućnosti da krenu u jedan pohod. Pratioci se saglasiše da kažu svima u Bernu da je on privatno negde otišao; pa pođoše železnicom gore, u Alpe.
     Voz je iz Berna krenuo na jug, pored jednog dugačkog, plavog jezera koje se zove Tunerze, a kome oba boka čuvaju strme alpske livade iznad kojih su bedemi i kule od sivog granita. Gradići duž jezera imali su krovove ne od crepa nego od ploča kamena škriljca; nad pojedinim gradićima dominiralo je prastaro drveće, a ponegde i zamak. Sve to bilo je u savršeno očuvanom stanju. Ogromni zeleni pašnjaci između gradića bili su istačkani velikim, drvenim, seoskim kućama, sa crvenim karanfilima u sanducima za cveće na svakom prozoru i svakom balkonu. Taj stil Švajcarci nisu menjali već pet stotina godina, rekoše mu u pratnji. To udobno smeštanje u ovu zemlju, kao da su prirodni deo njen. Sa ovih zelenih alpa uklonjeno je drveće - jer ovo su nekada bile šume - ali su uklonjene i mnogobrojne stene. Dakle, ove doline su teraformirani prostori, ogromni teraformirani travnjaci stvoreni da bi stoka imala šta da pase. Takva poljoprivreda nije ekonomski pametna, u kapitalističkom smislu, ali su Švajcarci ipak podržavali ove visoke farme; zato što su smatrali da su važne, ili da su lepe, ili iz oba ta razloga. Zato što su švajcarske. "Postoje vrednosti koje su važnije od ekonomskih", insistirao je Vlad na Ustavotvornoj skupštini, na Marsu. Nirgal sada uvide da je na Zemlji oduvek bilo ljudi koji su mislili tako, bar do neke mere. Tamo dole, u Bernu, imali su nemačku reč Werteswandel, što bi značilo, mutacija vrednosti, izmena ili preokret vrednosti; ali to bi moglo označavati i evoluciju vrednosti, povratak vrednosti; postupnu promenu, a ne ravnotežu koja se ponekad sasvim sruši; dobroćudne rezidualne arhaizme, koji traju i traju, tako dugo da, malo-pomalo, ove usamljene planinske doline, ove velike seljačke kuće koje plove na svojim sopstvenim zelenim talasima, poučiše ceo svet kako treba da se živi.
     Koplje žutog sunca rascepi oblake i zabode se u brdo iza jedne takve farme, i taj jedan 'alp' zablista kao smaragdna masa, tako silovito zelena da Nirgal oseti dezorijentaciju, zatim i vrtoglavicu: pa, kako čovek da izoštri pogled na jednu tako blistavu zelenu boju!
     Ovo heraldično brdo nestade. Druga su se pojavljivala u prozoru vagona. Ide zeleni talas za talasom, a svaki zračan od svoje sopstvene stvarnosti. Kod gradića Interlakena voz se okrete i poče uspon dolinom kamenitom i toliko strmom da je na pojedinim mestima ulazio u tunel, pa unutar planine pravio jedan pun spiralni navoj od 360 stepeni i tek tad izlazio ponovo na sunce; pri tome je voz svojom 'glavom' dospevao iznad svog sopstvenog 'repa'. Voz je išao po šinama, a ne po magnetnoj pisti, zato što Švajcarce niko nije uspeo da ubedi da je nova tehnologija toliko nadmoćna da baš mora zameniti ono što oni već imaju. I tako je voz vibrirao, čak se povremeno ljuljao levo-desno, dok je sa štropotom i škripom, čelik po čeliku, odmicao uzbrdo.
     Stali su u Grindelvaldu, a na toj stanici Nirgal pođe za svojim pratiocima i pređe u jedan mnogo manji voz, koji ih ponese u visinu, pod ogromni severni zid planine zvane Ajger. Sad kad su se našli u samom podnožju tog kamenog zida, pričinjavalo im se da je visok samo nekoliko stotina metara; Nirgal je tačnije uočio njegovu ogromnu visinu kad je bio udaljen pedeset kilometara, kad ga je gledao sa kule bernskog 'Čudovišta'. Sad je strpljivo sedeo i čekao, a vozić se zavukao, brujeći, u tunel izbušen kroz planinu samu; počeo da se uspinje zavojito, a ponekad i serpentinasto, kroz pomrčinu koju nije razgonilo nijedno svetlo osim unutrašnjeg u vagonima i povremenog, kratkotrajnog, iz nekog bočnog tunela. Nirgalova pratnja, sačinjena od desetak ljudi, razgovarala je između sebe prigušeno, grlenim glasovima švajcarskog nemačkog jezika.
     Kad su opet izronili u svetlost, bili su na malenoj stanici zvanoj Jungfraujoh. Tabla na šest jezika proglašavala je da je Jungfraujoh 'najviša železnička stanica u Evropi'. Nimalo čudno: nalazila se u jednom ledenom sedlu između dva velika planinska vrha, koji su se zvali Monh i Jungfrau, na nadmorskoj visini od 3.545 metara. Odavde se nije imalo kuda dalje voziti, ova stanica bila je sama sebi jedino odredište.
     Nirgal siđe sa vozića, a za njim pratioci. Sa stanice pređe na uzanu terasu izvan zgrade. Vazduh razređen, čist, oštar, oko 270 stepeni K, najbolji vazduh koji je dospeo u Niraglova pluća još od polaska sa Marsa; tako dobro poznat, kao kod kuće! Suze mu pođoše na oči od tog osećanja. Ahh... najzad na pravom mestu!
     Ali je Sunčeva svetlost, čak i kroz naočari za sunce, suviše bleštala. Nebo - tamni kobalt. Planinske strmine bile su većim delom pod snegom, ali je na nebrojeno mesta granit probijao uvis, kroz sneg, naročito na severnim stranama velikih masiva, gde su litice bile toliko strme da se na njima sneg nije uspevao zadržati. Ovde gore, Alpi više nisu nimalo ličili na eskarpe; svaki kameni masiv imao je svoj zasebni izgled i prisustvo, odvojen od svih ostalih dubokim prostranstvima praznog vazduha, kao i glečerskim dolinama koje su bile ogromno duboke provalije u obliku slova U. Ka severu, te makrojaruge bile su veoma daleko u dubinama, i zelene, ili popunjene jezerima. Međutim, ka jugu, bile su visoke, ispunjene samo snegom, ledom i kamenjem. Danas je vetar duvao sa te južne strane, donoseći sa sobom mrzli dah leda.
     Odmah južno od ovog prevoja na kome su stajali nalazio se, Nirgal vide, jedan ogromni, 'zgužvani', beli plato, u koji su se glečeri slivali iz okolnih visokih bazena i susticali kao u velikom ušću. To mesto se zove Konkordijaplac, rekoše mu. Četiri velika glečera tu se sjedinjuju, i onda teku ka jugu; to je, rekoše, Groser Alečglečer, najveći glečer u Švajcarskoj.
     Nirgal odšeta do kraja terase, da zaviri još dubje u ovu divljinu leda. Na kraju terase nađe svojevrsnu stazu sačinjenu od stepenica uklesanih u tvrdi sneg južnog zida koji se tu dizao sve do terase. Niz tu stazu mogao je sići na glečer ispod njih, a odatle na Konkordijaplac.
     Reče pratiocima da ostanu u prostorijama železničke stanice i da ga tamo čekaju; jer, eto, on želi da krene stazicama sam. Bunili su se, ali bilo je leto, glečer nezavejan, svaka pukotina lako vidljiva, staza nezakrčena i jasna sve do daljina. Osim toga, baš niko drugi nije se našao na stazi, u ovaj hladni letnji dan. Pa ipak, momci iz obezbeđenja su se dvoumili, i na kraju dvojica počeše da insistiraju da ipak i oni pođu sa njim, barem jedan deo puta, na znatnom odstojanju - tek 'za svaki slučaj'.
     Nirgal naposletku klimnu glavom, prihvativši taj kompromis; pa navuče kapuljaču na glavu i pođe kao turista, kao izletnik, niz ledene stepenike. Treskanje nogama o led bilo je bolno, sve dok nije prešao na ravnicu od leda zvanu Jungfraufirn.
     Našao se u snežnoj dolini. Bila je okružena brdima koja su stajala postrojena u dva reda, kao dva zida, jedan uporedan sa planiniom Jungfrau, a drugi sa planinom Monh. Dolina se protezala nekoliko kilometara ka jugu, a odatle se naglo spuštala na Konkordijaplac. Sa Nirgalove staze, granit tih brda izgledao je crn, možda zbog kontrasta sa blešteće belim snegom. Tu i tamo su se u belini snega primećivale mrlje bledoružičaste boje. Alge. Život čak i ovde... ali jedva. Uglavnom je predeo bio sačinjen ipak od čistog belog i čistog crnog, a iznad toga se uzdizala ogromna kupola pruske plave boje. Hladan vetar duvao je odozdo, sa Konkordijaplaca, kao da se kroz neki levak usmerava na železničku stanicu. Nirgal je želeo da siđe baš na Konkordijaplac i pogleda okolinu, ali nije mogao proceniti da li će mu ovaj dan dati dovoljno vremena za tako nešto; bilo je vrlo teško odmeriti koliko je šta udaljeno, sve je lako moglo biti i mnogo udaljenije nego što se na prvi pogled učini. Ipak, smeo je da se udaljava od železničke stanice sve dok sunce ne siđe na pola puta do zapadnog horizonta; tad bi se morao okrenuti i poći nazad. Zato on krenu brzim hodom niz firn, od jedne do druge narandžaste mrlje, osećajući u sebi onu dodatnu osobu, ali i one dve 'dodatne osobe' koje su ga pratile iz bezbednosnih razloga na udaljenosti od oko dvesta metara.
     Dugo je naprosto grabio napred. Nije bilo naročito teško. Nazupčana površina leda krckala je pod njegovim smeđim čizmama. Sunce je, uprkos hladnom vetru, omekšalo površinski sloj. Površina je isuviše jako bleštala da bi je čovek mogao dobro videti, čak i sa naočarima za sunce; led se pred njegovim očima drmusao i presijavao crno.
     Grebeni sa leve i sa desne strane počeli su svoje spuštanje. On iziđe na Konkordijaplac. Dižući pogled uz glečere, video je druge klisurine, kao da se nalazi na dlanu neke šake koja je digla svoje ledene prste ka suncu. Zglavak i podlaktica odlazili su ka jugu, ka Groser Alečglečeru. Nirgal, uspravan na belom dlanu, ponuđen Suncu; u blizini, 'konopac za spasavanje' sačinjen od komada odlomljenog kamena. Led je ovde bio izrovašen, kvrgav, plavičast.
     Vetar ga je napadao, kovitlao se kroz njegovo srce; on se okretao oko sebe, polako, kao mala planeta, kao čigra koja se pokolebala i uskoro će pasti, pokušavao je da upije sve ovo u sebe, da se suoči sa celinom. Tako veliko, tako blešti, takva vetrovita ogromnost i takva drobeća težina - kolika je samo masa ovog belog sveta! - a ipak je iza beline prisutna jedna tama, nalik na onaj svemirski vakuum koji se vidi gore, iznad neba. On skide naočari za sunce u želji da vidi kako svet stvarno izgleda, ali ga drečava svetlost napade tako naglo i jako da je morao zatvoriti oči, čak i zagnjuriti lice u prevoj lakta; pa i tada, velike bele 'šipke' nastavile su da pulsiraju u njegovom vidnom polju. Čak i posleslika bila je dovoljno jaka da ga zaslepi. "Auh!" povika on iz sveg glasa, i nasmeja se, rešen da pokuša ponovo čim posleslike izblede, ali pre nego što mu se zenice opet počnu širiti. I učini tako, ali su ishodi bili jednako porazni kao prvi put. 'Kako se usuđuješ pokušati da me sagledaš onakvog kakav stvarno jesam!' svet je vikao tiho. "Oh, Bože", reče Nirgal. Duboko osećajno. "Auh!"
     Opet je navukao naočari za sunce, i to preko zatvorenih očiju, onda provirio kroz posleslike koje su đipale u svim pravcima. Malo-pomalo, praiskonski pejzaž leda i kamena se povratio iz pulsirajućih traka belog, crnog i neonskog zelenog. Belina i zelenilo; ovo je belina. Blanko svet nežive Vaseljene. Ovo mesto imalo je tačno isti smisao kao praiskonski marsovski pejzaž. Razmere su iste kao na Marsu, da, čak su i veće, jer su horizonti udaljeniji, a i zbog ove sile teže koja ovako gnječi; ovde je i strmije; i belije; i vetrovitije. Ovde vetar buši pravo kroz njegovu parku, da, vetrovitije, a i hladnije je ovde... Bože, kao da ga koplje vetra probode ovog trenutka kroz srce: iznenadno saznanje da je Zemlja toliko ogromna da sadrži raznovrsnost tako široku da pojedina njena područja nadmarsuju i sam Mars - da je među svim drugim načinima na koje je veća od Marsa Zemlja veća i na taj način što je bolji Mars od Marsa samog.
     Ova misao ga zaustavi. Onda je samo stajao i blenuo, pokušavao da se suoči s njom. Vetar je zastao. Svet postao previše miran. Nigde nikakvog pokreta. Ni zvuka.
     Kad je uočio tu tišinu, počeo je obraćati više pažnje na nju. Osluškivao je, trudio se da čuje bar nešto, nije uspevao, i tako je tišina postajala, sama po sebi, nešto sve opipljivije. Ništa slično nije čuo nikad ranije u životu. Razmišljao je o toj činjenici. Na Marsu je večito bio u nekakvim naduvanim kupolama ili u skafandrima... uvek u mašineriji. Osim tokom onih nekoliko šetnji po površini, tako malobrojnih, u koje se upustio poslednjih godina. Međutim tada je uvek duvao vetar, a uvek je bilo i mašina u blizini. Ili možda naprosto nije primetio? Ovde, sada, postoji samo ova velika tišina, tišina Vaseljene same. Ni u jednom snu nije čovek mogao tako nešto zamisliti.
     Onda poče opet da čuje... nešto. Šum krvi u svojim ušima. Daha u nosu. Tiho okretanje točkića misli u svojoj glavi - činilo se da ljudske misli, svojim prolaskom kroz glavu, stvaraju neki zvuk. Sistem za održavanje života, ali ovog puta njegiov sopstveni, njegovo telo, koje ima svoje organske pumpe, ventilatore, generatore. Svi ti mehanizmi i sad su u njemu, dati su mu i ugrađeni, ali stvaraju i neku svoju buku. Samo, sad nije opterećen ničim više, slobodan je u ovoj tišini gde zaista može da čuje samog sebe, najzad, vrlo dobro. Ništa drugo; samo sebe na ovom svetu, jedno slobodno telo koje stoji na svojoj majci Zemlji, slobodno na kamenu i ledu gde je sve počelo. Majka Zemlja... on pomisli na Hiroko, ali ovog puta bez onog razdirućeg jada kao na Trinidadu. Kad se bude vratio na Mars, mogao bi živeti ovako. Mogao bi da šeta u tišini, jedno slobodno biće, da živi pod otvorenim nebom, u vetru, u nečemu nalik na ovu čistu, ogromnu, beživotnu belinu, a iznad njegove glave da bude nešto nalik na ovaj tamnoplavi svod gore, ta plava boja koja je kao vidljivi dah života. Kiseonik... boja života samog. Kiseonik je svod iznad ove beline. Možda u tome ima neke simbolike. Belo i zeleno, ali ovde je to zeleno plavo.
     Sa senkama. Među bledim, još zaostalim posleslikama leže dugačke senke, koje kao da 'trče' sa zapada. Pa, on je daleko od Jungfraujoha, a i znatno ispod. Okrete se. Pođe nazad preko Jungfraufirna, korak za korakom, uzbrdo. U daljini, na gornjem delu staze, njegova dva pratioca su klimnuli glavom i okrenuli se i sami, pošli sada ispred njega. Odmicali su brzo.
     Uskoro su se našli u senci zapadnog grebena. Sunce je nestalo sa vidika, za danas - nepovratno. Vetar se razigrao u kovitlacima po Nirgalovim leđima, potpomagao mu da ubrza hod. Da je hladno, hladno je. Ali to je, na kraju, njegova vrsta temperature, a i njegova vrsta vazduha, samo sa jednim prijatnim poboljšanjem - gušći je; zato on, uprkos težini u sebi, poče da grabi uzbrdo lakim trkom, naginjući se napred. Osetio je kako mu mišići prihvataju ovaj izazov, kako ulaze u one stare lung-gom-pa ritmove, pluća pumpaju jako, kao i srce, da bi se izborili sa dodatnom težinom. Ali on je jak, jak, a ovo je jedno od Zemljinih malih visokih područja 'marsosti'; zato je odmicao koracima koji su krckali po firnu i osećao se svakim trenutkom jači, sve jači, ali takođe zaprepašćen, obuzet strahopoštovanjem - kakva zapanjujuća planeta! Ima tako mnogo belog, ali istovremeno i tako mnogo zelenog; orbita je tako divno postavljena da na nivou mora zelenilo neobuzdano buja, a na tri hiljade metara belina sasvim pokriva teren; prirodna zona života debela je otprilike toliko, tri hiljade metara, ne mnogo više. Zemlja se sva uvaljala u tu tanku, kao mehur razapetu biosferu, Zemljina putanja se provukla tačno kroz onih pravih nekoliko kilometara, na orbiti čiji je poluprečnik sto pedeset miliona kilometara. To je nepojamno srećno - čovek ne može poverovati da je zaista bilo toliko sreće.
     Koža poče da ga pecka od napora. Po celom telu obuzela ga je toplina, čak i po nožnim prstima. Počeo se znojiti. Ovaj hladni vazduh divno je prijao, i davao snagu. Nirgal oseti da bi ovim tempom mogao da napreduje satima. Ali, nažalost, neće imati potrebe. Ispred i malo iznad njega je ono snežno stepenište, sa ogradom sa jedne strane, od konopca na pobodenim stubićima. Pratioci su odmicali snažno, ostajući daleko ispred njega, sad su već hitali uz poslednju uzbrdicu. Uskoro će se i on naći tamo, u maloj železničkoj/svemirskoj stanici. Ovi Švajcarci, šta je njima palo na pamet da izgrade! Iz prestonice njihove zemlje pođeš na put i u toku istog dana posetiš zapanjujući, ogroman Konkordijaplac! Nimalo nije čudno, onda, da imaju toliko naklonosti prema Marsu. Oni su, zaista, među svim Zemljanima najpribližniji Marsovcima - graditelji, teraformatori, žitelji razređenog, hladnog vazduha.
     Zato je bio vrlo dobronamerno raspoložen prema Švajcarcima kad je stupio na terasu, a onda nahrupio u stanicu, gde je sa njega istog časa počela da se diže vodena para; i kad je prišao grupi svojih pratilaca, ali i drugih putnika, koji su čekali dolazak sledećeg vozića. Nirgal je bio toliko ozaren, toliko 'u visinama', da su nestrpljiva mrštenja u toj grupi (on vide da su čekajući na njega propustili jedan voz) popustila, ljudi su se pogledali, onda se i nasmejali, počeli odmahivati kao da kažu: šta se tu može? Samo da se isceriš i da pustiš da se čovek veseli. Svi su oni nekad, jednom u životu, bili mladi prvi put u visokim Alpima, nekog sunčanog letnjeg dana, i bili poneti sličnim poletom - pamtili su kako je bilo. Zato su se sad rukovali s njim, zagrlili ga, ali i poveli u voz (jer pričaj ti šta hoćeš, ali voz da kasni zbog nekoga, to ne dolazi u obzir), a kad su bili svi u vozu i voz krenuo, počeli su da komentarišu koliko su Nirgalu vruće šake i lice; pitali su ga kud se bio zaputio; rekli su mu koliko kilometara je otišao preko leda, i koliko metara okomito. Dodali su mu malu bocu pića: šnaps. Kad je vozić ušao u mali pobočni tunel koji izlazi na severnu stranu Ajgera, ispričali su mu pripovest o neuspelom pokušaju spasavanja jedne grupe planinara koji su bili nacisti i koji su svi izginuli. Bili su i oni uzbuđeni, pod utiskom Nirgalovog silnog oduševljenja. Posle toga, seo je svako na svoje sedište u osvetljenim kupeima jednog vagona. Voz je cičavo jurio kroz grubi granitni tunel.
     Nirgal je ipak ustao. Stao je na jedan kraj vagona. Posmatrao je kako stenoviti zid ovog dinamitom bušenog tunela proleće ispred njega; a kad su izbili opet na svetlo dana, gledao je bedem Ajgera koji se nadnosio nad njih. Jedan putnik, koji se kretao kroz njihov vagon ka susednom vagonu, zastade i zagleda se u njega, pa reče: "Baš je izuzetno vas videti ovde, ser, ja to moram reći." Govorio je sa nekim britanskim naglaskom. "Upravo prošle nedelje sretoh vašu majku."
     Zbunjen, Nirgal ponovi: "Moju majku?"
     "Da, Hiroko Ai. Zar nije tako? Bila je u Engleskoj, radila je sa nekim ljudima na ušću Temze. Kad sam krenuo na ovo moje putovanje u Švajcarsku, ser, usput sam zastao tamo, pa sam imao priliku da je vidim. Podudarnost, gospodine, moram reći, i te kakva, zar ne. Sad se pitam neću li kroz koji minut početi da viđam i male crvene."
     Britanac se nasmeja toj pomisli i pođe dalje, u sledeći vagon.
     "Hej!" povika Nirgal za njim. "Čekjte!"
     Ali čovek mu samo dobaci preko ramena: "Ne, ne - ne bih da se mešam - ionako ne znam ništa više. Moraćete je potražiti - u Šiernesu, možda..."
     Voz je već kočio, sa popriličnom škripom, na stanici Klajn Šajdeg; taj Britanac se iz susednog vagona iskrcao na peron. Nirgal pođe isto ka vratima vagona, ali mu pratioci rekoše da mora ovim vozom, sad, produžiti dole do Grindelvalda ako misli da se ikako vrati u svoj hotel te noći. Nirgal se nije mogao raspravljati o tome. Ipak, gledao je kroz prozor dok se vozić iskotrljavao sa stanice Klajn Šajdeg i video Britanca kako odlazi, energičnim, dugim koracima, niz jednu stazu, u sumračnu dolinu ispod njih.









16.
     Sleteo je na jedan veliki aerodrom u južnoj Engleskoj, onda su ga odvezli ka severu i istoku u grad za koji njegovi pratioci rekoše da je Fejveršam. Dalje od tog grada drumovi i mostovi bili su poplavljeni. Bio je sredio da u grad stigne bez ikakve javne najave, a njegovi pratioci u ovoj državi bili su neki policajci koji su ga više podsećali na UNTA trupe nego na one švajcarske momke: osam muškaraca i dve žene, svi ćutljivi, skloni da uporno zure, puni sebe. Prva njihova pomisao bila je da krenu u lov na Hiroko tako što će privoditi ljude u policiju i postavljati im pitanja o njoj; Nirgal je bio siguran da bi se ona onda zavukla u ilegalu, pa je insistirao da krenu u narod, ali bez ikakvih fanfara, i potraže je. Posle nekog vremena uspeo je da ih ubedi.
     Vozili su se kroz sivu zoru, dole do nove morske obale, koja je bila među zgradama Fejveršama; na nekim mestima nasipi od vreća sa peskom bili su postavljeni od jednog do drugog potpuno mokrog zida, na drugim mestima obala je naprosto bila neka mokra ulica koja postepeno zalazi pod tamne vode koje se prostiru u daljinu dokle god Nirgal može pogledom dohvatiti. Na pojedinim mestima, preko blata i barica bile su nabačene daske da narod lakše prolazi.
     Najzad je s druge strane jednog nasipa od vreća s peskom bila samo smeđa voda bez ijedne dalje zgrade, a nekoliko čamaca na vesla bilo je privezano za rešetku koja je pokrivala neki prozor dopola ispunjen prljavom penom. Nirgal je krenuo za jednim pratiocem u veliki čamac na vesla, i tamo pozdravio žilavog čoveka crvene lica sa veoma prljavom vunenom kapom navučenom nisko na čelo. Činilo se da je to neka vrsta 'policajca za vodu'. Tip se mlitavo rukovao sa Nirgalom, a onda su se otisnuli, veslajući preko neprovidne vode, praćeni još trima čamcima u kojima su bili ostali Nirgalovi pratioci, svi sa zabrinutim izrazima na licu. Nirgalov veslač nešto reče, ali Nirgal ga zamoli da to ponovi, jer nije razumeo; zvučalo je kao da čovek govori sa samo pola jezika. "Je li to kokni, vaš dijalekt?" upita Nirgal.
     "Kokni." Čovek se nasmeja. Svako njegovo 'o' zvučalo je više kao 'oj'. 'Kojkni.'
     Nasmeja se i Nirgal, i slegnu ramenima. Tu reč je zapamtio iz neke knjige, i nije znao šta bi ona u stvarnosti mogla da znači. Čuo je dosad hiljadu različitih engleskih jezika, ali ovo je, valjda, bila 'prava stvar' - osim što je on nije mogao pratiti. Čovek je sad kazao istu rečenicu sporije. To, međutim, nije pomoglo. Opisivao je komšiluk iz koga su izveslali, i pokazivao nešto; kuće su bile potopljene maltene do donje ivice svojih krovova. "Brents", reče čovek nekoliko puta, pokazujući vrhom jednog ili vrhom drugog vesla.
     Stigoše do nekog plovećeg doka, privezanog za nešto što je ličilo na znak pored druma; na znaku je pisalo 'OARE'. Nekoliko većih brodica bilo je privezano za dok, ili se, u blizini, ljuljuškalo na krajevima konopaca svojih sidara. Vodeni policajac dovesla do jednog brodića i pokretom ruke pokaza metalne lestve zavarene za zarđali bok broda. "Hojd."
     Nirgal se pope na taj brodić. Na palubi je stajao neki čovek tako niskog rasta da je morao pružiti ruku uvis da bi dohvatio Nirgalovu šaku, koju, međutim, steže veoma jako. "Znači, ti si Marsovac", reče, izgovorom koji je zavrtao na 'kokni' kao i veslačev, ali je ipak bio, iz nekog razloga, mnogo lakši za razumevanje. "Dobro došli na naš istraživački brodić. Došli smo lovit staru Azijatkinju, čujem?" To je zvučalo kao: 'Dojšli smo lojvit.'
     "Da", reče Nirgal, čiji se puls ubrzao. "Ona je Japanka."
     "Hmmm." Mali čovek se namrštio. "Ja sam je video samo jednom, izgledala mi je kao neko iz Azije, pomislio sam iz Bangladeša. Posle poplave imaš Bangladešane svud. Ali kako čovek da ne pogreši, a?"
     Četvoro Nirgalovih pratilaca ukrcalo se u brodić, a vlasnik uđe u krmanošku kabinu i pritisnu jedno dugme; brodski motor se upali; on zavrte krmanoški točak, zureći napeto pred pramac. Brodić kao da utonu zadnjim delom, a izdiže se prednjim. Počeše da se udaljavaju od reda potopljenih zgrada. Bilo je oblačno, oblaci vrlo niski, nebo i zemlja slične sive boje sa smeđim prelivima.
     "Tamo je dok, teraćemo preko njeg", reče mali kapetan.
     Nirgal klimnu glavom. "Kako se zoveš?"
     "Blaj. Piše se B-l-ipsilon." To je zvučalo 'ipsilojn'.
     "Ja sam Nirgal."
     Tip samo jednom klimnu glavom.
     "Znači, ovde su bili dokovi?" upita Nirgal.
     "Ovde je bio Fejveršam. Onamo su bile močvare - Ham, Magden - uglavnom močvarno, sve do Šepija. Svejl je ovo bio. Više 'fen' nego 'flou', ako znaš šta hoću kazati. A sad, kad je vetrovit dan, ovo ti je kao Severno more. A Šepi samo brdo koje vidiš tamo. Sada pravo ostrvo."
     "I tamo si video..." Nije znao kojim rečima da opiše Hiroko.
     "Tvoja baba Azijka došla je feribotom Flisingen-Šiernes, na drugu stranu tog ostrva. U Šiernesu i Minsteru ulice su sada Temza, a kad dođe plima, i krovovi su im Temza. Sada smo iznad močvare Magden. Idemo preko Šel Nesa, Svejl je suviše zakrčen."
     Voda boje blata talasala se oko njih, ali nije se primećivalo da talasi idu u nekom određenom pravcu, nego se činilo da navaljuju 'svuda'. Po vodi su se opružali dugački, povijeni tragovi žute pene. Na horizontu je voda postajala više siva. Blaj zavrte kormilo i brodić poče da šljapka preko kratkih, strmih talasa sa kojima se sudarao. Usput se i njihao, a pomalo i ceo podizao i spuštao, podizao i spuštao. Nirgal nikad do sad nije bio ni u jednom vodenom brodu. Sivi oblak visio je iznad njih; samo jedan klin vazduha ostajao je između dna oblaka i neravne vode. Brodić se, zapravo, bacakao na vodi kao komad plute. Tečni svet.
     "Sad mnogo prečim putem idemo nego nekad", reče kapetan Blaj iz krmanoške kabine. "Kad bi voda bila bistrija video bi Sejz Kort ispod nas."
     "Koliko je duboko?" upita Nirgal.
     "Zavisi od plime. Celo ovo ostrvo bilo je jedan inč iznad mora, pre ovog potopa, tako da koliko je more poraslo, tačno toliko je ovde dubina. Šta kažu sad, dvadeset pet stopa? Više nego dovoljno za ovu staru curu, to je sigurno. Ona vrlo plitko gazi."
     Zavrte točak ulevo, a talasi počeše ipak da pljuskaju redom u jedan bok, tako da se brodić pomicao u stranu brzim, nejednakim trzajima. Blaj pokaza jedan instrument. "Vidi šta kaže, pet metara. Močvara Harti. Vidiš onu nemirnu vodu tamo? To je bilo krompirište. Oko sredine oseke pojaviće se. Izgledaće kao udavljeni džin koga je pokrilo blato."
     "Kako sada stoji plima?"
     "Pa ovo je gotovo najveća. Okrenuće se kroz pola sata."
     "Teško je verovati da Mesec uspeva da povuče okean ka sebi baš toliko", reče Nirgal.
     "Šta, ne veruješ u gravitaciju?"
     "Ma, verujem ja u gravitaciju. Prignječila me je i, bogami, ne pušta. Ali je malčice teško poverovati da nešto što je toliko daleko - vuče tako jako."
     "Hmmm", reče kapetan, zureći u 'zid' izmaglice koji mu je zaklanjao vidik, tačno ispred broda. "Reći ću ja tebi šta je teško poverovati, teško je poverovati da tamo neki ledeni bregovi mogu da istisnu toliko vode, da se svi okeani sveta dignu ovoliko."
     "To jeste teško poverovati."
     "Tačno da se čovek zabezekne, a? Ali dokaz je, evo, ispod nas i mi plovimo po njemu. Ahhh... stigla izmaglica."
     "Imate li sada rđavog vremena više nego ranije?"
     Kapetan se nasmeja. "Pa ja bih rekao da bi to bilo poređenje dve apsolutne kategorije."
     Izmaglica je klizila mimo njih u mokrim, dugačkim velovima. Talasi, oštri i ispresecani, šištali su i dimili su se u svetlosti mutnoj i slaboj. Najednom se Nirgal oseti srećan, uprkos nezgodnom osećanju u stomaku pri svakom propadanju brodića u udoline između talasa. On plovi lađom po svetu vode, a svetlost, najzad, nije prejaka. Prvi put otkad je sišao na Zemlju, može prestati da žmirka.
     Kapetan opet zavrte veliki krmanoški točak, i oni pođoše u takvom pravcu da su ih talasi sad 'jurili' i šljapkali im pravo u krmu. Išli su ka severozapadu, ka ušću Temze. S njihove leve, strane neki muljavi greben, smeđe i zelene boje, izroni iz vode iste takve boje. Na grebenu nagurane mnoge građevine. "To je ono što je ostalo od Minstera. Bio je to jedini izrazito uzdignuti teren na ostrvu. Šiernes je onamo, vidi se po načinu na koji su talasi izlomatani iznad njega." Blajovo 'ostrvo' zvučalo je kao 'ojstrvo' ili 'ooistrvo'.
     Pod niskim plafonom ploveće izmaglice Nirgal vide vodu belo zapenjenu, koja kao da se lomila o neki greben odmah ispod površine. "To je Šiernes?"
     "Da."
     "I svi su se preselili u Minster?"
     "Ili na druga mesta. Gotovo svi. Ima neki mnogo tvrdoglavi ljudi u Šiernesu."
     Posle toga kapetan se sav posvetio vođenju lađice kroz potopljene terene ispred Minstera, između krovova koji su još virili. Jednoj velikoj zgradi bio je skinut krov, a prednji zid, onaj okrenut ka pučini, bio je srušen. Sada je ta zgrada služila kao mala marina, čija su tri preostala zida davala zaklon jednom 'placu' vode; ogoljeni gornji sprat iza toga služio je kao 'dok' za prilaz čamcima i brodićima. Tri ribarske brodice bile su u marini, vezane za zidove. Dok je njihova lađica ulazila, nekoliko ljudi ih je gledalo i mahalo im sa tih drugih plovila.
     "Ko ti je ovaj?" upita jedan od njih Blaja dok se brodić gurkao 'nosem' do samog doka.
     "Jedan od tih Marsovaca. Pokušavamo naći onu damu Azijatkinju koja je pomagala u Šiernesu prošle nedelje, jesi je video?"
     "Nisam već dugo. Već par meseci, zapravo. Čujem da je prešla u Sautend. Znaće ljudi ispod."
     Blaj klimnu glavom. "Želiš videti Minster?" upita on Nirgala.
     Nirgal se namršti. "Ja bih radije da vidim one koji bi mogli znati gde je ona."
     "Aha." Blaj poveze brodicu unatraške, iz doka, i okrete je. Nirgal je zavirivao u prozore, preko kojih su bile do neke visine zakucane daske. Unutra: malter sav u mrljama od vode. Police na kancelarijskom zidu. Na jednu gredu prikačeno, pomoću pribadače, nekoliko memoranduma. Njihov motor je pućkao; vozili su se preko potopljenog dela grada Minstera. Blaj podiže mikrofon sa kablom namotanim u obliku heliksne spirale, pritisnu nekoliko dugmadi. Popriča sa nekim ljudima preko radija. Bile su to kratki razgovori, za Nirgala vrlo teško razumljivi - sa uzvicima kao 'a-džek!' i slično - a odgovori su izletali iz žestokog krčanja statika.
     "Onda, da probamo u Šiernesu. Plima je tačno kako treba."
     I tako se zaleteše brodićem pravo u 'belu vodu' i penu. Ta izmešana masa šljapala je iznad utonulog grada. Brodić je išao tačno kroz ulice, odnosno iznad ulica, vrlo sporo. Tamo gde je pene bilo najviše, voda je, zapravo, bila najmirnija. Dimnjaci i bandere virili su iz sive tečne mase, a na mahove je Nirgal čak uspevao da ugleda kuće i druge građevine ispod morske vode, ali voda je bila toliko penušava na površini, a mutna ispod površine da se samo vrlo malo moglo naslutiti: nagib nekog krova, neki delić ulice, slepi prozor neke kuće.
     Na suprotnoj strani grada bio je ploveći dok, privezan za betonski stub koji je virio iz mora. "Ovo je stari dok za trajekte, feribote. Jedan deo su odsekli i pustili, vidiš, da plovi, a iz onog preostalog dela ispumpali su vodu i ponovo se uselili tamo."
     "Uselili?"
     "Videćeš."
     Blaj preskoči na dok sa ivice brodićai koji se ljuljao gore-dole. Ispruži ruku i pomože Nirgalu da učini to isto; Nirgal ipak posrnu i pade na jedno kolemo.
     "Ajde, ti što si građen kao pauk. Idemo niz merdevine."
     Betonski stub uz koji je dok stajao vezan bio je, pokazalo se, šupalj; za unutrašnju stranu bile su zavrtnjima spojene metalne lestve. Električne sijalice visile su iz sijaličnih grla pričvršćenih za kabl obložen gumom i obavijen oko jedne uspravne šipke lestvica. Ovaj betonski valjak spuštao se tri metra u dubinu, ali su se lestvice nastavljale još mnogo dublje, u veliku prostoriju, toplu, vlažnu, ispunjenu mirisom ribe. U prostoriji se čulo tiho brundanje nekoliko generatora koji su svakako bili u nekoj drugoj prostoriji ili zgradi. Unutrašnjost prostorije bila je sva pokrivena nečim sjajnim: pod, tavanica i svi zidovi. Izgledalo je kao sloj providne plastike. Prostirao se i preko otvorenih prozora. Našli su se u mehuru od nekakvog providnog materijala; napolju je bila voda, muljava i mrka, kroz koju su izranjali mehuri vazduha kao iz zapušenog sudopera u kome se nagomilala prljava voda.
     Nesumnjivo se na Nirgalovom licu videlo iznenađenje; jer se Blaj, gledajući ga, kratko osmehnu i reče: "Bila je to dobra, jaka zgrada. Ovaj, kako bi rekli, plastični zid je nešto kao ono vaše od čega pravite kupole na Marsu, ali ovo se stvrdne. Ljudi su se vratili na taj način u mnoge zgrade. Samo treba da je zgrada dovoljno velika i duboka. Izgradiš cev odozgo, uguraš plastiku i pufff, naduva se kao staklo, kao kad prave bocu. Mnogi iz Šiernesa se vraćaju kući, a ulaz im je njihov dok iznad krova. Mi njih zovemo 'narod plime' ili 'plimaši'. Bolje im je to nego da mole za milostinju po Engleskoj, a?"
     "A kako zarađuju za život?"
     "Ribarenjem, kao i uvek. I vađenjem potonule imovine. Oj, Karna! Evo ga moj Marsovac, kaži zdravo. On je mali tamo među njima, oj? Zovi ga Spajdermen."
     "Ali to je Nirgal, ne? Jebo me Đavo ako Nirgalu kažem 'Spajdermen' kad mi čovek dođe kući u posetu." Taj Karna imao je crnu kosu i tamnu kožu, i moglo bi se po izgledu nagađati da je 'Azijac', ali ne i primetiti po govoru. On se blago rukova sa Nirgalom.
     Prostorija je bila blistavo osvetljena pomoću dva ogromna reflektora uperena u tavanicu. Po glatkom, svetlucavom podu bilo je raspoređeno mnogo što-šta: kancelarijski radni stolovi, radionički stolovi, mašinerije u svakojakim fazama montaže - brodski motori, pumpe, generatori, namotaji kablova i konopaca na dobošima, stvari koje Nirgal nije prepoznavao. Generatori koji su radili bili su u jednom hodniku, izvan ove sale, ali se nije primećivalo da su zbog te udaljenosti postali nešto tiši. Nirgal priđe jednom zidu da osmotri taj materijal od koga je načinjen 'mehur'. Debeo je samo nekoliko molekula, rekoše mu Blajovi drugari, pa ipak može odoleti hiljadama kilograma pritiska. Nirgal zamisli svaki kilogram kao jedan udarac pesnicom: hiljade njih... odjednom. "Ti mehuri će ostati ovde u moru i kad voda razjede beton."
     Nirgal poče pitati o Hiroko. Karna je slegao ramenima. "Nikad ja nisam znao kako se ona zove. Mislio sam da je neka Tamilka sa juga Indije. Kol'ko čujem, otišla je na Sautend."
     "Pomogla je da se ovo uredi?"
     "Aha. Donela mehure sa Flisingena, ona i još nekoliko takvih kao što je ona. Super su postigli ovde, mi smo pre njihovog dolaska životarili u blatu u Haj Halstou."
     "A zašto su došli?"
     "Ne znam. Neka obalska grupa za podršku, nesumnjivo." Nasmejao se. "Ali nisu došli tako. Oni plove od jedne obale do druge, grade iz ruševina uvek nešto novo, da bi se zabavljali. Tako barem izgleda. Rekli su da je to 'međuplimska civilizacija'. Zezaju se, kao i obično."
     "Oj, Karnasing, oj, Blaj. Lep dan a?"
     "Aha."
     "Oš bakalarčiće?"
     Sledeća velika prostorija bila je kuhinja, a zatim trpezarija nakrcana stolovima raznih vrsta. Pedesetak ljudi je selo da jede; Karna dreknu "Oj!" i vrlo glasno predstavi Nirgala. Uzvratni pozdrav okupljenog mnoštva sastojao se od nerazgovetnog mrmljanja. Ljudi su se predali jedenju riblje čorbe iz dubokih, velikih tanjira koji su punjeni kutlačom iz crnih kotlova, a kotlovi su izgledali kao da se u njima već vekovima nešto neprestano kuva na vatri. Nirgal sede da jede; čorba je bila dobra. Hleb, međutim, tvrd kao i sto za kojim se Nirgal našao. lica gruba, izrovašebna, puna soli, crvene ili smeđe boje; Nirgal još nikad nije video tako živopisne, a ružne njonje, razvučene i olupane u ovom teškom životu na jednoj teškoj planeti. Glasno brbljanje, bučan smeh, poneki povik; generatori su se kroz to jedva čuli. Posle ručka ljudi su prilazili da se rukuju s njim i pogledaju ga. Nekoliko njih rekoše da su već susretali onu Azijatkinju i njeno društvo. Oduševljeno su je opisivali. Nije im rekla ni kako se zove. Engleski je govorila polako, jasno i razgovetno. "Ja mislio da je Paki", reče jedan. "Oči joj nisu izgledale sasvim orijentalno, ako znaš na šta mislim. Ne kao tvoje, znaš, nisu imale taj mali kao zavijutak tu na kapcima blizu nosa."
     "Epikantični prevoj, neznalico jedan", reče neko.
     Nirgal je osećao da mu srce silno udara. U prostoriji vruće, vruće i zapareno i teško. "A ti ljudi sa njom?"
     Neki od njenih pratilaca stvarno su bili sa Orijenta. Azijati. Uz njih, jedna ili dve osobe bele rase.
     "Iko visok?" upita Nirgal. "Kao ja?"
     Niko. Ipak... ako se jedan deo Hirokine grupe vratio na Teru, to nije isključivalo mogućnost da su mlađi članovi ostali na Marsu. Čak ni Hiroko ne bi mogla baš svakoga u grupi nagovoriti na jedan takav potez. Zar bi Franc otišao sa Marsa? Zar bi Nanedi? Nirgal je smatrao da verovatno ne bi. Vratiti se majci Zemlji u času kad je njoj potrebna pomoć... pa, matori bi pošli. Da, stvar je ličila na Hiroko; mogao je da zamisli tu njenu plovidbu do novih obala Zemlje, rad na saniranju posledica...
     "Otišli su u Sautend. Plan im je bio da napreduju postepeno duž obale, ka severu."
     Nirgal pogleda Blaja, koji klimnu glavom: mogu i oni otploviti tamo.
     Ali Nirgalovi pratioci hteli su prvo da provere što-šta. Bio im je potreban ceo jedan dan za 'aranžmane'. Dok su Nirgal i pratioci o ovome razgovarali, Blaj i njegove kolege raspričali su se o projektima za vađenje razne potopljene imovine. Čuvši da predstoji jedan dan besposlice zbog Nirgalovih telohranitelja, Blaj ga upita da li bi želeo videti jednu takvu operaciju izvlačenja. Trebalo je da započne sutra ujutro - "ali nije baš mnogo lepo za gledanje, naravno", reče Blaj. Nirgal pristade. Pratioci nisu imali ništa protiv, pod uslovom da pođu i oni. Postigoše dogovor da se to uradi.
     I tako provedoše noć u toj bučnoj, vlažnoj podvodnoj fabrici. Blaj i kolege nastojali su da nađu neku opremu koja bi Nirgalu pristajala po veličini. Prespavali su na kratkim, uzanim ležajevima u Blajovoj lađici, koja ih je ljuljuškala kao kakva velika, nezgrapna kolevka.

     Sledećeg jutra - opet mašina pućka. Probijali su se kroz laku izmaglicu Marsove boje; narandžasta i ružičasta boja plovile su sad na jednu stranu, sad na drugu, preko mlitave, staklaste vode koja je, opet, bila slezove boje. Oseka se bližila najnižoj tački, pa su vadioci potopljene imovine krenuli za Blajevom lađicom, u tri motorna čamca. U svakom čamcu bio je i po jedan Nirgalov pratilac. Manevrisali su između dimnjaka, semafora, električnih stubova, često se savetovali. Blaj je poneo jednu pohabanu knjižurinu sa mapama; sad je izvikivao nazive pojedinih ulica gradića Šiernesa, plovio do pojedinih adresa na kojima su bile određebne prodavnice ili magacini. Iz mnogih magacina u lučkom delu gradića sve je već bilo odneto, ali bilo je i drugih prodavnica i magacina među stambenim blokovima, podalje od bivše luke. Tu je bila i njihova današnja meta. "Evo nas, Karlton Lejn broj dva." Bila je to juvelirnica, blizu jedne male pijace. Nastojaćemo da pronađemo drago kamenje i konzervisanu hranu, da bismo imali, hajd da kažemo, ravnotežu."
     Ukotvili su se za gronji kraj jedne reklamne table i ugasili motor lađice. Blaj je bacio preko ograde brodića neki mali predmet na kablu, a onda počeo gledati, zajedno sa još trojicom, na AI ekran ugrađen u krmanošku instrument-tablu. Kabl se odmotavao sa doboša koji je tužno škripao. Na ekranu se mutna slika u boji menjala od smeđih boja u crnu i opet ka smeđima.
     "Kako znate šta je to što se vidi?" upita Nirgal.
     "Ne znamo."
     "Ali, gledajte, ono su vrata. Vidite?"
     "Ne."
     Blaj poče kuckati po jednoj maloj tastaturi ispod ekrana. "Uđi sada... E, tako. Sad smo ušli. Trebalo bi da je to pijaca."
     "Pa zar nisu svi imali vremena da iznesu svoju imovinu?" upita Nirgal.
     "Ne u celosti. Celo stanovništvo Istočne obale Engleske moralo se preseliti otprilike u isto vreme, tako da nije bilo dovoljno prevoznih sredstava; ljudi su nosili koliko je moglo stati u njihova kola. Ko je imao kola. Mnogi su ostavili kuće pune stvari, nisu ništa ni odneli. Zato mi vadimo ono što vredi da se izvadi."
     "A vlasnici?"
     "A, pa ima registar. Mi potražimo po registru i pozovemo vlasnike, ako je moguće pronaći ih. Ako hoće svoje stvari, moraju nam platiti za uslugu vađenja tih stvari iz mora. Ako neće, mi tu robu prodajemo na ostrvu. Narodu je potreban nameštaj, a i mnogo druge robe. Evo, pogledaj - sad ćemo videti šta je šta."
     Blaj pritisnu jedno dugme. Slika na monitoru postade svetlija. "Oh, da. Frižider. Dobro bi nam došao, ali izvaditi ga, to je strašno teško."
     "A kuća?"
     "Pa, nju ćemo srušiti eksplozivom. Pašće cela odjednom, ako postavimo naboje kako treba. Ali ne ovog jutra. Ostavićemo samo marker na njoj, idemo dalje."
     Otpućkali su dalje. Blaj i još jedan čovek gledali su monitor veštačke inteligencije, raspravljajući se, vrlo prijateljski, kuda treba sad poći. "Ovaj grad ni pre poplave nije vredeo mnogo", objasni Blaj Nirgalu. "Tone on, bogami, već jedno sto-dvesta godina. Još od onih vremena kad nam se rasturila imperija."
     "Kad je prestalo doba jedrenjaka, hoćeš reći", dodade onaj do Blaja.
     "To mu na isto iziđe. Stara, dobra Temza bila je sve manje u upotrebi posle toga, i sve te lučke varošice na ušću počele su da osiromašuju. A to su počele veoma davno."
     Najzad Blaj ugasi motor i pogleda svoje saputnike. Na njihovim licima sa velikim zulufima Nirgal vide neku čudnu mešavinu pomirenosti sa nevoljom i radosnog iščekivanja. "Dakle, tu smo."
     Ljudi počeše da vade ronilačku opremu iz svojih torbi: kompletna ronilačka odela, rezervoare za vazduh, maske za lice, poneko i kacigu. "Mislili smo da bi ti mogla odgovarati Erikova oprema", reče Blaj. "On je bio džin." Pa izvuče iz ormana jedno dugačko, crno, ronilačko odelo, bez stopala i rukavica, i samo kapuljaču i masku za lice, a ne kacigu. "Tu su mu i čizme."
     "Da probam..."
     Tako su on i još dvojica skinuli običnu odeću i obukli ronilačku; huktali su i znojili se, nastojeći da navuku tkanine na telo i pritegnu rajsferšluse i tesne okovratnike. Pokazalo se da na Nirgalovom odelu postoji velika trouglasta poderotina na levoj strani torzoa, što je bilo baš dobro, jer inače Nirgal možda ne bi mogao da stane u odelo tako malo za njega. Stezalo ga je oko prsa, iako su mu nogavice bile preširoke. Jedan od ronilaca, po imenu Kev, prilepi tu poderotinu flasterom. "Držaće, bar za jedno ronjenje. Ali jasno ti je šta se desilo Eriku, a?" Kev kucnu Nirgala po jednoj strani tela. "Pazi da te ne zahvati naš sopstveni kabl."
     "Paziću."
     Nirgal oseti jezu ispod tog pocepanog, pa flasterima ukrpljenog mesta na ronilačkoj odeći koja mu se sad činila ogromna. Čoveka je zahvatio kabl i pritegao uz neki metal. To je moralo užasno boleti - kobni udarac - koliko li je dugo čovek ostao svestan posle toga? Minut? Dva? Previjajući se u agoniji, u mraku...
     On se otrže od tog pomnog zamišljanja Erikovog kraja, potresen. Pričvrstili su aparat za kiseonik na njegovu nadlakticu i za masku na licu; najednom, on poče da diše neki hladan, suv vazduh. Rekoše mu: čisti kiseonik. Blaj opet zapita da li je Nirgal čvrsto rešio da roni, s obzirom na to da je nešto počeo da drhti. "Nnne ne", reče Nirgal. "Dobar sam ja sa hladnoćom, a ova voda i nije toliko hladna. Osim toga, već sam napunio to odelo - znojem."
     Drugi ronioci klimnuše glavom, i sami se znojeći. Priprema za ronjenje bila je težak posao. Kad konačno počeše da plivaju, Nirgal vide da je to, zapravo, lakše. Niz jedne merdevine, i... Ohhh! Da! Sloboda od te gravitacije koja toliko mrvi, prelazak u nešto veoma slično marsovskoj 'g', u nešto možda čak i lakše. Kakvo olakšanje! Nirgal je srećno udisao hladni kiseonik iz boce, i malo je nedostajalo pa da zaplače zbog ove iznenadne slobode njegovog tela, koje je plovilo nadole kroz umirujuću mutnoću. Oh, da - njegov svet na Zemlji je podvodni svet.
     Još dublje, stvari su bile mračne i amorfne kao maločas na ekranu, osim u kupama svetlosti koje su izbijale iz svetiljki, očigledno veoma jakih, na glavama druge dvojice ronilaca. Nirgal ih je pratio, plivajući malo iznad i iza njih, tako da je imao najbolji vidik. Voda u ovom ušću bila je hladna, po Nirgalovoj proceni oko 285 stepeni K, ali vrlo malo te hladnoće uvlačilo se na zglavkovima i oko kapuljače; nasuprot tome, voda zarobljena u njegovom odelu ubrzo se toliko zagrejala od njegovog napora, da mu je hladnoća na šakama i licu (i na rebrima sa leve strane) zaista pomagala da se ne pregreje.
     Ta dva konusa svetlosti sevala su tamo-amo zato što su ronioci okretali glavu da vide razne stvari oko sebe. Plivali su jednom uskom ulicom. Zgrade i kolovozi, ulice i uglovi, a sve u mutnoj sivoj vodi... to je avetinjski podsećalo na onu izmaglicu iznad površine.
     Uskoro su plivali u mestu, ispred jedne ciglene trospratne zgrade. Ta zgrada bila je izgrađena tako da tačno popuni trougaoni prostor između dve ulice koje su se sastajale pod oštrim uglom. Kev pokretima pokaza Nirgalu da ostane napolje, što je Nirgal vrlo rado poslušao. Drugi ronilac je sve vreme držao u ruci kraj jednog kabla, tako tankog da se maltene nije ni mogao videti; sada zapliva kroz vrata, u zgradu, vukući kabl za sobom. Za gornji deo ragastova pričvrstio je malu koturaču i provukao kabl kroz nju. Vreme je prolazilo; Nirgal je plivucao polako oko te građevine klinastog oblika, zavirivao kroz prozore drugog sprata u kancelarije, prazne sobe i stanove. Pojedini komadi nameštaja plovili su pritisnuti uz plafone soba. Pokret u jednoj od soba navede ga da se trgne i uzmakne; plašio se kabla; ali je kabl bio sa druge strane zgrade. Izvesna količina vode provukla mu se u usta, pored gumenog usnika za disanje; on je proguta da mu ne bi smetala. Imala je ukus na so, blato i bilje, i na nešto neprijatno. On zapliva dalje.
     Na ulaznim vratima, Kev i onaj drugi izvlačili su mali, metalni sef. Kad su ga izvukli, odbacili su se metar-dva iznad sefa, a onda su samo čekali. Kabl se poče dizati, zatim i potezati sef uvis kroz vodu. Njih dvojica plivala su ukrug oko uzlazećeg kabla kao neki trapavi baletski tim, a sef brzo prođe kroz površinu i nestade. Kev zapliva nazad, unutra, i iziđe noseći dve male vreće. Nirgal se odbaci donde i uze jednu, a zatim velikim, raskošnim odmahivanjem nogu zapliva, kao da pulsira, gore do brodića. Izroni u blistavo svetlo izmaglice. Veoma je raspoložen bio za novo ronjenje, ali Blaj reče da neće da ih vidi više u vodi, i zato Nirgal ubaci oba svoja nožna peraja preko ivice u brodić, a onda se lestvicama i sam pope unutra. Preznojavao se dok je sedao na jednu klupu; bilo je olakšanje skinuti masku sa lica, bez obzira na to što su mu, dok je to radio, kaiševi maske čupali kosu. Lepljivi vazduh prijao je njegovoj koži, dok su mu ljudi pomagali da se iskobelja iz ronilačkog odela.
     "Vidi mu prsa, građen je kao hrt."
     "Disao isparenja celog života."
     Izmaglica se maltene sasvim razišla, otkrila je belo nebo na kome je sunce bilo bleštava traka još izrazitije beline. Težina se opet vratila u Nirgala, i on nekoliko puta duboko udahnu da bi prebacio svoje telo u taj ritam rada. Stomak mu je bio sav uznemiren, a pluća su ga pomalo bolela pri najdubljem delu svakog udisaja. Brodić se oko njega ljuljao nekako jače nego što bi moglo biti zbog onih morskih talasa napolju. Nebo se pretvori u cink, a Sunčev kvadrant u grubi, zaslepljujući blesak. Nirgal ostade u sedećem položaju. Sad je disao brže i pliće.
     "Da li ti se dopalo?"
     "Da!" reče on. "Kamo sreće da mogu svuda da se osećam tako."
     Na ovu pomisao, nasmejali su se. "Evo ti šolja čaja."
     Možda je ronjenje bilo greška. Posle ronjenja, zemaljsko 'g' više nikad nije Nirgalu izgledalo kao nešto normalno. Disanje je bilo naporno. Vazduh je dole u podvodnoj fabrici bio toliko vlažan da se Nirgalu činilo da bi mogao stisnuti pesnicu i piti vodu iz nje. Bolelo ga je grlo, pluća takođe. Pio je mnogo čaja, šolju za šoljom, ali je ostajao žedan. Sa sjaktavih zidova slivala se voda, a u govoru ovih Engleza ništa nije bilo razumljivo, sve neki slogovi ouuv i oij, ili looor ili aajmi, ni nalik marsovskom engleskom. Drugi jezik. Sad svi govore drugačijim jezicima. Šekspirovi pozorišni komadi nisu ga pripremili za to.
     Spavao je opet na onom malom ležaju u Blajovoj lađici. Sutra, uz saglasnost pratilaca, isploviše iz Šiernesa i krenuše na sever preko ušća Temze, u ružičastoj izmaglici još gušćoj nego prethodnog dana.
     Kad su isplovili na ušće, ništa se više nije moglo videti osim izmaglice i mora. Nirgal je i ranije imao priliku da se nađe u oblacima, naročito na zapadnim obroncima Tarzisa, gde su frontovi vazduha nadirali uz tu ogromnu uzvisinu; ali, naravno, nikad na vodi. I svaki put su temperature bile znatno ispod nule, a oblaci, zapravo, neka vrsta letećeg snega, veoma belog, suvog i finog, koji se valjao preko zemljišta i obavijao ga belim prahom. Ništa ni nalik ovom tečnom svetu, gde ima vrlo malo razlike između ustalasane vode i naleta magle iznad nje, između tečnog i gasovitog agregatnog stanja koje se smenjuju bez kraja. Brodić se ljuljao nekim svojim ritmom, silovitim i nepravilnim. Neki mračni objekti pojavljivali su se u marginama izmaglice, ali Blaj nije obraćao pažnju na njih, samo je oštro motrio napred, kroz krmanoški prozor toliko orošen vodom da se tu već moglo govoriti o neprovidnosti. Takođe je gledao nekoliko ekrana ispod prozora.
     Iznenada, Blaj ugasi motor, a njihanje brodića pretvori se u opako valjanje sa leve strane na desnu. Nirgal se držao za zidove krmanoške kabine. Virio je kroz prozore, pokušavajući da vidi šta je to navelo Blaja da stane. "Veliki brod za Sautend", reče Blaj i nastavi plovidbu, ali veoma lagano.
     "Gde?"
     "Levo." Pokaza prstom na jedan ekran, zatim levo od broda. Nirgal ne vide ništa.
     Blaj ih dovede do jednog dugačkog, niskog gata, za čije je obe strane bilo privezano mnoštvo brodića. Gat je vodio ka severu kroz izmaglicu, do gradića Sautend-na-moru, koji se od morskih talasa dizao kao nagib prekriven zgradama i nestajao u magli.
     Nekoliko ljudi dočeka Blaja pozdravima - "Lep dan, zar ne?" "Izvrstan" - i poče da istovaruje kutije iz tovarnog prostora njegovog brodića.
     Blaj se raspitivao o Azijatkinji iz Flisingena, ali su ljudi odmahivali glavom. "Ona Japanka? Nije ovde, drugar."
     "U Šiernesu kažu da su ona i njena grupa došli u Sautend."
     "Zašto bi to rekli?"
     "Zato što misle da se tako dogodilo."
     "Kad ti slušaš ljude koji žive ispod vode."
     "Ona baba Pakistanka?" rekoše na pumpi za dizel-gorivo na drugom kraju gata. "Otišla je ona u Šouberines, još prilično davno."
     Blaj baci pogled ka Nirgalu. "To je samo nekoliko milja ka istoku. Ako bi ona bila tamo, ovi bi znali."
     "Pa, da probamo", reče Nirgal.
     Zato su natočili gorivo u rezervoar i otpućkali sa gata na istok, kroz izmaglicu. S vremena na vreme, videli su levo od sebe mnoštvo zgrada na nagibu nekog brda. Zaobišli su jedan mali rt i okrenuli ka severu. Blaj ih doveze do još jednog plovećeg doka, uz koji je bilo vezano znatno manje brodića nego na Sautendu.
     "Ona banda Kineza?" povika jedan starac bez zuba. "Ošli u Zaliv svinja! Jest! Ostavili nam staklenu baštu! Oni su nekakva crkva."
     "Zaliv svinja je sledeći gat", reče Blaj, gledajući zamišljeno ispred sebe dok je vrteo krmanoški točak i udaljavao lađicu od gata.
     Tako krenuše na sever. Ovde se obala u celosti sastojala samo od potopljenih zgrada. Englezi su svojevremeno zidali tako blizu moru! Očito nisu imali razloga da se plaše ikakve promene u nivou mora. Koja se, međutim, dogodila. Otud ova čudna vodozemna oblast, ova civilizacija između dve plime, negdašnje i sadašnje, civilizacija koja se ljulja u magli.
     Na jednoj grupi zgrada primećivalo se da prozori svetlucaju. Bile su ispunjene prozirnim naduvanim materijalom, voda je istisnuta, zatim su iznova nastanjene; gornji spratovi ostali su malo iznad vode, donji malo ispod. Blaj dovede brodić do jednog niza povezanih plovećih dokova. Pozdravi ih jedna grupa žena u radnim mantilima i u žutim kišnim ogrtačima; one su krpile neku veliku crnu mrežu. Blaj ugasi motor i povika: "Je l' bila ona gospođa iz Azije do vas, da vas vidi?"
     "Jeste. Ona je unutra, dole, u onoj zgradi na kraju."
     Nirgal je osećao kako ga puls protresa iznutra, a osećaj za ravnotežu napušta, tako da se sad morao pridržavati za ogradu. Prekorači iz brodića na gat. Pešice do poslednje zgrade, a to je nekada bila neka gostionica sa sobama za iznajmljivanje ili tako nešto; sada mnogo oštećena. Kroz sve njene otvore i pukotine videlo se svetlucanje; vazduh unutra; ispunjena, dakle, providnim mehurom i vazduhom. I obiljem zelenih biljaka, koje su se, gledano spolja, mogle videti kroz zapljuskivanje sive vode po površini mehura. Nirgal se sad pridržavao šakom za rame malenog kapetana, koji ga povede kroz jedna vrata, pa niz uske stepenice, u jednu sobu čiji je čitav jedan zid bio srušen i otvoren prema moru, kao prljavi akvarijum.
     Jedna vrlo sitna žena u pripijenom odelu boje rđe pojavi se na vratima na drugom kraju sobe. Sede kose, crnih očiju, hitra i odmerena; kao ptica. Ne Hiroko. Ona se netremice zagleda u njih.
     "Jesi ti ona što je došla iz Flisingena?" upita Blaj, prethodno bacivši pogled gore ka Nirgalu. "Ona koja gradi ove podvodne bašte?"
     "Jesam", reće žena. "Mogu li vam pomoći?" Imala je visok glas, britanski naglasak. U Nirgala je zurila bezizražajno. Još neki ljudi su ulazili u sobu. Izgledala je kao ono lice koje je Nirgal jednom prilikom video u reljefu, u nekoj litici, u oblasti Meduza Valis. Možda postoji još jedna Hiroko, različita od one; luta po obe planete i podiže građevine...
     Nirgal strese glavom. Vazduh je bio kao u staklenoj bašti u kojoj su biljke počele da trunu. Svetlost veoma mutna. Jedva se vukao uz stepenice. Blaj se na odlasku pozdravljao sa onima tamo. Povratak u blistavu maglu. U brodić. Jurnjava za pramenovima izmaglice. Zavera, neko je hteo da ga skloni iz Berna. Ili da se našali. Ili je čovek pogrešio bez zle namere.
     Blaj dovede Nirgala do klupe u kabini, blizu rukodržača zavarenih za zid. "Pa, eto", reče.
     Valjanje levo i desno, i zabadanje pramcem u talase i propinjanje; sve kroz maglu koja se sklopila oko njih. Mutan i tmuran dan na vodi, pljuskanje kroz upravo onu promenu agregatnog stanja, gde voda postaje vodena para i obratno. Životarenje u sendviču između ta dva. Nirgala je hvatao neki dremež. Nema sumnje, Hiroko je ostala na Marsu. I tamo radi svoj posao, u potpunoj tajnosti, kao i obično. Da. Besmisleno je bilo i pomišljati drugačije. Kad se on vrati na Mars, naći će je. Dabome: eto cilja. On postavlja sebi taj zadatak. Naći Hiroko i dovesti je opet pred javnost. Da se sigurno zna da je ostala živa. Jedino tako može on biti siguran, podići ovu strašnu težinu sa svog srca. Da: naći će on nju.
     Dok ih je motor gurao preko oštro ustalasane vode, izmaglica se podiže. Niski, sivi oblaci hitali su iznad njihovih glava, ispuštali poneko povesmo kiše u talase. Oseka je bila, i more se spuštalo, i baš kad su oni poprečno prelazili preko ušća Temze, matica reke zahuktala se punom snagom. Sivosmeđa površina vode razbijala se i pretvarala u kašu, talasi su naletali iz svih pravaca odjednom, voda je naprosto đipala i bacakala se penušavo, ali sve to skupa brzo je strujalo ka istoku, ka Severnom moru. Onda se vetar okrenuo i prosuo takođe niz Temzu, i gle - najednom svi talasi složno hrle ka moru. Među dugačkim kolačima od pene plovilo je sve i svašta: sanduci, nameštaj, krovovi, cele kuće, prevrnuti čamci, komadi drveta. Naplavine. Blajeva posada stajala je na palubi, naginjala se preko ograde držeći dvoglede i motke sa kukama za hvatanje; dovikivali su mu da izbegne nešto ili da pokuša da priđe nečem drugom. Zaneli su se u posao. "Šta to plovi?" upita Nirgal Blaja.
     "London", reče Blaj. "Plovi jebeni London, Temza ga spira i odnosi u more."
     Dna oblaka hitala su ka istoku iznad njihovih glava. Gledajući okolo, Nirgal vide na pučini mnogo drugih brodića na uznemirenim vodama velikog ušća; vadili su pojedine predmete iz naplavina ili su naprosto ribarili. Nekima je Blaj u prolazu mahao, drugima trubio. Siloviti zvuci brodskih sirena dobacivali su se kroz vetar preko sive mrljaste estuarije; i prenosili valjda neke poruke, jer Blajova posada je pojedine takve zvuke komentarisala.
     Onda Kev povika: "Ej, ljudi, šta je ono!" pokazavši prstom uzvodno.
     Iz jednog bedema magle koji je prekrivao ušće Temze izronio je brod sa jedrima, sa mnogobrojnim jedrima, koja su bila okačena o poprečne grede na tri jarbola, u arhetipskoj konfiguraciji Nirgalu veoma dobro poznatoj, iako je nikada ranije nije u stvarnosti ugledao. Trubljenje sa mnogih brodića horski je pozdravilo nailazak ovog priviđenja - trubili su ludo, dugim neprekinutim zvucima, svi uglas uz stalno pridruživanje novih, kao komšiluk sa mnogo pasa koji se u nekom trenutku noći svi probude i svi zapnu da laju i postepeno se u tome zahuktavaju. Iznad Nirgala eksplodira oštar, prodoran, stravično jak zvuk Blajove sirene, koja se tek sad pridružila horu. Nirgal nikad ranije nije čuo zvuk tako razorno jak - bole uši! Gušći vazduh, zato i gušći zvuk, dabome. Blaj se cerio, a dugme sirene pritiskao pesnicom. Posada je stajala na palubi, uz ogradu, pozdravljajući svojim nečujnim kricima ovo iznenadno ukazanje.
     Najzad Blaj podiže pesnicu sa dugmeta. "Šta je to?" povika Nirgal.
     "To je 'Kati Sark'!" reče Blaj, pa zabaci glavu i poče se smejati. "Bila je pričvršćena za dok u Griniču! U parku, dobro pričvršćena! Neki manijaci su je, izgleda, oslobodili. Divna zamisao, divna. Oslobodili i valjda vukli do nasipa protiv poplave, pa u reku. Vidi jedra!"
     Po četiri jedra, ili pet, bilo je razmotano na svakom jarbolu starog klipera. Između jarbola bilo je takođe razapeto i nekoliko trouglastih jedara, kao i produžno trouglasto jedro ispred pramca. Brod je jurio za osekom, imajući jak vetar u leđa, pa je naprosto sekao kroz naplavine i šibao kroz talase, tako da su beli čaršavi presečene vode izletali ispod pramca u stranu. Nirgal vide da na poprečnim gredama stoje mornari; većinom su se naginjali preko konopaca i mahali jednom rukom u znak pozdrava šarolikoj flotili motornih brodića koja se okupljala da vidi 'Kati Sark' u prolazu. Sa vrhova sva tri jarbola vijorile su, opružene prema napred, izdužene trouglaste zastave, velike, plave, sa crvenim krstom na sredini. Kad je jedrenjak dojurio blizu Blajevog motornog brodića, Blaj poče trubiti opet i opet, a posada se dernjati iz sveg glasa. Jedan mornar na samom kraju poprečne grede glavnog jedra na središnjem jarbolu 'Kati Sark' stade im mahati oberučke, stojeći na konopima i upirući se prsima u veliki valjak od uglačanog drveta ispred sebe. Onda izgubi ravnotežu; svi su gledali kako se stvar dešava, kao na usporenom filmu; ustiju zaokruženih u malo 'o', mornar je padao leđima unazad i sručio se u masu bele, zapenušene vode koja se, odgurnuta prolaskom broda, valjala u stranu, ka njima. Blajovi drugari svi uglas povikaše: "Ne!" Blaj glasno opsova i pojača rad motora, koji se sada, u odsustvu gromke sirene, najednom čuo vrlo jako. Krmeni deo brodića utonu dublje u vodu, i oni pođoše brzo ka palom mornaru, koji je sad bio samo jedna crna tačka među mnogim naplavinama, ali tačka koja diže ruku i maše mahnito.
     Špalir brodova odasvud je trubio, svirao, galamio; a 'Kati Sark' je bez zastoja jurila dalje. Prema pučini, punom brzinom, sa svim jedrima ispupčenim i napetim; viđena s leđa, bila je predivan prizor. Dok su oni stigli do palog mornara, krma klipera već se videla kao nešto što leži nisko na vodi, daleko na istoku, ali je mnoštvo belih jedara i crnih konopaca još i sad bilo upečatljiva slika koja, međutim, najednom ulete u drugi zid magle i nestade.
     "Koji slavan prizor, ljudi!" ponavljao je jedan Blajov član posade. "Koji slavan prizor!"
     "Aha, jeste, slavan, a sad vadi ovog jadnika iz vode."
     Blaj je pokrenuo propeler unazad, onda oslobodio kvačilo tako da je motor sad radio samo pomalo, 'u prazno'. Baciše jedne lestve od konopca preko ograde brodića i pomogoše mornaru da se popne. Ovaj se nekako izbatrga na palubu, gde ostade sav poguren; voda se slivala sa njega. Držao se za ogradu, cepteći od hladnoće. Onda se nagnuo nad more i počeo da povraća. Između napada povraćanja stizao je da kaže: "Oh, hvala." Kev i drugi poskidaše sa njega mokru odeću i umotaše ga u debelu, prljavu ćebad.
     "Jebo te, al' si kreten", prodernja se Blaj na njega iz svoje uzdignute krmanoške kabine. "Mog'o si da oploviš svet sa 'Kati Sark', a sad si na 'Nevesti Fejveršema'. Jebeni, glupi idiot."
     "Znam da jesam", reče čovek i nastavi da povraća.
     Nabacili su mu i neke jakne na leđa, smejući se. "E moj drugar, onako da nam mašeš!" Uveli su ga u krmanošku kabinu da ne bi bio na vetru, i tu se onda sušio, obučen u neku rezervnu odeću koja mu je bila premalena. I celim putem do Šiernesa proglašavali su koliko je trapav i nespretan bio, koliko 'šontav'. On se smejao sa njima, proklinjao svoju zlu sreću, opisivao pad, glumio tu scenu gubitka ravnoteže. Kad su stigli u Šiernes, pomogli su mu da siđe u fabričicu ispod mora, i dali mu da jede vruću riblju čorbu; kao i da pije pintu za pintom gorkog piva; a on je bez prestanka prepričavao ljudima u trpezariji šta se i kako desilo, kako je izgubio naklonost Božju. A stizali su u trpezariju, niz lestve, mnogi. "Ej, ljudi, gledajte", našao bi se uvek neko da vikne, "ovaj trapavi stvor je pao sa 'Kati Sark' danas po podne, a ona je krenula punim jedrima za Tahiti!"
     "Na ostrvo Pitkern", ispravljao ih je Blaj.
     Mornar se grdno napio, ali nije prestajao da priča svoju pustolovinu, jednako često kao što su je pričali i njegovi spasioci. "Samo sam načas pustio konopac, kad ono se trže i tek - ja letim. Letim kroz prostor. A nisam mislio da će biti važno da l' se držim ili ne. Puštao sam se sa obe ruke stoput dok smo jedrili niz Temzu. Mož' još jedno pivo? Izvinjavam se, moram u vecu."
     "Ah, Bože, bila je slavan prizor", reče Blaj. "Stvarno super. Naravno, nije im bilo potrebno da razapnu sva ona jedra, to je bilo samo da bi isplovili u fazonu, ali brate, Bog ih blagoslovio za to. Takav prizor."
     Nirgalu je sve bilo mutno pred očima i zanjihano u glavi. Cela ta velika trpezarijska prostorija bila je sad sjajne crne boje, osim na pojedinim tačkama koje su se razmazivale u mlazeve drečavog sjaja. Svuda kjaroskuro ispreturanih predmeta, Brojgel u crnobeloj tehnici, a buka silovita. "Trinaeste, kad je bila poplava, pa kad mi je ušlo Severno more u moju spavaću so..." "Ej nemoj opet o trinaestoj, nemoj opet!" i tako dalje.
     Otišao je u WC, misleći da će mu posle toga možda laknuti. Bila je to jedna ispregrađivana prostorija, u uglu zgrade. Na podu jedne od pregrada ležao je spaseni mornar i grčio se kao da pokušava da povraća. Nirgal uzmače od WC-a, vrati se u trpezariju i sede na najbližu klupu da malo sačeka. Jedna mlada žena, prolazeći pored njega, položi šaku na Nirgalovo teme. "Al' si vruć!"
     Nirgal prisloni dlan sebi na čelo i pokuša da razmisli o ovome. "Ima 310 Kelvina", reče svoju perocenu. "E, jebi ga."
     "Imaš temperaturu", reče ona.
     Jedan od Nirgalovih telohranitelja sede na klupu pored njega. Nirgal mu reče za temperaturu, a čovek odvrati: "Hoćeš pitati AI na zglavku?"
     Nirgal klimnu glavom i zatraži od kompjutera na svom levom šačnom zglavku da mu očita temperaturu. Pokaza se rezultat: 309 stepeni K. "E, do vraga."
     "Kako se osećaš?"
     "Osećam veliku vrućinu. I težinu."
     "Trebalo bi da te odvedemo kod nekog da te pogleda."
     Nirgal odmahnu glavom, ali upravo u tom zamahu glavom obuze ga talas vrtoglavice. Posmatrao je kako telohranitelj zove nekoga da 'načini aranžmane'. Pojavi se Blaj. Počeše da mu postavljaju pitanja.
     "Noću?" reče Blaj. Nastavio se neki tihi razgovor. Blaj slegnu ramenima: nije dobra zamisao, ali bi se moglo, ako mora - to je njegovo sleganje ramenima govorilo. Telohranitelji odoše, a Blaj iskapi poslednju pintu - polalitrušu - piva, i ustade. Sad je Blajeva glava bila na istoj visini kao Nirgalova, iako je Nirgal sedeo naslonjen. Druga je to živa vrsta, zaista. Zdepasto i moćno građen vodozemac. Da li su i pre potopa znali da je to tako? Znaju li sad?
     Ljudi su se pozdravljali s njim na odlasku, stezali mu šaku vrlo jako, ili blago. Pentranje uz okomitu cev sa lestvicama bilo je mukotrpan posao. Našli su se u prohladnoj, mokroj noći, u kojoj je sve bilo zaogrnuto plaštom magle. Bez ijedne dalje reči, Blaj ih povede na brodić. Isto tako ćutke upali motor i odveza brodić od doka. Pođoše pućkajući preko talasa niskih, ali vrlo širokih. Prvi put Nirgala ozbiljno obuze 'morska bolest'. Mučnina u želucu... gora od bola. On sede pored Blaja na jednu stoličicu i zagleda se u sivu kupu osvetljene vode i magle ispred njihovog pramca. Kad god bi iz magle izronio neki crni predmet, Blaj bi usporio, čak i prebacio propeler u vožnju unazad. Jednom Blaj poče da šišti. Ova vožnja je trajala dugo. Dok su se domogli ulica Fejveršema i privezali za jedan stub, Nirgal je bio toliko bolestan da više nije mogao ni da se oprosti od kapetana kako treba, samo se rukovao s njim i zagledao u njegove plave oči. Kakva lica. Duše ljudi možeš videti na njihovim licima. Jesu li to znali dosad? Onda: nema više Blaja. Oni sede u nekim kolima koja bruje kroz noć. Nirgalova težina se povećava kao ono kad je silazio liftom na planetu Zemlju. Ukrcavanje na avion, uzletanje u tami, sletanje u tami, u ušima bolno pucketanje zbog promene pritiska, želudac se napinje nagonom za povraćanje. U Bernu su, i Saks je tu pokraj njega, što je veoma umirujuće.
     U postelji. Vruć je, diše vlažno i bolno. Kroz jedan prozor: Alpi. Belo izbija iz zelenog, kao da se smrt sama probija iz života i propinje uvis, podseća ga da je viriditas zeleni detonator koji se jednog dana mora vratiti u belinu eksplozije neke nove nove i u isti onaj raspoloživi izbor elemenata koji su postojali pre nego što su zahvaćeni prvim vrtloženjima. Belo i zeleno; imao je osećaj da mu se Jungfrau gura iz stomaka nagore, kroz grlo. Želeo je da zaspi, da se udalji od tog osećanja.
     Saks sedi pokraj njega i drži ga za ruku. "Mislim da je njemu potrebno da bude u marsovskoj gravitaciji", govori Saks nekome, ko, po svemu sudeći, nije u toj sobi. "Ovo bi mogao biti neki oblik visinske bolesti. Ili je navukao neku zaraznu bolest. Ili alergiju. Sistemska reakcija. Edem u svakom slučaju. Hajde mi njega odmah da stavimo u svemirski avion i dignemo u neki g-prsten sa marsovskom gravitacijom. Ako sam u pravu, to će pomoći, ako nisam neće štetiti."
     Nirgal požele da kaže nešto, ali ne uspe da dođe do daha za to. Ovaj svet ga je zarazio - zgnječio - skuvao u vodenoj pari i bakterijama. Udarac pesnicom u rebra: on, Nirgal, alergičan je na Zemlju. Steže Saksovu šaku i uvuče dah koji ga zabole kao nož u srce. "Da", zahripa Nirgal. "Kući, da."









Peti deo: NAJZAD KOD KUĆE
     Starac sedi pokraj nečijeg bolesničkog kreveta. Sve bolničke sobe su iste. Čiste, bele, prohladne, ispunjene blagim brujanjem nečeg, fluorescentne. Na bolesničkoj postelji leži jedan čovek, visok, tamne boje kože, sa gustim, crnim obrvama. Spava, ali nemirno. Starac je zguren blizu njegovog uzglavlja. Jedan prst je pritisnuo bolesniku na glavu, iza uha. Mrmlja tiho. "Ako je to alergijska reakcija, onda treba ubediti tvoj imunini sistem da problem nije nastao ni zbog kakvog alergena. Otok pluća obično nastaje zbog previše velike nadmorske visine, ali može nastati i zbog pogrešne mešavine gasova ili zbog suviše male nadmorske visine. Potrebno je da izbaciš vodu iz pluća. A ona se tamo nakupila bogato. Visoka temperatura i osećanje jeze mogli bi biti suzbijeni biološkom povratnom spregom. Zaista visoka temperatura je opasna, moraš to imati u vidu. Pamtim kako si izgledao kad si posle pada u jezero došao u kupatilo. Bio si plav. Džeki je odmah uskočila - ne, možda je prvo zastala da gleda. Držao si Hiroko i mene za ruke, i svi smo videli kako se zagrevaš. To je stvaranje toplote bez drhtanja, i svakome se to dešava, ali ti si to postigao snagom svoje volje, i to vrlo uspešno. Nikad nisam video ništa slično. Ni do danas ne znam kako si to izveo. Bio si čudesan dečak. Ljudi mogu snagom volje da nateraju sebe na drhtanje; dakle, postoji valjda u čoveku neki mehanizam za te stvari. Nije bitno da li znaš za njega, ne moraš znati kako postižeš učinak, važno je da ga postižeš. Ako možeš, uradi to isto sada, ali u suprotnom smeru. Snizi svoju temperaturu. Pokušaj. Pokušaj. Bio si čudesan dečak."
     Starac pruža ruku i grabi mladog čoveka za šačni zglavak, stiska.
     "Imao si običaj da postavljaš pitanja. Bio si vrlo radoznao, vrlo dobroćudan. Govorio si, zašto, Sakse? Zašto ovo, zašto ono? Moji pokušaji da ti odgovorim ispadali su vrlo zabavno. Svet je kao drvo, iz svakog lista možeš, kretanjem unazad, stići do korena. Siguran sam da je Hiroko na taj način osećala stvari; štaviše, to o kretanju unatrag od lista do korena čuo sam verovatno od nje. Čuj, nije bio loš postupak ono kad si pošao u potragu za Hiroko. Verovatno bih i ja učinio to isto. I činiću. Jer, ja jesam video Hiroko jednom prilikom, znaš. Na Dedaliji. Izvukla me kad sam ono upao u mećavu. Držala me za zglavak, evo baš ovako. Ona je živa, Nirgale. Hiroko je živa. Nalazi se... tamo negde, napolju. Naći ćeš je jednog dana. Uključi sad taj tvoj unutrašnji termostat, snizi temperaturu, pa ćeš je naći jednog dana..."
     Stari čovek ispusti pacijentov zglavak. Skljoka se u još mlitaviji položaj, napola zaspa, ali ne prestade da gunđa nešto. "Govorio si: zašto, Sakse? Zašto?"









17.
     Da nije duvao mistral, on je mogao i zaplakati, jer ništa nije izgledalo isto, ništa. Došao je na novu stanicu u Marseju, koja nije ni postojala kad je on kretao sa Zemlje, a koja se nalazila u blizini jednog novog predgrađa koje takođe nije postojalo kad je polazio sa Zemlje, a oba su bila izgrađena u jednom rastopljeno-mehurastom arhitektonskom stilu zvanom Gaudi, koji je u sebi sadržao i ponešto od bogdanovističke kružnosti, tako da je podsećao Mičela na ono kako bi mogli izgledati Kristijanopolis ili Hiranjagarba ako bi se počeli topiti. Ne, ništa nije izgledalo ni najmanje poznato. Zemljište čudnovato spljeskano, pa zeleno, bez onog kamenja, bez onog je ne sais quoi koje je suština Provanse. Mičel je sto dve godine bio odsutan sa ovog mesta.
     Ali preko sveg ovog nepoznatog predela duvao je mistral, koji se slivao sa planine poznate kao Masif Sentral - vetar hladan, suv, sa mirisom plesni, sa naznakom elektriciteta u vazduhu, prepun valjda negativnih jona ili već ko zna čega što tom vetru daje osoben, poletan, katabatični kvalitet. Mistral! Nema veze šta se vidi - ovo mora biti Provansa.
     Lokalno osoblje 'Praksisa' razgovaralo je sa Mičelom na francuskom jeziku, ali on ih je jedva razumeo. Morao je vrlo pažljivo da sluša. Nadao se da će mu se vratiti znanje njegovog maternjeg jezika, i da franglizacija i franarabizacija o kojima je slušao nisu previše izmenile francuski jezik. Veliki je šok za njega bio kad je shvatio da se svojim maternjim jezikom sad služi vrlo slabo; još veći šok, saznanje da Francuska akademija nauka i umetnosti nije uradila svoj posao - naime, nije zadržala jezik zaleđen u stanju iz sedamnaestog veka, kao što se od nje očekivalo. Jedna mlada žena koja je vodila praksisovce govorila je nešto valjda u smislu da je moguća vožnja po ovom području, silazak do nove obale, ili tako nešto.
     "Fino", reče Mičel.
     Malo-pomalo poče ih razumeti bolje. Možda je problem bio samo u provansalskom naglasku. Pođe za njima kroz koncentrične krugove zgrada, onda napolje, na parking sličan svim drugim parkinzima na svetu. Ta mlada službenica pomože mu da se smesti na putničko sedište jednog automobilčića, onda sama uđe s druge strane i sede za volan. Zvala se Silvi; bila je mala, privlačna, imala je neki svoj stil i mirisala je lepo. Njen čudnovati francuski stalno je iznenađivao Mičela. Pokrenula je automobil i povezla ga sa stanice. Uskoro su se vozili, bučno, po jednom crnom drumu kroz ravan predeo pun trave i drveća. U daljini se videlo i nekoliko bregova, tako malih! A horizont tako daleko!
     Silvi odveze kola do najbliže obale. Sa okretnice na vrhu jednog brda pogled je sezao daleko preko Sredozemlja, koje je tog dana imalo neki smeđ i siv mrljast izgled i svetlucalo pod suncem.
     Nekoliko minuta samo su ćutali i gledali. Onda Silvi poveze kola dalje, opet dublje u kopno, preko ravnice. Posle nekog vremena stadoše na jednom nasipu. Ono dole je Kamarg, reče ona. Mičel to ne bi prepoznao. Nekada je delta reke Rone bila široka trouglasta lepeza od mnogo hiljada hektara, popunjena slanim močvarama i travom; sada je opet bila deo Sredozemnog mora. Voda, doduše, smeđa, iz nje na mnogo mesta vire zgrade, ali ipak je to voda; štaviše, primećuje se tok Rone kao plavičasta linija koja prodire daleko napred, kroz sredinu. Ono na vrhu lepeze je Arl, reče Silvi; opet je postao morska luka. Mada brodovi moraju prolaziti do njega kroz kanal koji još nije dovoljno obezbeđen... ali radovi se nastavljaju. Sve u delti što se našlo južno od Arla, reče Silvi ponosito, prekrila je voda, od Martika na istoku do Aimora na zapadu. Aimor je iustinu mrtav, sve njegove industrijske zgrade su potopljene. Njegove lučke instalacije sada se vade iz svojih ležišta na dnu, reče Silvi, i plovnim putem se premeštaju u Arl, ili u Marsej. Vrlo naporno se radi na tome da se za brodove obezbede plovidbeni putevi kroz nove plićake; jer ne samo kod Kamarga, nego i kod Plen de la Kroa, nešto istočnije, zaostale su visoke strukture svih vrsta, od kojih mnoge još vire iz vode - ali ne sve; a voda je toliko mutna od mulja, da je kroz nju teško videti bilo šta. "Pogledaj, ono je železnička stanica, silose vidiš, ali ostale zgrade ne. A ono je jedan od starih plovnih kanala, sa njegove leve i desne strane su bili nasipi, koji su sada nešto kao sprudovi. Vidiš onu liniju sive vode? I sad se nastavlja raspadanje tih nasipa, kad god matica Rone skrene preko njih."
     "Baš sreća što plime nisu velike", reče Mičel.
     "Zaista. Kad bi bile velike, brodovi ne bi smeli ploviti do Arla, bilo bi suviše opasno."
     U Sredozemnom moru plime su bile zanemarljive, pa su ribari i mornari obalskih teretnjaka svakog dana otkrivali nova mesta gde se moglo bezbedno proći; nastavljani su napori da se obezbedi i ustali novi tok Rone kroz nastalu lagunu, kao i da se izgrade novi bočni kanali da ne bi brodovi morali da se bore sa maticom Rone svaki put kad se kreću uzvodno. Silvi je pokazivala razna mesta koja Mičel sam ne bi primetio, i pričala mu o iznenadnim promenama toka Rone kroz nove plićake; o brodovima koji najednom ostanu 'navučeni' na blato; o plovcima čije se sidro iščupa tako da onda odlutaju ko zna gde; o rasporenim brodskim koritima, noćnim spasilačkim akcijama, prosutoj nafti, zbunjujućim novim svetionicima - i o onim lažnim svetionicima, koje nameštaju razbojnici da bi zaveli i opljačkali neoprezne - čak i o najobičnijim piratskim napadima na brodove na pučini. Život je zvučao uzbudljivo na novom ušću Rone.
     Posle nekog vremena vratili su se u automobilčić, i Silvi ih poveze ka jugu i istoku, sve do obale, prave obale, između Marseja i Kasia. Ovaj deo sredozemne litoralne zone sastojao se, kao i Azurna obala dalje prema istoku, od lanca strmih brda koja se naglo obrušavaju u more. I ta brda su ostala i sad znatno iznad vode, naravno, pa se Mičelu na prvi pogled učinilo da se ovaj deo obale izmenio znatno manje nego potopljeni Kamarg. Ali posle nekoliko minuta ćutanja i gledanja, promenio je mišljenje. Kamarg je uvek bio delta, pa je i ostao delta, tako da se ništa bitno nije izgubilo. A ovde... "Nema više plaža."
     "Da."
     Šta se drugo moglo i očekivati. A upravo su plaže bile, pre potopa, suština ove obale, plaže sa dugim letima pocrnelim od sunca, plaže nakrcane nepreglednim mnoštvom golih ljudskih životinja koje obožavaju boga sunca, svuda plivači, jedrilice i karnevalske boje, a noći duge, tople i veoma uzbudljive. Sve to je iščezlo. "I neće se nikad vratiti."
     Silvi klimnu glavom. "Svuda je tako", reče ona ravnim tonom.
     Mičel pogleda ka istoku; brdo do brda, svako brdo se okomito spušta u smeđe more, i tako sve do dalekog horizonta; činilo se da bi lako mogao ugledati, sada, čak i rt Sisi iza koga su sva velika turistička mesta, Sen Trope, Kan, Antib, Nica, i njegov rodni mali Vilfranš-na-moru, i sve one pomodne plaže i odmarališta između tih mesta, plaže velike i male, ali sve potopljene kao i na ovom parčetu obale koje njih dvoje sada gledaju: more boje blata, zapljuskuje obalu sačinjenu od izlomatanih, bledih stena i mrtvog, žutog drveća, a obalski drumovi silaze u prljavu, belu penu koju talasi nabacuju. Prljavi morski talasi koji zadiru u ulice napuštenih gradića.
     Iznad nove vodene linije i iznad beličastih stena njihalo se zeleno drveće. Mičel nije zapamtio da su stene na ovoj obali toliko bele. Lišće nisko i prašnjavo. Propadanje šuma problem je već godinama, reče Silvi, zato što narod seče drva za loženje. Ali Mičel je ovo jedva čuo; zurio je dole u potopljene plaže, nastojao da se priseti njihove peskovite, vruće, erotične lepote. Koje više nema. I on shvati, zureći u prljavu vodu, da se baš i ne seća tako dobro; ni plaža, a ni svojih dana na plažama, onih mnogobrojnih lenjih dana koji su sad samo mutna mrlja, kao lice nekog davno umrlog prijatelja. Ne seća se.

     Marsej je ipak preživeo, naravno - jedini deo obale koji nikome nije mogao biti drag, najružniji deo, grad. Naravno. Dokovi Marseja su potopljeni, kao i sve gradske četvrti neposredno iza njih; ali tu su bile nagle uzbrdice, i kvartovi grada na njima nastavili su svoju mukotrpno, ružno bivstvovanje. Veliki brodovi dolazili su i sad u istu luku, s tim što su dugački, ploveći dokovi gurani njima ususret da bi poslužili za istovar i utovar robe. Za to vreme poplava mornara hrlila je u gradske krčme da se izbesni na stari, dobro znani način. U Marseju, reče Silvi, čovek može čuti najviše priča, onih jezivih i pustolovnih, sa novih obala Sredozemlja: sa novog ušća Rone i sa mnogo drugih takvih mesta. Kuće mrtvih na Malti i u Tunisu, i drugde; napadi novih gusara Berbera... "Marsej je sad više Marsej nego što je to vekovima bio", reče ona i široko se osmehnu, i Mičel najednom nasluti njen noćni život, divalj i možda pomalo opasan. Ona voli taj Marsej. Kola naiđoše na još jednu od mnogih rupčaga. Ishod: žestoko drmusanje. Kao njegov puls. On i mistral hitaju u ružni, stari Marsej, u koji se sjuruju kao misao jedne neukrotive, mlade žene.
     Više je onaj pravi nego što je to vekovima bio. Možda bi se to moglo reći za celu obalu. Turista više nema; nema plaža, i zato je ceo koncept zvani 'turizam' umro kao od noža u srce. Veliki hoteli u pastelnim bojama, apartmani u njima, bungalovi... sve to sad stoji u morskim talasima, delimično ili sasvim potonulo, kao igračke koje su deca zaboravila na obali dok je bila oseka. Prošli su kroz Marsej, a na izlazu iz grada Mičel primeti da su gornji, nepotonuli spratovi mnogih takvih zgrada ipak ponovo nastanjeni. Novi stanari bili su, reče Silvi, ribari; sigurno su čamce držali u nižim sobama, na vodi, kao što su u preistorijskoj Evropi radili narodi na sojenicama. Povratak starih običaja.
     I tako je Mičel nastavljao da gleda kroz prozor kola, nastojeći da na novi način promisli o novoj Provansi, trudeći se svim silama da prevlada šok tako krupnih promena. Sve je, nesumnjivo, vrlo zanimljivo, iako nije onako kako je on zapamtio. Pa, sa proticanjem vremena nastaće i nove plaže, sigurno... ubeđivao je on sebe. Talasi, je li tako, potkopavaju i podsecaju litice, a reke i potoci nanose mulj sa kopna. Možda će nove plaže nastati čak prilično brzo, ali će u početku biti samo od mulja i kamenja. A onaj mrki pesak, eh... Pa, možda će morske struje spontano izbaciti jedan deo tog peska sa potopljenih plaža na nova mesta, ko zna. Ali glavnina je propala zauvek. To je sigurno.
     Silvi zaustavi kola na još jednoj vetrovitoj krivini nadnetoj nad more. More kao blato, sve do kraja vidika; zato što je vetar duvao sa kopna, tako da su Mičel i Silvija videli samo zadnju stranu, 'leđa' svakog talasa. Čudnovat prizor. Mičel pokuša da se priseti one nekadašnje boje: plavetnilo iskovano pod čekićem sunca. Sredozemno plavo nekada je imalo i svoje varijacije: bistru i čistu vodu Jadranskog mora, Egejsku boju sa homerovskom primesom vina... a sad, sve u boji blatišta. Smeđe more, strme obale bez ijedne plaže, brda bleda i kamenita, kao pustinja, napušteni. Pustoš. Ne, ništa više nije isto, ništa.
     Posle nekog vremena Silvi primeti njegovo ćutanje. Poveze ga na zapad ka Arlu, do jednog malog hotela u srcu grada. Mičel ikada nije stanovao u Arlu, niti je imao neka velika posla tamo, ali kancelarije 'Praksisa' bile su na domak hotela, a on, opet, nije ni imao naročito jaku želju da odsedne na bilo kom drugom mestu. Iziđoše iz kola; gravitacija ga povuče jako. Oteglio je svoj kofer uz stepenice. Silvi ostade u prizemlju da ga sačeka. I, evo, u hotelskoj je sobici, stoji neodlučno, kofer je bacio na krevet, a telo mu je napeto od želje da pronađe svoju zemlju, da se vrati svome domu... ne ovde.
     Siđe niz stepenice i uđe u susednu prostoriju, gde se Silvi bavila drugim poslom.
     "Želeo bih da obiđem jedno mesto", reče joj on.
     "Kud god želiš."
     "Blizu Valabrija. Severno od Uzea."
     Ona reče da zna gde je to.

     U pozno popodne stigli su do tog mesta: proplanak pored uzanog, starog druma blizu jedne kosine. Na njoj su rasle masline kroz koje je češljao mistral. Mičel zamoli Silvi da ostane u kolima, a on iziđe u vetar i zaputi se gore u maslinjak, uzbrdicom između stabala, sam sa prošlošću.
     Njegova stara mas, seoska kuća, nekada se nalazila na severnom kraju ovog maslinjaka na ivici platoa sa koga se otvarao vidik u jednu veliku jarugu. Masline čvornovate, izobličene od starosti. Na mestu kuće... samo nekoliko zidova, ljuštura od onog što je ta seoska kuća nekad bila; a i ti zidovi maltene sahranjeni pod teškim kupinovim trnjakom koji je odasvud nabacio i provukao svoje dugačke grane kao puzavice.
     Mičel se zagleda dole, u ruševinu. Prisećao se, ali jedva, nekadašnje unutrašnjosti. Ili bar pojedinih delova. Postojala je kuhinjica i u njoj, blizu vrata, trpezarijski sto. Prođeš kroz vrata ispod jedne masivne krovne grede i uđeš u dnevnu sobu sa kaučevima i jednim niskim kafe-stočićem, pa kroz vrata za sledeću sobu, spavaću. Dve ili tri godine je on tu živeo, sa jednom ženom koja se zvala Eva. I nije ni jedan jedini put u poslednjih stotinu godina čak ni pomislio na ovo mesto. I on sam bi očekivao, u takvim okolnostima, da čovek sasvim zaboravi. Ali sad, dok je gledao ove ostatke kuće ispred sebe, komadi ruševine vremena počeše da iskaču i uleću u njegove oči: jedna plava sobna svetiljka stajala je, nekada davno, u onom uglu koji je sad zakrčen srušenim malterom. Jedna reprodukcija van Goga bila je prikucana na onaj zid, tamo gde su sad samo blokovi cigala razdvojeni pukotinama, pali crepovi i nanosi lišća. Ona debela krovna greda je iščezla, kao i grede na koje se oslanjala, a koje su bile u zidovima. Mora biti da je neko odvukao te grede? Ali zar bi iko uložio toliki trud, bile su stotinama kilograma teške. Čudo jedno na šta su ljudi spremni. Međutim, deforestacija; ko danas može da nađe drvo toliko veliko da se od njega isteše greda takvih razmera? Koliko već vekova narod živi na ovom tlu?
     Možda će jednog dana seča drveća prestati da bude problem. Dok je vozila dovde, Silvi je pričala o zimi žestokih poplava, o kišama i vetrovima; a evo, sad ovaj mistral traje već mesec dana, i neki kažu da neće nikad ni prestati. Mičelu je taj vetar upravo pomagao da se snađe u ruševinama ove kuće. Čudna stvar, kako pamćenje radi... i kako ne radi. On zakorači na srušeni zid svog mas-a, pokušavajući da se priseti još ponečeg o ovom mestu i o njegovom životu ovde sa Evom. Uporno dozivanje iz pamćenja, lov na prošlost... Umesto toga, dođoše mu u pamet prizori iz njegovog života sa Majom u Odesi na Marsu, ona vremena kad je u istom hodniku, u jednom od susednih stančića, živeo Spenser. Ta njegova dva života verovatno su imala tako mnogo zajedničkih elemenata da ih je pomešao. I Eva je bila vruća ženska, temperamentna kao Maja, a što se ostalog tiče, la vie quotidienne, jeste to što jeste, isti je manje-više svuda, u svim vremenima i mestima, svakako u slučaju jednog istog čoveka koji sa sobom nosi svoje navike baš kao što nosi i nameštaj pri svakoj selidbi. Možda.
     Unutrašnji zidovi kuće nekada bejahu od maltera, a boja čista bež. Preko toga su bili ponegde prikucani posteri i fotoreprodukcije. Sada su od maltera ostali samo pojedini delovi, zakrpa tu, zakrpa tamo; rapavi i obezbojeni, kao spoljašnji zidovi neke prastare crkve. Eva je u kuhinji radila krećući se kao plesačica koja je neku tačku svog nastupa dobro uvežbala. Imala je izdužena, snažna leđa, kao i noge. Pogleda ga preko ramena i nasmeje se, kosu zabacuje pri svakom okretu tela. Da, zapamtio je taj često ponavljani trenutak. Sliku, bez konteksta. Bio je u ljubavi. Iako je nešto naljutio Evu. Jednog dana ona je njega ostavila i otišla je sa nekim drugim, ah, da, sa nekim nastavnikom iz Uzea. Baš je to bio bol! Zapamtio je činjenicu da je mnogo bolelo. Ali sad mu to ne znači baš ništa. On ne uspeva da oseti ni trunčicu toga. Jedan od ranijih života. Ove ruševine ne mogu njega navesti da ponovo oseti ono što je bilo. Dozovu mu jedva poneku sliku, i to je sve. Zastrašujuće - kao da je reinkarnacija stvarno moguća, i kao da on sad doživljava majušne sevove sećanja na neke ranije živote od kojih ga razdvaja već nekoliko zasebnih njegovih smrti. Kako bi to čudno bilo kad bi takve reinkarnacije bile stvarnost, kad bi čovek znao da je nekada govorio jezicima koji mu sad nisu poznati, kao Brajdi Marfi; kad bi osećao kako se vetrovi prošlosti kovitlaju kroz njegov um, osećao svoja ranija postojanja... Pa, dobro. Bilo bi to ovako, kao ovo sad. Osim što on ne doživljava ona osećanja iz prošlosti, tačnije, oseća samo to da ih ne oseća...
     Okrete se i ode od ruševina i vrati se između starih maslinovih stabala.

     Ali činilo se da ovaj maslinjak neko održava, gaji. Sve grane iznad Mičela bile su odrezane na jednoj određenoj visini, a tlo ispod nogu bilo je glatko i prekriveno kratkom, suvom, bledom travom, koja je rasla između hiljada starih, sivih koštica maslina. Drveće je bilo postrojeno tačno u uzdužne i poprečne redove, ali je ipak izgledalo prirodno, kao da je samo od sebe izraslo na tim rastojanjima. Vetar je duvao svoje lakoudarno šššuuušššš kroz lišće. Stojeći usred tog šumarka, gde je malo šta mogao videti osim maslinovih stabala i neba, on primeti još jednom kako dve boje tog lišća sevaju naizmenično u vetru, zelena i siva, siva pa zelena...
     Posegnu rukom gore, privuče jednu grančicu k sebi i osmotri lišće. Sad se prisetio: kad ih gledaš izbliza, dve strane jednog maslinovog lista ne razlikuju se mnogo po boji. To ti je otprilike neko ravno, osrednje zeleno sa malo blede primese smeđeg. Ali kad gledaš celu jednu padinu brda obraslu maslinama, pa kad vetar ustalasa grane, onda itekako vidiš dve zasebne boje. Pod mesečinom, te dve boje prelaze u crnu i srebrnu. A ako gledaš kroz maslinovo lišće otprilike prema Suncu, to postaje pre razlika u teksturi, jer je jedna strana više glatka i sjajna, a druga više mat.
     Priđe jednom maslinovom drvetu, nasloni šake na stablo. Da, osećaj kore maslinovog drveta je takav: grubi, izlomljeni pravougaonici. Boja kore sivozelena, donekle nalik na donju stranu listova, samo tamnija; i često prekrivena još jednom vrstom zelene, a to je žutozelena boja lišajeva, žutozelena ili čeličnosiva. Na Marsu verovatno ne postoji još nijedno maslinovo drvo, i svakako još nijedno Sredozemlje. Ne, ovo je zaista zemaljski osećaj. Kao kad je bio dete od deset godina, na Zemlji. Sad on nosi u sebi to teško dete. Neki pravougaonici kore počeli su da se odvajaju od stabla, ljušte se. Pukotine između njih su plitke. Prava boja ove kore, kad bi se uklonili svi lišajevi, po svemu sudeći bila bi jedna bleda, drvenasta bež boja. Ali tako je malo ima, da je teško biti siguran. Drveće je obraslo mahovinom: Mičel to do ovog trenutka nije shvatio. Grane iznad njega su glatkije, pukotine su samo linije boje mesa, i lišaji su glatkiji, kao zeleni prah na granama i grančicama.
     Korenje: korenčuge. To je raskrupnjalo, veoma. Stablo, što je bliže zemlji, sve je deblje, razliva se u širinu, pušta izdužetke nalik na nekakve prste između kojih su zinule rupe i praznine, i to se dalje zariva poput čvornovatih pesnica u zemlju. Nijedan mistral nikad neće počupati ovo drveće iz korena. Čak ni marsovska oluja ne bi mogla oboriti ovakvo drvo.
     Zemlja prekrivena košticama maslina, ali i smežuranim, crnim maslinama koje se postepeno pretvaraju u koštice. On podiže jednu čija je crna koža bila još i sad glatka, i noktima i palcem oguli tu kožu. Purpurni sok mu isprlja prste, a kad ga on liznu, pokaza se da ukus uopšte nije kao kod odstajale, prevrele masline. Kiselo. On zagrize u maslinu, u 'meso' voćke; bilo je otprilike kao da grizeš šljivu. Ali ukus kiseo i gorak, nimalo 'maslinast', osim što je tu negde i jedan nagoveštaj uljanog posleukusa, i njemu sevnu kroz um - kao Majin dQja vu - on je ovo već radio! Kao dete često je pokušavao da gricka opale masline, u nadi da će naići na neke čiji bi ukus bio bar približan ukusu masline na stolu; da bi imali šta da jedu na igralištu, neku svoju manu u svojoj sopstvenoj divljini. Međutim, meso masline (koje je sve bleđe što dalje zagriziš prema koštici) uporno je ostajalo nejestivo, svaki put - i taj ukus ostao je čvrsto usađen u njegov um, ne manje čvrsto nego uspomena na bilo koju osobu; ukus gorak i kiseo. Sada prijatan kao uspomena. Možda je on, Mičel, odležao i prevreo.
     Lišće maše, mlatara, zahvaćeno ovim neujednačenim, plahim, severnim vetrom. Miris prašine. Izmaglica smeđe svetlosti, zapadno nebo mesingano. Neke grančice sežu u visinu dva ili tri puta više nego što je on visok; a neke, najniže, mogu ga dohvatiti po licu. Ljudski raspon veličina. Sredozemno drvo, drvo Grka, onih koji su tako mnogo stvari sagledali tako jasno, sagledali stvari u pravim razmerama, u baždarskoj, 'gejdž' simetriji u odnosu na ljudske razmere - drveće i gradove i ceo njihov fizički svet, kamena ostrva Egeja, kamena brda Peloponeza - čitavu jednu vaseljenu koju možeš prepešačiti za nekoliko dana. Možda je dom mesto gde stvari imaju ljudske razmere, pa ma gde to bilo. Obično je u detinjstvu.
     Svako drvo je ovde kao pernata životinja koja diže perje u vetar, a čvornovatim nožurdama se hvata za zemlju. Celo jedno brdo prekriveno perjem koje seva pod napadima vetra. Fluktuacije tog vetra daju mnogo neočekivanih naleta, ali i neočekivanih mirovanja, a svaku fluktuaciju savršeno otkrije talasanje perja... lišća. Ovo je Provansa, srce Provanse; imao je osećaj da čitav donji deo njegovog mozga bruji na rubu svakog trenutka detinjstva njegovog, da je to jedno ogromno presque vu, koje ga ispunjava do ruba i preliva se preko ruba, ceo jedan život u jednom pejzažu, bruji nekom svojom težinom i ravnotežom. Mičel se više ne oseća težak. Ono plavetnilo neba takođe je bilo jedan glas iz one ranije inkarnacije, i govorilo je Provansa, Provansa.
     Ali preko jaruge naiđe jato crnih vrana, kričeći Ka, ka, ka!
     Ka. Ko li izmisli tu pričicu o malim crvenim ljudima i njihovom imenu za Mars koje navodno glasi 'Ka'? Ne može se ustanoviti. Takve priče nemaju izvorište. U drevnosti Sredozemlja Ka je bio sablasni dvojnik faraona, obrušavao se na njega u obliku jastreba, ili goluba, ili vrane.
     Sada se onaj marsovski Ka sjuruje ka njemu, ovde, u Provansi. Crne vrane - na Marsu pod prozirnim kupolama lete iste takve ptičurine, u mlazevima vazduha iz aeratora, jedanko moćne kao i u mistralu. Baš njih briga što su na Marsu, njima je to dom, njihov svet jednako kao i ma koji drugi, a ljudi na tlu za njih su isto što su oduvek bili, opasne prizemne životinje sklone da te ubiju ili povedu na čudna putovanja. Iako nijedna ptica na Marsu nije zapamtila putovanje do te planete, a ni Zemlju. Osim ljudskog uma, ne postoji nikakav drugi most između ta dva sveta. Ptice samo lete i traže hranu i kriče, na Zemlji kao i na Marsu, oduvek su tako radile i uvek će tako raditi. Svuda su one kod kuće, kruže kroz jake nalete vetra, bore se sa mistralom i dozivaju jedna drugu Mars! Mars, Mars! Ali Mičel, nekada Mišel Dival, ah, Mičel - to je um koji boravi na dva sveta istovremeno, ili je izgubljen u nedođiji između njih. Noosfera je tako o-grom-na. Gde je on, ko je on? Kako da živi?
     Maslinov sad. Vetar. Bleštavo sunce u mesinganom nebu. Težina u njegovom telu, kiseo ukus u njegovim ustima: on oseća da i sam postaje kiseo. Ovo je njegov dom, samo ovo i ništa drugo. Izmenio se, a ipak se neće nikada izmeniti, ni ovaj maslinjak ni on, Mičel. Najzad je došao kući. Najzad. Može još deset hiljada godina da živi na Marsu, a ipak će samo ovo biti njegov dom.









18.
     Kad se vratio u hotelsku sobicu u Arlu, pozvao je Maju. "Majo, zamolio bih te da siđeš. Da vidiš ovo."
     "Radim na sporazumu, Mičel. Na sporazumu UN i Marsa."
     "Znam."
     "Važno je!"
     "Znam."
     "Pa, kad znaš... Zbog tog posla sam doputovala ovamo, i deo sam njega, a nalazimo se usred pregovora. Ne mogu tek tako da odem na letovanje."
     "U redu, u redu. Ali čuj, tom poslu nikad neće doći kraj. Politika kraja nema. Možeš otići na jedno odsustvo, a onda se vratiti politici, i sve će ipak da se nastavi. Ali ovo - ovo je moj dom, Majo. Želeo bih da ga vidiš. Zar nemaš želju da mi pokažeš Moskvu, zar se tebi ne ide tamo?"
     "Ne. Čak ni kad bi to bilo poslednje preostalo mesto iznad poplave."
     Mičel uzdahnu. "Pa, dobro. Ali kod mene je drugačiji slučaj. Molim te, dođi da vidiš šta mislim."
     "Možda, kroz neko vreme, kad završimo ovu etapu pregovora. Ovo je od presudnog značaja za mene, Mičel! Zapravo, bilo bi neophodno da ti budeš ovde, a ne ja tamo."
     "Mogu gledati na komunikatoru. Nema razloga da se bude i fizički prisutan tamo. Molim te, Majo."
     Zastala je, najzad uhvaćena nečim u njegovom glasu. "Važi, hajde, pokušaću. Ali ne baš sasvim odmah, to ne može ni po koju cenu."
     "Dogovoreno. Važno je samo da ti dođeš."

     Posle toga, provodio je dane čekajući Maju, ali je nastojao da o tome ne razmišlja na taj način. Svaki trenutak budnog stanja koristio je da putuje po Francuskoj iznajmljenim automobilom, ponekad sa Silvi, a ponekad sam. Uprkos onim trenucima evokacije u maslinjaku, ili možda delimično i zbog njih, osećao se kao iseljenik, kao da nije na svom mestu. Iz nekog razloga privlačile su ga nove obale, očaravalo ga je da gleda na koje se sve načine lokalno stanovništvo prilagođava novom nivou mora. Često je vozio automobil dole do same te nove obalske linije, raznim sporednim putevima koji su se završavali naglo, tako što su kod neke litice zalazili u vodu ili u močvaru. Mnoge ribarske porodice u ovim krajevima bile su alžirskog porekla. Ribarenje u poslednje vreme slabo ide, govorili su. Kamarg je zagađen materijalima koji se dižu iz potopljenih industrijskih postrojenja, a u Sredozemnom moru riba uglavnom izbegava blatnjavu vodu i odlazi u plavu, koja je, međutim, udaljena jedan dobar dan plovidbe - dan za vreme kojeg njih vrebaju mnoge opasnosti.
     Slušati francuski, govoriti francuski, to je za njega bilo kao da elektrodom dodiruje pojedine delove svog mozga koji već više od sto godina nisu nijednom imali 'posetu'. S vremena na vreme, poneki koelakant je eksplodirao: uspomena na ovu ili onu ženu koja je prema njemu bila dobra, a on prema njoj zao. Možda je zato otišao na Mars, da pobegne od samoga sebe - od momka prilično neprijatnog, po svemu sudeći.
     Pa, dobro: ako je njegova želja bila to, da pobegne od samog sebe, ostvario ju je. Postao je neko drugi. Čovek koji hoće da pomogne, koji ima razumevanja i saosećanja za druge; sad može da pogleda u ogledalo. Može i da se vrati na Zemlju, kući, i da se suoči sa onim što je nekada bio. Može, jer je sad postao ovo što je postao. Iako je za to zaslužan najverovatnije Mars.
     Čudni su putevi pamćenja. Pojedine krhotine tako male, a tako oštre, nalik na iglice na pojedinim vrstama kaktusa koje su tako mnogobrojne, a tako sitne da izgledaju kao nekakvo krzno ali kad ti se samo jedna takva 'sitna' zabode, boli daleko iznad svake razmere sa veličinom. Najbolje od svega zapamtio je svoj život na Marsu. Odesa-na-Marsu; Barouz; podzemna skloništa na jugu; skrovita uporišta u haosu. Čak i Podbreg.
     Da se vratio na Zemlju u godinama Podbrega, ovde bi ga potopile gomile novinara. Ali on je nestao zajedno sa Hiroko i bio izvan kontakta još od tada; posle revolucije prestao se skrivati, pojavio se opet u javnosti, ali to je malo ko u Francuskoj primetio. Ogromnost nedavnih događaja na Zemlji dovela je do izvesnog razlamanja medijske kulture - ili je to bilo naprosto proticanje vremena; glavnina današnjeg stanovništva Francuske rođena je posle njegovog nestanka, pa su Prvostotinaši bili za to stanovništvo drevna istorija... ali ne dovoljno drevna da bi bila zaista zanimljiva. Kad bi se sad pojavio Volter, ili Karlo Veliki, ili Luj Četrnaesti, to bi privuklo neku, skromnu medijsku pažnju - možda - ali jedan psiholog iz prošlog veka koji je emigrirao na Mars, a Mars je, posle svih pričancija i akcija, ipak jedna vrsta Amerike? Ne, to vrlo malo zanima ma koga. Neki ljudi su ga pozivali, neki su i došli da naprave intervju sa njim u Arlu, u hotelskom holu ili dvorištu, došli su i voditelji jedne ili dve čuvene pariske kontakt-emisije; ali sve njih je mnogo više zanimalo šta on ima da kaže o Nirgalu, nego šta bi mogao reći o sebi. Nirgal je bio taj sa 'harizmom', taj koji opčinjava ljude.
     Pa, tako je, nesumnjivo, i bolje, razmišljao je Mičel, sedeći po kafićima i hraneći se tamo. Osećao se usamljeno, kao da je u terenskom vozilu za samo jednu osobu - solo roveru, negde daleko u zabačenim krajevima južnih visija. Pomalo je razočaravajuće kad te sasvim zanemaruju, kad si samo jedan vieux među mnogim sličnim; još jedan od onih čiji neprirodno dug životni vek stvara više logističkih problema nego la fleuve blanche, ako ćemo iskreno...
     Bolje je ovako. On se može zaustavljati u seocima oko Valabrija, kao što je San Kventen La Poteri, ili San Vitor De Ki, ili San Ipolit De Montagi, i može ćaskati sa piljarima, koji izgledaju isto kao i oni iz vremena pre njegovog polaska sa Zemlje i verovatno su potomci tih; ako ne i isti ljudi. Govore jednim starijim, postojanijim francuskim jezikom, ne mare za nekog tamo Mičela; zaokupljeni su svojim razgovorima, svojim životima. On za njih nije ništa; upravo zato može da ih sagleda jasno. Isto je kad zađeš u uzane uličice gde mnogi ljudi izgledaju kao Cigani - severnoafrička krv, nesumnjivo, koja se širi kroz ovu populaciju kao što se širila i pre hiljadu leta, u doba invazija Saracena. Afrikanci se sliju ovamo otprilike jednom u hiljadu godina; i to je Provansa. Mlade ženske su divne: u grupama graciozno plove kroz ulice, sa kosom upletenom u crne kike koje i u prašini mistrala nastavljaju da se presijavaju. Ovo su nekad bila njegova sela. Plastične firme prašnjave, sve otrcano i potrošeno...
     Oscilovao je između bliskosti i otuđenosti, između pamćenja i zaborava. Ali sve usamljeniji. U jednom kafiću naručio je sok od ribizle, i čim ga je počeo pijuckati, prisetio se da je u onom davnom vremenu već jednom sedeo u tom istom kafiću, za tim istim stolom. Sa Evom. Prust je sasvim tačno identifikovao ukus kao glavni izazivač nehotičnih uspomena. Razlog je taj što se čovekovo dugoročno pamćenje uskladištava, ili barem organizuje, u amigdali, neposredno iznad onog dela mozga koji je zadužen za ukus i miris; zato su i mirisi snažno prepleteni sa uspomenama, ali i sa emotivnom mrežom u limbičkom sistemu, provučeni kroz oba. Otud neurološki sled: miris probudi neku uspomenu koja te onda baci u nostalgiju. Nostalgija, silni duhovni bol za prošlošću, čežnja da se čovek vrati u svoju prošlost, ne zato što je bila mnogo lepa, nego naprosto zato što je bila, a sad je više nema. Prisećao se Evinog lika: ona sedi u ovoj prepunoj prostoriji za istim stolom, naspram njega, i nešto priča. Ali ne seća se šta je pričala niti zašto su bili tu. Naravno da se ne seća. To je naprosto jedan izolovani trenutak, jedna iglica kaktusa, jedna slika 'snimljena' kao u sevu munje posle koje bude mrak; ne znaš ostalo, ma koliko se trudio da se prisetiš. Sve su njegove uspomene takve; eto šta uspomene postaju kad dovoljno dugo odleže, postaju sevovi u mraku, nepovezani, maltene bez značenja, a ipak ponekad donesu neku nejasnu žalost za minulim vremenima.
     Isteturao se iz kafića, iz svoje prošlosti, u kola, i odvezao se kući, kroz Valabri, ispod velikih platana Gran Planaa, sve do one srušene mas, sve to bez razmišljanja; i bespomoćno otpešačio do same kuće, kao da se ona mogla regenerisati, vratiti u postojanje. Ali to je i sad bila ona zasuta ruševina u plantaži maslina. A on je sedeo na jednom njenom zidu i osećao se prazno.
     Onog Mišel Divala nema više. Nestaće i ovaj Mičel Dival. Živeće on i prolaziti kroz još nekoliko inkarnacija i zaboraviće ove trenutke, pa čak i ovaj oštri i bolni tren, baš kao što je zaboravio sve što se u ovoj kući događalo u onom ranijem životu. Biće samo pokoji blesak, pokoja slika - jedan čovek sedi na ostacima nekog zida. U toj slici neće biti nikakvih osećanja. Ničeg osim slike same. Dakle, nestaće i ovaj Mičel.
     Maslinova stabla mašu rukama, zeleno pa sivo, zeleno pa sivo. Zbogom, zbogom. Ne pomažu mu nimalo, ovaj put, ne pružaju mu nikakav euforični priključak na izgubljeno vreme; i taj tren postao je prošlost.
     Pod treperenjem sivog i zelenog odvezao se nazad u Arl. Tip na recepciji govorio je nekome da ovaj mistral neće nikad prestati. "Hoće, hoće", dobaci im Mičel u prolazu.
     Popeo se u svoju sobu i opet pozvao Maju. Molim te, rekao je. Molim te, dođi uskoro. Već se i ljutio što je spao na takvo moljakanje. Uskoro ću, ponavljala je ona. Još samo nekoliko dana i oni će skovati jedan sporazum, jedan pravi pravcijati pisani sporazum između Ujedinjenih nacija i vlade Marsa. Istorija se tu stvara. Odmah posle toga ona će videti da li bi mogla doći nekako.
     Mičel nije davao ni dve pare za 'stvaranje istorije'. Šetao je po Arlu, čekajući Maju. Pa se vraćao u sobu da čeka. I opet izlazio.

     Rimljani su kao luku koristili Arl ništa manje nego Marsej - štaviše, Cezar je srušio Marsej zato što je taj grad prešao na Pompejevu stranu, a Arl svojom carskom milošću proglasio za lokalnu prestonicu. Tri strateška rimska druma izgrađena su tako da im ukrštanje bude baš u Arlu i sva tri su korišćena još stotinama godina posle odlaska Rimljana, tako da je Arl tokom tih vekova bio živahan, napredan, važan. Međutim, Rona je zasula muljem njegove lagune, a Kamarg je postao kužna močvara; drumovi su propali i prestali se koristiti. Grad se smanjio. Na slane trave Kamarga zanjihane vetrom došla su krda divljih belih konja, po kojima se ovaj kraj proslavio; kasnije su se na tom istom mestu pojavile rafinerije nafte, atomske centrale, hemijske fabrike.
     A sad potop, i evo, lagune opet postoje, i ispiraju se, da bi jednog dana postale čiste. Arl je opet morska luka. Mičel je nastavljao da u njemu čeka Maju upravo zato što u takvom Arlu nije nikada ranije živeo. Nije ga podsećao ni na šta osim na sadašnjicu; provodio je dane gledajući kako današnji ljudi žive svojim životima. U ovoj novoj stranoj zemlji.

     Poziv mu je stigao na hotel. Javio se neki Fransis Dival, s kojim je Silvi stupila u kontakt. Mičelov nećak, sin Mičelovog pokojnog brata, još živ; taj je sada stanovao u ulici Četvrti septembar, nedaleko od rimske arene, severno od nje, samo nekoliko blokova daleko od nabujale reke Rone i takođe nekoliko gradskih blokova daleko od Mičelovog hotela. Taj Fransis je pozvao Mičela u posetu.
     Mičel pristade, posle vrlo kratkog oklevanja. Ode pešice kroz grad, skrećući prvo da zaviri u rimski teatar i arenu.
     Dok je on stigao do te kuće, njegov nećak je sazvao, činilo se, ceo kvart: nastalo je opšte slavlje, zapušači šampanjskih boca pucali su kao nozovi petardi, Mičela su uvukli kroz kapiju i svi redom počeli da ga grle i da ga ljube u obraze po tri puta, na provansalski način. Potrajalo je dok se probio do Fransisa, koji ga je zagrlio snažno i zadržao dugo, ne prestajući da priča, dok su optička vlakna svačijih kamera bila uperena u njih. "Izgledaš isto kao moj otac!" reče Fransis.
     "Pa, i ti!" odvrati Mičel, nastojeći da se seti da li je to istina ili ne. Kako li je izgledalo lice njegovog brata? Frensis je već star, Mičel nikad nije video svog brata u tako poznim godinama. Teško je reći.
     Ali sva ova lica bila su mu nekako poznata, a jezik pretežnim delom razumljiv; fraze koje je čuo aktivirale su u njegovoj svesti sliku za slikom, mirise sira, iskričenje vina i ukus tog vina koje su pili još i još. Pokazalo se da je Frensis ljubitelj i poznavalac vina. Srećno je otčepio nekoliko prašnjavih boca: 'šatonef de pap', zatim jedno sto godina staro sotern vino iz Šato Dikvema, i Frensisov specijalitet, crveno premijer-kri vino iz Bordoa zvano 'polak'; dve boce 'šato latora' i dve 'šato lafita', i jedan 'šato muton Rotšild' iz 2064. godine sa etiketom koju je izradio Pugnadoreze. Ta prastara čuda vinarstva ostvarila su tokom godina metamorfozu u nešto što je više od vina, u ukuse guste od nadtonova i harmonika, koji su se niz Mičelovo grlo slivali poput njegove mladosti same.
     Mogla se takva žurka prirediti za nekog popularnog gradskog političara. Mičel je zaključio da Frensis baš ne liči na njegovog brata, ali da zvuči sasvim isto. Taj glas Mičel beše zaboravio, ali ga je sad pronašao u pamćenju, očuvan zapanjujuće jasno. Način na koji je Frensis otegnuto izgovarao francusku reč 'normalmaan' što je trebalo da znači 'normalno stanje', ono pre potopa, mada je pokojnom Mičelovom bratu značila nešto sasvim drugo, 'normalno', odnosno dobro, odlično stanje u kome sve dejstvuje kako valja i treba, što u Provansi nikad neće biti - taj način izgovora potpuno se podudarao sa onim od pre stotinak godina: malo kroz nos, naglasak na poslednjem slogu, nor-mal-maan...
     Svako je želeo da razgovara sa Mičelom, ili bar da ga čuje, i zato je Mičel ustajao sa čašom u ruci i držao kratke govore u stilu gradskog političara. Delio je ženama komplimente o njihovoj lepoti, uspevao je da naznači koliko mu je drago što je u ovom društvu, a da to ne zazvuči sentimentalno i da ne otkrije koliko je on, zapravo, dezorijentisan; glatko i kompetentno je odrađivao ovaj posao, a sofisticirani građani Provanse upravo to su i voleli, njihova retorika bila je hitra i humorna poput ovdašnjih korida. "A kako je na Marsu? Kako se tamo živi? Šta ćete sada raditi? Jesu li se već pojavili jakobinci?"
     "Mars je Mars", reče Mičel, odbacujući ta pitanja. "Boja tla je kao crepovi Arla. Znate."
     Sa tom žurkom terali su celo popodne, a onda počeli... gozbu. Nebrojeno mnogo žena poljubilo ga je u obraze, napio se od njihovih parfema, kože i kose, osmeha, njihovih tečnih, tamnih očiju koje su ga gledale sa prijateljskom radoznalošću. Rođene Marsovke su toliko visoke da uvek moraš dizati pogled ka njima, razgledati njihove donje vilice i unutrašnjost njihovih nozdrva. Koliko je prijatnije spustiti pogled na razdeljak svetlucave crne kose.
     Kasno uveče ljudi su se razišli. Frensis ode pešice sa Mičelom do rimske arene. Pentrali su se ugnutim stepenicima jedne od srednjevekovnih kula koje su dodate da ojačaju arenu. Iz kamene ćelije na vrhu kule počeli su gledati kroz prozorčiće dole, na crepaste krovove, ulice bez drveća, i na Ronu. Kroz južne prozore videše jedan deo tačkastog čaršava vode - Kamarga.
     "Opet smo na Sredozemlju", reče Frensis, veoma zadovoljan. "Poplava je možda bila katastrofalna za većinu gradova, ali za nas u Arlu bila je prava premija. Uzgajivači pirinča silaze u grad, voljni da se posvete ribarenju ili da rade svaki posao koji mogu dobiti. Mnogi od brodića koji su preživeli poplavu sada su privezani za dokove upravo ovde, u samom gradu. Donose voće sa Korzike i Majorke, trguju sa Barselonom i Sicilijom. Preuzeli smo dobar deo biznisa od Marseja, mada se mora priznati da se i oni brzo oporavljaju. Ali kako se život vratio! Ranije je, znaš, Eks imao univerzitet, Marsej je imao more, a mi smo imali samo ove ruševine i turiste koji dolaze na jedan dan da ih vide. A turizam je ružan posao. Nije to za ljudska bića. To je jedno ugošćivanje parazita. Ali sada opet živimo!" Bio je pripit. "Ej, moraš sa mnom na brod da vidiš lagunu."
     "Rado bih to."
     Te noći Mičel je opet pozvao Maju. "Moraš doći. Našao sam mog nećaka, moju porodicu."
     Na Maju ovo nije ostavilo utisak. "Nirgal je otišao u Englesku da traži Hiroko", reče ona oštro. "Neko je bubnuo da se ona tobože nalazi tamo, i čovek istog trena odjurio, tek tako."
     "Šta? Kako?" upita Mičel, šokiran idejom o Hiroko.
     "Oh, Mičel. Znaš da to ne može biti istina. Neko je Nirgalu rekao, ali nije istina. Niti može biti. Ali on je odjurio."
     "Pa i ja bih!"
     "Molim te, Mičel, ne budi glup. Dovoljna nam je jedna budala. Ako je Hiroko uopšte živa, na Marsu je. Neko je ono rekao Nirgalu samo da bi ga sklonio iz pregovora. Jedino se nadam da nije bilo iz nekog još goreg razloga. Suviše jako je Nirgal delovao na ljude. I nije pazio šta priča. Trebalo bi da ga pozoveš i kažeš mu da se vrati. Možda bi tebe poslušao."
     "Ja ne bih, da sam na njegovom mestu."
     Mičel se zaneo u misli, u napor da zgazi iznenadnu nadu da bi Hiroko mogla biti živa. I da bi se mogla nalaziti na sasvim neočekivanom mestu - u Engleskoj. Ili da je, uopšte, bilo gde živa. Hiroko, pa prema tome i Raja, Džin, Ivao... cela grupa... njegova porodica. Njegova stvarna porodica. Stresao se, jako; zausti da priča nestrpljivoj Maji nešto o svojoj porodici u Arlu, ali mu reči zastadoše u grlu. Njegova prava porodica nestala je cela pre četiri godine; to je istina. Na kraju, sa mučninom u srcu, on samo reče: "Molim te, Majo. Molim te, dođi."
     "Uskoro. Rekla sam Saksu da ću doći kod tebe čim ovo ovde završimo. Znači, svi preostali poslovi pašće na njega samog, a on čovek jedva ume da govori. To će biti smejurija." Preterivala je, oni su tamo imali i celu svoju diplomatsku ekipu, a Saks je itekako bio vičan, na svoj način. "Ali u redu, u redu. Doći ću ja. Samo prestani da me gnjaviš."









19.
     Došla je sledeće nedelje.
     Mičel se odvezao do nove železničke stanice da je sačeka, sav nervozan. Živeo je sa Majom, u Odesi-na-Marsu i Barouzu, već maltene trideset godina; ali sada, dok ju je vozio u Avinjon, izgledala mu je kao nepoznata osoba koja sedi tu pored njega; prastara lepotica čije su oči zasvođene, zaklonjene od pogleda, a izraz lica teško odgonetljiv. Govorila je engleski u oštrim, brzim rečenicama, pričala mu o svemu što se desilo u Bernu. Napravili su ugovor sa Ujedinjenim nacijama, koje su priznale nezavisnost Marsa. Zauzvrat, Marsovci su pristali da prime izvestan broj emigranata sa Zemlje, ali ne više od deset posto marsovske populacije svake godine; pristali su i na izvestan prenos mineralnih bogatstava na Zemlju; i na savetovanja o izvesnim diplomatskim pitanjima. "To je dobro, zaista dobro." Mičel se trudio da se usredsredi na te vesti, ali to mu nije bilo lako. Ponekad, dok je govorila, bacala je pogled na zgrade koje su proletale pored njihovog automobila, ali u prašnjavom i vetrovitom suncu sve su izgledale, uistinu, prilično bedno. Nije se primećivalo da na Maju ostavljaju neki mnogo dobar utisak.
     Sa osećanjem kao da tone, Mičel je dovezao kola najbliže što je mogao do papske palate u Avinjonu, parkirao, a onda ju je poveo u šetnju pored nabrekle reke, pored mosta koji nije dohvatao drugu obalu, do širokog šetališta koje je vodilo od palate ka jugu; tamo su kafići sa stolicama i stolovima na pločniku imali svoja gnezda ispod prastarih stabala platana. Tu su ručali, pa je Mičel okusio maslinovo ulje i 'kasij' koje je raskošno prevlačio preko jezika dok je gledao kako se njegova pratilja smešta u metalnu stolicu udobno kao mačka. "Ovo je fino", reče ona. I zaista je bilo - fino: vazduh malo prohladan, sve opušteno, sve civilizovano, hrana i piće vrlo dobri. Ali kod njega, Mičela, ukus 'kasija', soka od ribizle, oslobađao je čitave poplave uspomena, osećanja iz ranijih inkarnacija, u smeši sa ovim sadašnjim emocijama, tako da se sve uzdizalo do neke više silovitosti: sve, pa i boje, teksture, osećaj metalnih stolica i vetra. Dok je za Maju taj sok od ribizli bio samo još jedan voćni napitak, ponešto oštrog ukusa.
     Palo mu je na um, dok je gledao Maju, da ga je sudbina dovela do jedne životne pratilje još privlačnije od prelepih Francuskinja koje su u onom ranijem životu bile njegove ženske. Do žene koja je na neki način uzvišenija. Na Marsu je on, i u tom pogledu, dobro prošao. Zakoračio je u jedan veći, veličanstveniji život. Ovo osećanje se u njegovom srcu sudaralo sa nostalgijom, a za to vreme Maja nije prestajala da guta kasulet, vino, sireve, kafu, nesvesna obrazaca ukrštenih interferencijskih linija njegovih života koji se u njemu pomiču, ne ostajući nikad dugo u istoj fazi.
     Razgovarali su nepovezano. Maja je bila opuštena, i lepo joj je bilo. Srećna zbog onog što je postigla u Bernu. Nimalo užurbana da sad stigne ma gde drugde. Mičel je imao osećaj da je sav prožet prijatnim žarenjem omegandorfina. Posmatrajući Maju, polako je i sam postajao srećan; naprosto srećan. Prošlost, budućnost - nisu stvarni, niti su to ikad bili. Postoji ovaj ručak ispod platana, u Avinjonu. Nema potrebe da razmišljaš o ma čemu izvan toga. "Tako je civilizovano", govorila je Maja. "Već godinama se nisam osećala ovako smireno. Jasno mi je zašto se tebi toliko dopalo." Onda mu se počela smejati, dok je on osećao na svom licu zalepljen idiotski osmeh.
     "Zar ne bi volela opet da vidiš Moskvu?" upita radoznalo.
     "Ma, ne."
     Odbacila je tu misao kao nešto što samo smeta u ovom trenutku. On se zapita kakva su njena osećanja u vezi sa ovim povratkom na Zemlju. Pa, valjda niko ne može biti sasvim bez osećanja o nečem takvom?
     Ali nekim ljudima dom je dom, kompleks osećanja daleko iznad racionalnosti, neka vrsta rešetke ili gravitacionog polja u kome ličnost čoveka poprimi neki određen geometrijski oblik. Nekim drugim ljudima, međutim, dom je samo jedno od mnogih mesta, a njihova je ličnost savršeno slobodna od svega toga, ista bez obzira na to kuda oni odu. Jedni žive u ajnštajnovskom zakrivljenom prostoru doma, a drugi u njutnovskom apsolutnom prostoru sobodnog jastva. On je jedan od one prve vrste, a Maja pripada drugoj. Nema svrhe boriti se protiv te okolnosti. Pa ipak, on je priželjkivao da se Maji dopadne Provansa. Ili da Maja, barem, uvidi zašto on voli Provansu.
     Zato, kad su završili jelo, on poveze Maju automobilom na jug kroz San Remi, do Le Boa.
     Spavala je tokom vožnje, čime on i nije bio nezadovoljan; između Avinjona i Le Boa pejzaž se sastoji uglavnom od ružnih industrijskih zgrada razasutih po prašnjavoj ravnici. Probudila se tačno kad je trebalo, kad je on savladavao uzani, krivudavi drum koji vodi uz jedan nabor Alpila do nekog starog sela na vrhu brda. Od putnika-namernika se očekuje da se parkira na parkingu, a onda pešice da krene uzbrdo, u grad; sve očito podešeno za turiste. Krivudava ulica pred njima - zapravo, jedina ulica u ovom malom naselju, bila je sada zaista vrlo tiha i pusta, kao da se narod odselio; i vrlo slikovita. Celo selo je spustilo roletne na prozorima da prespava popodne. Još jedan zavijutak ulice, i bili su na samom vrhu brda i grada. Tu ideš po otvorenom prostoru kao po nekoj gruboj, nagnutoj terasi, iza koje leže neke krečnjačke stene koje su baš sam vrh brda, svaka izdubljena kao da je u njoj u drevno doba stanovao neki pustinjak, bezbedan iznad Saracena i svih drugih opasnosti srednjevekovnog sveta. Na jugu, Sredozemlje svetluca kao ploča od zlata. I same stene su žućkste, a pošto je na zapadnom nebu ležao tanak veo bronzanih oblaka, svetlost je svuda poprimila neki metalni, ćilibarni preliv, kao da Mičel i Maja šetaju kroz gel od godina.
     Išli su od jedne kamene ćelijice do druge, čudeći se koliko su male. "Kao jazbina prerijskog psa", reče Maja, zavirujući dole u jednu izdubljenu, malenu pećinu. "Kao naša parking-prikolica u Podbregu."
     Kad su se vratili na nagnuti trg, zastali su da gledaju blistanje Sredozemlja. Mičel ukaza na svetliju boju Kamarga. "Tu je nekad bilo samo malo vode." Svetlost je poprimala dublju boju, nalik na tamnu kajsiju, a brdo poče izgledati kao tvrđava iznad sveta tako bezmerno prostranog, iznad vremena samog. Maja provuče ruku Mičelu oko struka i pribi se uz njega, drhteći pomalo. "Predivno je. Ali ne bih mogla da živim ovde gore kao što su oni živeli, na neki način je suviše izloženo pogledima."
     Vratiše se u Arl. Pošto je bila subotnja noć, centar grada se pretvorio u nekakvu cigansku severnoafričku svetkovinu. Uličice su bile pretrpane štandovima sa hranom i pićem, a mnogi takvi štandovi bili su pozavlačeni i u svodove rimske arene koja je stajala otvorena za svakoga; unutra je svirao orkestar. Maja i Mičel su ušli u arenu, držeći se za ruke, kupajući se u mirisima hrane koja se prži i arapskih začina. Glasovi oko njih govorili su na dva ili tri različita jezika. "Ovo me podseća na Odesu-na-Marsu", reče Maja, dok su se šetkali po rimskoj areni, "osim što su ljudi tako mali. Baš prija jedanput se ne osećati kao kepec."
     Plesali su u središtu arene, pili za jednim stolom pod mutnim zvezdama. Jedna zvezda bila je crvena, i Mičel je nešto o njoj naslućivao, ali nije tim slutnjama dao glasa. Vratili su se u njegovu hotelsku sobu i vodili ljubav na uzanom krevetu, a Mičelu se u jednom trenutku učinilo da u sebi sadrži nekoliko ljudi, i da svi dolaze do vrhunca jednovremeno; on uzviknu, čudnovato zanesen tim utiskom... Maja uskoro zaspa, ali on ostade pored nje budan, obuzet svojom tristesse koja je odzvanjala negde izvan vremena; upijao je dobro znani miris njene kose i slušao kakofoniju gradića koji se lagano stišavao. Najzad kod kuće.

     Tokom sledećih nekoliko dana upoznao je Maju sa svojim nećakom i ostalim svojim rođacima koje je Frensis privodio. Cela ta banda prihvatila je Maju, a njihove AI su joj postavile, kao prevodioci, mnoštvo pitanja. Takođe su pokušavali da joj kažu sve o sebi. Ovo se često dešava, razmišljao je Mičel; ljudi žele da zgrabe slavnog neznanca o kome znaju (ili misle da znaju) veoma mnogo, pa za uzvrat daju priče svog života, da bi ispravili neravnotežu u takvom odnosu, u takvom uzajamnom poznavanju. Neka vrsta ispovedaonice. Uzajamno razmenjivanje priča. Uostalom, Maja je i bez toga prirodno privlačila narod. Sluša svačiju priču, smeje se, zapitkuje - sto posto je prisutna. Mnogo puta su joj pričali kako je poplava nadirala, potapala njihove domove, njihove izvore sredstava za život, kako ih je izbacivala u svet, kako su morali otići kod nekih prijatelja i rođaka koje godinama nisu videli, kako su pod prinudom nalazili nove oslonce i nove načine ponašanja, kako je potop razlamao kalupe njihovog življenja i bacao ih napolje, u mistral. Mičel uvide da su oni bili i oduševljeni ovim procesom, ponosni na svoje reagovanje, ponosni na način na koji je narod sabrao svoje snage pred tom nevoljom - takođe vrlo ljuti na sve one koji su se postavili nečasno, profiterski ili bezobzirno, pa time bacili ljagu na jedno junačko doba. "Možete li to poverovati? A ništa od toga mu na kraju nije ostalo; zaskočili su ga i opljačkali na ulici jedne noći, pa je ostao bez svih tih para."
     "Probudila nas je ova poplava, vidite, vidite? Probudila nas je, a bili smo zaspali zauvek."
     Govorili su te stvari Mičelu na francuskom, gledali kako on klima glavom, onda gledali Maju i čekali da njena veštačka inteligencija prevede rečenicu na engleski, pa da i Maja reaguje. Ona bi, dabome, takođe zaklimala glavom, uneta u priču onako kao što se nekada unosila u priče mladih naseljenika u bazenu Helas; prirodna središnja tačka ka kojoj se priča usmeravala bilo je, upravo Majino lice, a ne njegovo, njen zainteresovani izraz. Ah, ona i Nirgal, to su osobe iste vrste, razmišljao je Mičel. Harizmatici... zato što se tako fokusiraju na druge ljude, zato što ih ponese priča o sudbini naroda. Možda harizma i jeste nešto tako, jedna vrsta ogledalske sposobnosti.
     Neki od Mičelovih rođaka vodili su njih dvoje na svoje brodice, pa se Maja divila besnoj silovitosti Rone dok su plovili niz nju, zatim čudnovatoj zakrčenosti lagune Kamarga, naporima koje su ljudi ulagali da izdube nove kanale u tim plićacima. Pa su isplovljavali u smeđu vodu Sredozemlja, i još dalje, u vodu plavu, u ono plavo suncem iskovano, na talase sa belom penom na vrhu koji su, gonjeni mistralom, žestoko gruvali u brodić. Plovidba tako daleko, da se kopno više uopšte ne vidi: zapanjujuće. Mičel bi se onda svukao i skočio preko ograde brodića u hladnu, slanu vodu u kojoj se praćakao, a pomalo nje i popio, naprosto da bi uživao u amniotičkom ukusu svojih negdašnjih plivuckanja po plažama.
     Na kopnu su išli u mnoge vožnje. Jednom do Pon De Garda, koji je stajao i izgledao isto kao i uvek: najveće umetničko delo Rimljana, akvadukt, sa kamenim stubovima i svodovima u tri sprata; debeli donji stubovi počivali su čvrsto u reci, ponositi na svoj dvehiljadegodišnji otpor tekućoj vodi. Lakši, a viši lukovi činili su drugi sprat, a najmanji lukovi bili su na njima - treći sprat. Oblik je pošao za svrhom i stigao u srce lepote; kamen je upotrebljen za prenošenje vode preko vode. Ali taj kamen sada je bio sav izrovašen i izbledeo do boje meda, vrlo marsovski. U svakom pogledu izgledao je kao Nađina arkada u Podbregu, ovako okružen prašnjavim zelenilom u krečnjačkoj klisuri rečice Gard u Provansi; prizor koji je Mičelu sad bio maltene više marsovski nego francuski.
     Maji se silno dopala elegancija ovog akvadukta. "Pogledaj kako je to ljudski, Mičel. To je ono što nedostaje našim zdanjima, suviše su velika. Ovo su ljudske ruke gradile, pomoću alata koji je svako mogao napraviti i upotrebiti. Čekrk, koturača i ljudska matematika, možda poneki konj. Nisu imali naše daljinski upravljane mašine i neobične materijale, pomoću kojih se postižu razna čuda koja niko ne razume, pa čak i ne vidi."
     "Da."
     "Pitam se da li bismo mogli graditi i raditi i rukama. Trebalo bi da Nađa vidi ovo, mnogo bi joj se dopalo."
     "To sam i ja pomislio."
     Mičel je bio srećan. Napravili su piknik, jeli su. Posetili vodoskoke Eks-An-Provansa. Izišli na jedan vidikovac iznad 'Gran kanjona' rečice Gard. Išli su u ulice-dokove Marseja i nastojali da prošnjufaju šta tamo ima zanimljivo. Posećivali su rimske ruševine u Oranžu i Nimu. Vozili se pored potopljenih turističkih mesta Azurne obale. Jedne večeri otpešačili i do Mičelove srušene seoske kuće u prastarom maslinjaku.
     Ali svake noći tokom tih dragocenih nekoliko dana vraćali su se u Arl, jeli u hotelskom restoranu, ili, ako je dovoljno toplo, pod platanima u kafićima na pločniku; odlazili gore u svoju sobu i vodili ljubav, a u zoru se budili i vodili ljubav ponovo ili odlazili pravo na sveže jutarnje kroasane i kafu. "Predivno", reče Maja, stojeći jedne plave večeri u kuli arene i gledajući dole, na crepne krovove gradića; to je rekla imajući na umu sve oko sebe, celu Provansu. I Mičel je bio srećan.
     Ali na levi šačni zglavak stiže poziv. Nirgal je bolestan, veoma bolestan; javlja Saks, i jasno se čuje da je potresen. Nirgal je već prenesen sa Zemlje u svemir, u marsovsku gravitaciju i u sterilnu životnu okolinu, u unutrašnjost jednog broda na orbiti oko Zemlje. "Bojim se da njegov imuni sistem nije bio dorastao zadatku, a ni zemaljska gravitacija nije pomogla. On sad ima neku infekciju, ima i otok pluća, ali i temperaturu, vrlo gadnu."
     "Alergičan na Zemlju", reče Maja, sumornog lica. Odmah je odredila plan za njihovo delovanje i okončala razgovor sažetim uputstvom Saksu da ostane smiren; zatim ode do malog ormana u njihovoj sobi i poče bacati svoju odeću na krevet.
     "Hajde!" povika ona, videći da Mičel samo stoji. "Idemo!"
     "Idemo?"
     Odmahnula je kao da hoće da kaže da tu nema šta da se priča. Nastavila je da kopa po ormanu. "Ja idem." Punim šakama bacala je donji veš u kofer; onda pogleda Mičela. "Ionako je vreme da se ide."
     "Vreme?"
     Nije odgovorila. Tipkala je nešto po komunikatoru/kompjuteru na svom levom šačnom zglavku. Zatim je zamolila ovdašnju filijalu 'Praksisa' da im sredi da se prebace u svemir, na orbitu gde se nalaze Saks i Nirgal. Glas joj je bio hladan, napet, u poslovnom tonu. Provansu je već zaboravila.
     Videvši da Mičel još i sad stoji nepomično, eksplodirala je. "Ma, hajde, nemoj biti tako teatralan! To što moramo da idemo ne znači da se nećemo nikad vratiti! Mi ćemo živeti hiljadu godina, možeš se vraćati koliko god puta hoćeš, sto puta, Bože! Osim toga, po čemu je ovo ovde toliko bolje od Marsa? Meni izgleda isto kao Odesa, a ti si u njoj bio srećan, zar ne?"
     Mičel je to prenebregao. Prošao je do prozora, spotičući se o njene kofere. Napolju: jedna obična ulica Arla, plava u sutonu, pastelni malterisani zidovi, kameni kolovoz. Čempresi. Na krovu preko puta crepovi, polomljeni. Crepovi Marsove boje. Dole na ulici neki francuski glasovi ljutito viču nešto o nečemu.
     "Ideš il' ne ideš?" uzviknu Maja.
     "Idem."









Šesti deo: EN U ZABAČENIM PREDELIMA
     Vidi, ne opredeliti se za uzimanje lekova za dugovečnost, to je samoubistvo.
     Pa šta?
     Pa kako šta. Obično se smatra da je samoubistvo znak psihološke disfunkcije.
     Obično.
     Mislim da ćeš ustanoviti da to najčešće i jeste tako. Ti si, ako ništa više, bar nesrećna.
     Da. Ako ništa više.
     A ipak, zašto? Šta ti nedostaje?
     Svet.
     Pa ipak, svakog dana odeš u šetnju da vidiš zalazak sunca.
     Navika.
     Tvrdiš da je uništenje onog praisknskog Marsa izvor tvoje potištenosti. A ja mislim da filozofski razlozi, koje navode ljudi što pate od potištenosti, jesu maske koje ih štite od težih, ličnijih bolova.
     Mogu sve to biti pravi.
     Pravi razlozi?
     Da. Za šta si ono optužio Saksa - da pati od 'monokauzotaksofilije'?
     Priznajem, tu imaš poen. Ali te stvari obično imaju neki svoj početak. Među svim stvarnim uzrocima, jedan je onaj prvi, onaj zbog koga si krenula tim svojim putem. Čest je slučaj da se čovek mora vratiti baš na tu tačku svog životnog puta ako želi da krene u nekom novom pravcu.
     Vreme nije prostor. Metafore sa prostorom lažu o onome što je zaista moguće učiniti u vremenu. Vratiti se - nije moguće.
     Ne, ne. Moguće je vratiti se, u mislima. Mentalno putovanje može da vrati čoveka u prošlost, ti možeš ići ponovo svojim davnim koracima, videti gde si načinila zaokret i zašto, a onda nastaviti nekim pravcem koji je drugačiji zato što sad u sebe uključuje i te nove petlje shvatanja. Povećano shvatanje znači i povećan smisao. Kad ti tako uporno navaljuješ da te ponajviše zanima sudbina Marsa, mislim da je to prenos pobuda, i to tako jak da je to o Marsu sasvim potisnulo tvoje prave pobude i zbunilo te. I to je jedna metafora. Možda istinita. Ali oba kraja metafore treba prepoznati.
     Ja vidim ono što vidim.
     Ne, kako stvari sada stoje, ti čak i ne vidiš. Od crvenog Marsa ostalo je veoma mnogo. Trebalo bi da ideš i pogledaš! Iziđi, ali potrudi se da ti um bude prazan i da samo, naprosto, vidiš šta postoji tamo. Idi negde na malu nadmorsku visinu i šetaj se, slobodno udišući taj vazduh, samo sa maskom protiv prašine. To bi bilo dobro za tebe, dobro na fiziološkom nivou. Ujedno, značilo bi ubiranje plodova teraformiranja. Doživeti tu slobodu koju nam teraformiranje daje, taj priključak na ovaj svet - mogućnost da po njegovoj površini šetamo goli-golcati i ostanemo živi. Zapanjujuća stvar! Time postajemo deo jedne ekologije. Proces koji zaslužuje da se o njemu razmisli ponovo. Trebalo bi da izlaziš i proučavaš, na taj način, areoformiranje.
     To je samo reč. Zauzeli smo ovu planetu i preorali smo je. Ona se topi pod našim nogama.
     Topi se u vodi koja je ovdašnja, Marsovska. Nije uvezena sa Saturna i sličnih mesta, nego se tu nalazila od samog početka, bila je deo prvobitne akrecije, je li tako? Nastala je od gasova koji su izbijali iz one prve grudve koja je bila Mars. Sada je ona deo naših tela. Ova naša tela jesu, sada, marsovska voda, raspoređena na određeni način. Da nema u nama i minerala, bili bisno prozirni. Mi smo marsovska voda. A voda je bila na površini Marsa od ranije, zar ne? Provalila je na površinu, u arteskoj apokalipsi. Ti kanali su tako veliki!
     Bila je permafrost dve milijarde godina.
     Onda smo joj mi pomogli da se vrati na površinu. Veličanstvene su bile te ogromne provale vode, te poplave. Nas dvoje smo bili tamo, gledali smo jednu sopstvenim očima, malo je nedostajalo da se udavimo u njoj...
     Da, tako je, da...
     Osetila si kako su kola podrhtavala od prolaženja one vode, vozila si...
     Jesam! Ali voda nije odnela kola, odnela je Frenka.
     To jeste.
     Odnela je taj svet. A nas ostavila na plaži.
     Taj svet je još tu. Iziđi, pa vidi.
     Ne gleda mi se. Već sam videla!
     Nisi ti. Videla je neka prethodna, ranija ti. A ti si sada ova ti, ova koja sad živi.
     Da da.
     Mislim da se plašiš. Plašiš se da pokušaš transmutaciju - preobražaj u nešto novo. Aparat za destilaciju je postavljen, nalazi se svuda oko tebe. Vatra se razgorela vruće. Ti bi morala biti stopljena, a onda nanovo rođena, a ko zna da li bi posle toga to bila ti?
     Ja ne bih da se menjam.
     Ti ne bi da prestaneš voleti Mars.
     Da. Ne.
     Nikad i nećeš prestati da ga voliš. Stene pretrpe preobražaj i posle toga ipak postoje. Nova stena obično je tvrđa od one od koje je nastala, zar ne? Uvek ćeš ti da voliš Mars. Tvoj zadatak biće da vidiš onaj Mars koji zauvek ostaje, pod atmosferom gustom ili retkom, toplom ili hladnom, mokar ili suv. Prolazne stvari se menjaju, ali Mars istrajava. Te poplave dešavale su se i ranije, zar ne?
     Jesu.
     Marsova sopstvena voda. Sve te nepostojanosti su Marsove nepostojanosti.
     Osim azota sa Titana.
     Pa, da. Zvučiš kao Saks.
     Ma, hajde.
     Vas dvoje ste sličniji nego što mislite. Svi mi koji smo nepostojano zapravo smo Marsovci.
     Ali površina je uništena. Potpuno upropašćena. Sve je izmenjeno.
     To ti je areologija. Ili areofanija.
     To ti je uništavanje. Trebalo je da pokušamo da živimo na onakvom Marsu kakav je bio.
     Ali nismo. I zato sada pripadati Crvenima znači: truditi se da uslovi na Marsu ostanu što je moguće približniji onim nekadašnjim, u okvirima areofanije - projekta za stvaranje jedne biosfere koja će ljudima dati slobodu da se šetaju po površini, ispod neke određene nadmorske visine. To je sve što 'Crven' može značiti sada. Ima mnogo takvih Crvenih. Ja mislim da se ti brineš da ako se makar i najmanje promeniš, to može značiti kraj crvenosti svuda. Ali crvenost je veća od tebe. Ti si pomogla da se taj pokret započne i odredi, ali nikad nisi bila jedina članica. Da si bila jedina, niko te nikad ne bi slušao.
     I nisu me slušali!
     Neki jesu. Mnogi jesu. Crvenost će se nastaviti bez obzira na to šta ti učiniš. Mogla bi se povući u penziju, mogla bi postati sasvim drugačija osoba, mogla bi postati najzelenija, a pokret Crvenih i dalje bi postojao. Mogao bi čak prerasti u nešto daleko veće nego što si ikad zamišljala.
     Zamišljala sam ja najcrveniju moguću crvenost.
     Koliko samo ima mogućnosti. Odživećemo jednu od njih i krenućemo dalje. Proces našeg saživljavanja sa ovom planetom trajaće hiljadama godina. Ali sad smo ovde. U svakom trenutku treba da se pitaš: šta sada nedostaje? I da radiš na tome da bar donekle prihvatiš svoju sadašnju stvarnost. To je mentalno zdravlje, to je život. Moraćeš od sada da zamišljaš svoj život.
     Ne mogu. Pokušala sam i ne mogu.
     Trebalo bi, stvarno, da malo iziđeš i pogledaš unaokolo. Da protegneš noge. Zagledaj vrlo pažljivo. Čak i ova ledena mora pogledaj izbliza. I ne samo njih. To je ono što nazivamo suočavanjem. Moraš da se suočiš sa stvarima, što ne mora biti tako strašno. Samo malo pogledaš, a? Jedno uviđanje. Razmisli i o odlasku u brda. Tarsis, Elisijum. Putovanje ka sve većoj nadmorskoj visini jeste putovanje u prošlost. Tvoj zadatak je da pronađeš onaj Mars koji istrajava kroz sve promene. On je divan, zaista. Ne možeš ni zamisliti koliko je veliki broj ljudi kojima je nedostupan tako lep posao. Ti si stvarno srećna što ga imaš.
     A ti?
     A?
     Šta je tvoj zadatak?
     Moj zadatak?
     Da. Tvoj zadatak.
     Pahhhh.... Nisam siguran. Rekoh da ti zavidim na tvom. Moji zadaci su... nejasni. Da pomognem Maji, i sebi. I svima ostalima, svima nama. Pomirenje... Voleo bih da pronađem Hiroko...
     Već odavno si ti nama psiholog.
     Da.
     Duže od sto godina.
     Da.
     I nikad nikakve uspehe nisi postigao.
     Pa, hm. Ja volim da zamišljam da sam malčice pomogao.
     Ali nisi prirodno nadaren za psihologiju.
     Možda nisam.
     Šta misliš, da li na studije psihologije odlaze oni koji već imaju izvesne probleme u svojoj glavi?
     To je česta teorija.
     Ali niko nikad nije bio tvoj psiholog.
     A, imao sam ja psihologe. Terapeute.
     I je l' bilo koristi?
     Da! Vrlo mnogo. Mislim, prilično. Hoću reći, ljudi su činili koliko su mogli.
     Ali ti ne znaš svoj zadatak.
     Ne. Ili... hoću da idem kući.
     Kojoj to kući?
     U tome je problem. Nezgodno je kad čovek ne zna gde se nalazi njegov dom, a?
     Da. Mislila sam da ćeš ostati u Provansi.
     Ma ne. Ov-vaj, Provansa jeste moj dom, ali...
     Ali se sad vraćaš na Mars.
     Da.
     Odlučio si tako.
     Hmmm... da.
     Nije ti jasno šta radiš, a?
     Nije. Ali tebi jeste. Ti znaš gde ti je dom. To imaš, a to je nešto dragoceno! Trebalo bi da to i zapamtiš, a ne da odbacuješ takav poklon, niti da zamišljaš da je teret! Bila bi glupa kad bi to mislila! To je poklon koji si dobila, dragocen, izuzetno dragocen, razumeš?
     Moraću da razmislim o tome.









20.
     Krenula je iz skloništa meteorološkim roverom iz prošlog veka. To vozilo bilo je jedna visoka, 'kockasta' stvar sa luksuznom vozačkom kabinom na vrhu. Prozori su bili vrlo veliki. Ova kabina nije se mnogo razlikovala od prednje polovine onog ekspedicionog terenskog vozila u kome je prvi put išla na Marsov severni pol, sa Nađom, Filis, Edmundom i Džordžom. Pošto je od tada provela još hiljade sati u takvim mašinama, u prvi mah je imala utisak da ovo što sada radi jeste običan posao, nastavak njenog dosadašnjeg svakodnevnog bitisanja.
     Ali vozila je ka severoistoku, niz kanjon, sve dok se nije našla u dnu jednog malog, bezimenog kanjona na 60 stepeni geografske dužine i 53 stepena severne geografske širine. Prešla je u dolinu koja je izdubljena delovanjem neke manje provale podzemnih voda u poznom amazonijskom razdoblju Marsa; tada je voda pokuljala niz jedan raniji grebenski rased, niz donje nagibe Velike eskarpe. I kuljala je tako da su brazde na zidovima kanjona ostale vidljive sve do sad, a na dnu doline - lentikularna ostrvca temeljnog kamena.
     Ali je dolina sada vodila pravo u more leda.

     Iz terenskog vozila izišla je obučena u odelo protiv vetra ispunjeno vlaknima. Na licu je imala masku protiv suviška CO 2 i gogl-naočare, na nogama čizme sa grejačima. Vazduh je bio hladan i razređen, iako je ovde na severu bilo proleće, sada, u Ls 10, M-53. Hladno i vetrovito, a zupčasti nizovi niskih, naduvenih oblaka jurili su ka istoku. Predstojalo je ili ledeno doba, ili, ako manipulacije Zelenih budu uspešne, samo jedna 'godina bez leta', kakva je na Zemlji bila 1810. godina, kada je eksplozija vulkana Tambori rashladila svet.
     Krenula je pešice duž obale novog mora. Nalazila se u podnožju Velike eskarpe, u oblasti Tempe Tera. Tempe Tera bila jedan režanj pradrevnih visija, opružen ka severu, režanj koji je izbegao opšte 'ljuštenje' severne polulopte verovatno zbog toga što se našao otprilike na suprotnoj tački od Velikog pogotka koji se, o tome je većina areologa sada bila saglasna, zario u Mars u blizini današnje oblasti Hrad Valis, nedaleko od Elizijuma. Dakle: izgruvana, stara brda koja gledaju na more što je pretežnim delom zakrčeno ledom. Stene su ovde izgledale ustalasane kao neko crveno more koje se skamenilo upravo kad je zbog silovite promene vetra došlo do sudaranja i presecanja talasa. Led je, opet, delovao kao prerija u dubinama zime. 'Ovdašnja' voda, kao što je rekao Mičel, voda koja se od samog postanka ove planete nalazila tu, i koja je ranije već probijala na površinu. Činjenica koju je bilo teško pojmiti.
     Misli su joj bile razasute i spetljane, zaletale su se tamo i ovamo, sve jednovremeno - bilo je to nalik ludilu, ali ipak ne ludilo. Znala je razliku između ta dva. Brujanje i zavijanje vetra nije se njoj obraćalo tonom predavača sa zemaljskog Masačuseckog instituta za tehnologiju; nije imala strah od gušenja pri ovakvom disanju. Nije bilo to. Samo su se njene misli ubrzale i razlomile u mnoštvo nepredvidljivih komadića, kao ono jato ptica tamo, koje se raspršilo iznad leda, i svaka ptica mlatara krilima i zaleće se u cik-cak kroz siloviti zapadni vetar. Ah, osećaj tog vetra na njenom telu. Kako je gurka. Novi, gusti vazduh kao šapa neke životinje...
     Neustrašivo i vešto ptice su jurcale kroz vetar i vraćale se. Bile su to skue, nordijski galebovi-grabljivice. Pošle su u lov, iznad tamnih pruga slobodne, nezaleđene vode. Takve pruge, zvane 'polnjapi', bile su samo površinski znaci da se ispod leda komešaju ogromni 'kotlovi' tečne vode; rekli su joj da sad postoji neprekinuti kanal podledne vode koji je obujmio celu planetu. Krivuda ka istoku preko starog područja Vastitas, često 'podere' masu leda iznad sebe i otvori ovakve polnjape, prostore slobodne vode koji se održe satima ili nedeljama. Iako je vazduh tako hladan, ne događa se zaleđivanje do dna, zato što donjim slojevima vode pritiču stalno nove količine toplote iz potopljenih mohoul rupa u Marsovoj kori, koje su izbušene na mnogo mesta na Vastitasu; osim toga, hiljade termonuklearnih eksplozija koje su izvršene po naređenju metanacionalnih kompanija na kraju prethodnog veka stvorile su svoje sopstvene vrele zone iz kojih se toplota i sad lagano uzdizala. Bombe su bile usađivane tako duboko pod površinu Marsa, u megaregolit, da radioaktivni otpad, navodno, 'nije mogao' da se probije do površine, za razliku od toplote koja je trebalo da se probije na površinu 'srazmerno brzo', u jednom 'termalnom pulsu', što je potrajalo, evo, već mnogo godina. Ne; može Mičel da priča šta hoće, ali osim što je voda poreklom sa Marsa, praktično ničeg drugog prirodnog nema u načinu na koji je ovo more nastalo.
     En se pope na jedan greben da bi videla šire i dalje. Pred njom leži more: led, uglavnom ravan, ponegde zdrobljen. Sve je mirno kao leptir na grančici, mirno kao da bi se sva ova belina mogla najednom podići i odlepršati. Kovitlanja ptica i bežanje oblaka po nebesima pokazuju kako je, zapravo, snažan vetar; sve što se nađe u vazduhu, odmah počne da se sliva ka istoku. Samo led ni da makne. Glas vetra, dubok i ogroman, hripavo seče preko milijardi hladnih, oštrih ivica. Jedna traka sive vode, a na njoj nebrojene strije od vetra; snagu svakog naleta vetra priroda izmeri, predivnom tačnošću, tako što se talas uzdigne tačno u odgovarajućoj meri, a najjači udari i zapenuše poneki od talasa, opet srazmerno svojoj moći. Prekrasna osetljivost. Voda. Ispod te narogušene površine, planktoni, škampi, ribe, sipe; En je čula je da se sada u ribljim uzgajalištima proizvodi podmladak za čitav, inače veoma kratak, lanac ishrane kakav postoji u vodama Antarktika. Tako proizvedena mlađ pušta se u more. To su vode u kojima sve vri od života.
     Skue se vijaju u krug iznad nje. Čitav jedan oblak skua sjuruje se kao vrtlog, spiralno, na neku svoju metu koja se nalazi na obali, iza nekih stena. En pođe tamo. Najednom vide na šta su se toliko okomile. To je ležalo u jednom procepu stena, nadomak leda: ostaci jedne foke, većim delom pojedeni. Foke! Ovaj leš ležao je na travi koja je rasla kao u tundri, u zavetrini nekih peskovitih dina, koje su, opet, bile u zavetrini jednog stenovitog grebena koji se spuštao do leda. Iz tamnocrvenog mesa viri beli kostur, a oko mesa su slojevi bele slanine i crnog krzna. I sve je to pocepano i otvoreno prema nebu. Oči iskljuvane.
     Produžila je pored mrcine, na sledeći mali greben. I ovaj je stvarao svojevrstan rt koji se opružao u led; onostran rta bio je neki zaliv. Okrugao zaliv; bivši krater, dakle. Sada ispunjen ledom. Pukim slučajem ovaj krater se našao na nivou mora; štaviše, imao je i jedno provaljeno mesto okrenuto baš prema moru, pa su se voda i led sručili unutra. Sada je to okrugli zaliv, savršen za luku. Jednog dana će i biti luka. Prečnika oko tri kilometra.
     En sede na jednu gromadu, na rtu, i predade se razgledanju tog novog zaliva. Dah je ulazio u nju i izlazio, nehotičnim ritmom, njen grudni koš sav u nekim čudnim grčevima, kao na porođaju u trenutku kontrakcija. Pa, ona plače. Zaista. Skide masku sa lica i izduva nos dole na stene i stisnu ga prstima da ga ocedi. Obrisa oči, ali žestok plač i jecanje nisu prestajali. Ovo je njeno telo. Pamtila je kako je prvi put naišla, slučajno, na poplave u Vastitasu, na onom svom samotnom putaovanju, pre nebrojeno godina. Tada nije plakala, ali je Mičel rekao da samo zbog šoka nije plakala, samo zbog otupelosti od šoka, kao pri svakom ranjavanju - čovek se povuče od svog tela i svojih osećanja. Mičel bi nesumnjivo rekao da je ova sadašnja reakcija zdravija. Ali zašto? Ovo boli; seizmički tremori drmaju njeno telo. 'Kad bude prošlo, ti ćeš se osećati bolje', tako bi Mičel sada rekao, kad bi bio prisutan. Bićeš 'ispražnjena'. Nestaće napetost - to ti je tektonika limbičkog sistema - ali njoj su smešne takve pojednostavljene analogije koje Mičel nudi, žena kao planeta, svašta, pa to je besmisleno. Ipak, evo nje kako sedi na kamenu, šmrca i gleda zaliv iznad koga oblaci hitro beže, i stvarno, oseća se ispražnjena.

     Ništa se ne kreće osim oblaka iznad njene glave i uporednih talasa koje vetar urezuje u prostor slobodne vode. Na toj vodi ocrtava se nalet za naletom vetra, boja bude treperavo siva, pa slezova, pa opet siva. Voda drhti, kopno miruje.
     Najzad En ustade i pođe do jednog 'rebra' od tvrdog, starog kamena zvanog 'šišovit' koje je sad činilo uzanu graničnu liniju između dve obale. Uistinu, iznad leda nije bilo mnogo toga što se primetno izmenilo u odnosu na pradrevno stanje Marsa. Dole, međutim, na samoj liniji vode, stvari stoje kudikamo drugačije. Svakodnevno 'bombardovanje' vetrom i talasima polomilo je led u sitne komade, u masu ledenih krhotina. Talasi su tu žitku masu nabacivali na obalu gde je ostajala, tako da sad postoje linije tih ledenih nanosa nalik na linije morske travuljine i kojekakvih naplavina na zemaljskim obalama. Kad dođe leto, taj takozvani 'drobljeni led' razdire nove plaže, smulja se sa peskom i blatom u polutečnu masu, koju sad vidiš zamrznutu ispod novih nanosa drobljenog leda. Smeđe, a preko toga belo. Kao čokoladna torta, i na njoj šlag.
     En pođe laganim hodom preko ovog haosa. Dođe do jednog vrlo malog zaliva, koji je bio sav zakrčen ledenim gromadama što su se nasukale u plićaku, a zatim ostale zarobljene usled zamrzavanja čitave površine vode oko njih. Izlaganje suncu i vetru izvajalo je te blokove leda u barokne fantazije prozirnog plavog leda i neprozirnog crvenog leda, nalik na agregate safira i 'krvavog kamena'. Na južnim stranama ovih blokova otapanje je bilo preferencijalno, a voda se ne samo topila i slivala nego u slivanju i ponovo zaleđivala u ledenjake, ledene brade, ledene opne, ledene stubove.
     Osvrnula se i pogledala iza sebe, duž obale, i još jednom se uverila koliko je pesak izbrazdan i razderan; šteta je bila ogromna, brazde ponegde i dva metra duboke - neverovatna sila, sposobna da izore takve rovove! Mora biti da je taj pesak dobrim delom bio pomešan sa lesom - rastresitim i lakim zemljištem koje nastaje taloženjem prašine iz vazduha. Sada je ovde kao između dve linije fronta u Prvom svetskom ratu, ničija zemlja od blata i prljavog leda, sva razneta i isprovaljivana granatama koje su gađale šance neke nevesele vojske.
     Krenula je dalje, gazeći po neprozirnom ledu. Po površini zaliva. Kao svet prekriven spermom. U jednom trenutku led zapucketa pod njenom težinom.
     Kad je već izišla daleko od obale, zaustavila se i osvrnula se po moru. Horizont zaista 'tesan', blizak. Ispentrala se na jednu santu sa ravnim vrhom i odatle pogledala nešto širi prostor ovog zaliva. Ledeno prostranstvo sve do kružnog zida kratera; a iza zida vide se samo još oblaci u jurnjavi. Led, iako ispucao i ispreturan i izboran svojim pritiscima, ipak jasno pokazuje ravninu vodene mase ispod. Na severu se jasno primećuje rupa u kraterskom zidu, kroz koju je more ušlo ovde. Pojedini pločasti ledeni bregovi strše iz mora kao izobličeni dvorci. Bela pustoš.
     Pošto se neko vreme borila da dokuči ovaj prizor, u čemu nije uspela, En se nekako spentra sa ledenog brega i krenu pešice nazad duž obale, u nameri da se vrati u svoja kola. Dok je prelazila onaj mali kameniti rt koji je razdvajao dva dela obale, jedan pokret dole na ivici leda privuče joj pažnju. Kretalo se nešto belo - neka osoba u beloj odeći za sneg, možda, ali osoba koja ide na sve četiri noge... ne. Medved. Polarni medved. Kreće se po ivici leda.
     Privukao ga je vrtlog ptičurina iznad crknute foke, dabome. En čučnu iza jedne stene, a onda se opruži potrbuške po jednoj zaravni peska pokrivenog prašinastim mrazom. Hladnoća po celoj prednjoj strani njenog tela. Ona virnu iza stene.
     Medvedovo krzno bilo je ne baš belo, nego neke boje nalik na slonovaču, a na bokovima i nogama žućkasto. Podigao je tešku glavudžu, počeo da njuška kao pas i da se osvrće radoznalo. Odklipsao je do mrtve foke, ne obraćajući pažnju na stub kričavih ptica. Poče da ždere iz foke kao pas iz zdele. Podiže glavu... sad mu je njuška bila tamnocrvena. Enino srce je gruvalo. Medved sede na sapi i poče da liže šapu, a zatim da trlja lice, sve dok oba ne postadoše opet čisti. Uredan kao mačka. Onda bez ikakvog upozorenja pade napred, dočeka se na sve četiri noge, i zaputi se uzbrdicom od kamena i peska, tačno ka mestu gde se En iza svoje stene skrivala. I pređe u laki trk, tako što je sad istim pokretom bacao napred obe svoje leve noge, i prednju i zadnju; pa obe desne; pa leve, desne, leve, desne.
     En se otkotrlja niz drugu stranu malog rta i ustade i dade se u beg. Trčala je kroz jednu plitku fisuru koja ju je vodila ka jugozapadu. Njeno terensko vozilo nalazilo se maltene tačno na zapadu od nje, ili je tako bar računala, a medved je nadirao sa severozapada. Ona se uspentra uz kratku, strmu, bočnu stranu kanjona koji se okretao približno ka jugozapadu, pretrča preko jednog brisanog prostora na znatnoj visini u odnosu na okolni teren, do nove jaruge. Ova je vodila malo zapadnije nego prethodna. Gore! Pentraj se na sledeću onakvu zaravan između dvaju plitkih fosa! Osvrte se. Već zadihana, a do rovera ima bar još dva kilometra, ima da se trči i trči, ka zapadu i malčice ka jugu. Ona, zapravo, rover još i ne vidi, jer je iza nekih zupčastih brežuljaka. Medved dolazi sa zapada i istoka; ako se orijentiše pravo ka roveru, imaće da prevali otprilike isto koliko i ona... oko dva kilometra. Da li medved lovi na osnovu vida, ili njuha? Ume li da izračuna kojom putanjom će žrtva bežati, pa da joj preseče put?
     Nego šta. Sigurno da ume. Nju ispod termo-odela probi znoj. Smandrljala se nekako u sledeću veliku jarugu, malu klisuru zapravo, i onda neko vreme grabila duž njenog dna ka zapadu-jugozapadu. Onda opazi jednu laku kosinu kojom odmah ustrča na sledeću visoku zaravan među klisurama, koja je sad vodila kao nekakav visoki i široki drum između plitkih klisura sa obe strane. Okrete se i pogleda se sa medvedom oči u oči. On je stajao na četiri noge, iza te dve male klisure koje je upravo savladala; izgledao je kao mnogo veliki pas... ili stvor nastao ukrštanjem psa i čoveka, ogrnut u krzno slamnate bele boje. En ostade zaprepašćena da takvo biće može postojati ovde. Ovdašnji lanac ishrane nikako ne može zadovoljiti potrebe tako krupne grabljivice, zar ne?... Ili ipak može? Pa valjda ljudi hrane ove medvedčine u nekim stanicama za dohranjivanje. Trebalo bi se nadati da je tako. Ako nije tako, onda ovaj medved mora biti jezivo gladan. On kliznu dole, jedan kanjon bliže njoj, a En polete u bežaniju po zaravni, ka terenskom vozilu. I posle ovoliko trčanja, okretanja i osvrtanja, zadržala je poverenje u svoj osećaj za pronalaženje rovera.
     Trčala je tempom za koji je pretpostavljala da će ga moći izdržati sve do rovera. Jedva se suzdržavala da se ne 'pusti', da se ne otisne u ludi sprint; znala je da ne bi to izdržala, srušila bi se i ne bi mogla dalje. Nametni sebi pametan tempo, ponavljala je u glavi. Siđi sa ovog isturenog terena u neku udolinu da te onaj ne vidi. Zadrži orijentaciju; šta ako već prolaziš pored rovera i počinješ da se udaljavaš od njega, odlaziš ka jugu? Vraćaj se na uzdignutiji teren, samo na kratko, treba osmotriti šta je gde. Mora biti da je rover onamo, iza onog brdašca sa ravnim vrhom - to je neki krater, jasno; omanji krater; malo grbav na južnom delu svog prstena - sigurno je rover tamo. Mada se, baš, ne vidi. A teren je tako ispreturan, ništa lakše nego izgubiti se. Hiljadu puta u životu En se na terenu, za kratko, napola izgubila, nije znala gde je u odnosu na neku određenu tačku, obično u odnosu baš na svoj sopstveni parkirani rover - ali to u načelu nije veliki problem, imaš APS na zglavku da te dovede do cilja. Moglo bi to i sad. Ali i bez APS-a ona je sigurna da je rover iza onog brdašca, tačno iza onog malo 'grbavog' mesta.
     Hladan vazduh u njenim plućima naprosto peče. Pade joj na um da ima u rancu na leđima masku sa kiseonikom za hitne slučajeve. Stade, poče kopati po rancu, nađe i istrže to, navuče preko nosa i usta i odvrte ventil. Izvesna količina komprimovanog kiseonika. Najednom postade sasvim druga, jača, brža, sposobnija da održi jak tempo. Potrča još jednim 'drumom' između dve jaruge, u nadi da uskoro uoči rover iza brdašca. Eno ga! Dahćući tijumfalno, crpla je iz maske ledeni kiseonik; božanski ukus, ali zadihanost nije postala manja. Sjuri se u dno jaruge desno od sebe, videći da će upravo tako stići do samog rovera.
     Osvrte se i ugleda da i polarni medved trči. Noge su mu sada mlatarale u nekoj klimavoj vrsti galopa. Klimavo, ali naprosto je proždirao preostalu udaljenost, a plitki zidovi jaruga za njega nisu, izgleda, bili ništa, prelivao se preko njih kao beli košmar, jedna bela stvar predivna i užasavajuća, videlo se tečno pokretanje njegovih mišića, bez napora, ispod tog debelog, belog krzna sa žutim vrhovima čuperaka. Sve ovo sagledala je u jednom jedinom trenu potpune jasnoće, sve u njenom vidnom vidnom polju bilo je jasno i oštro ocrtano i zračno, kao iznutra obasjano. Okrenula se opet napred i pojurila sada svom silinom, bez ikakvog suzdržavanja, žestoko pazeći na svaki korak da se ne spotakne o nešto; pa ipak je i dalje videla medveda kako teče preko crvenkastih stenovitih nagiba, kao poslesliku preko sadašnjeg vidnog polja. Ona treska čizmama o led, to je sad tvrda, mahnita jurnjava, i balet po stenama, medved je brz i ovaj teren mu nije nikakva prepreka, ali i ona je životinja, i ona je provela godine na zabačenim terenima na Marsu - zapravo, mnogo više godina nego ovaj mladi medved, ona može da trči kao kozorog, u skokovima, sa vrha jedne stene na vrh sledeće, pa sledeće, pa na pesak, pa na zaravan, pa opet od vrha do vrha nekoliko stena, otiskuje se silovito napred, ali i balansira savršeno, nepogrešivo kontroliše ovaj beg za goli život. A rover je blizu, blizu. Samo se još uspentrati uz poslednju bočnu stranu jaruge, zatim jurnuti uz blagi nagib na prilazu krateru, i evo, ona već mora da uspori da se ne bi 'nabila' punom brzinom u rover, ona naleće na rover i uzdignutom pesnicom treska u zaobljeni metalni bok vozila trijumfalno, donnnng! - kao da time udara i medveda u tu gubicu, sledećeg sekunda ipak pribranije pritiska dugme za otvaranje vrata i juriš unutra, unutra, spoljašnja vrata se zatvaraju i ona je u vazdušnoj pretkomori. Iza nje su se vrata već sama zabravila.
     Pohitala je uz stepenice do visokog vozačkog mesta da pogleda iza. Kroz staklo vide polarnog medveda dole, kako osmatra njeno vozilo sa povelikog odstojanja. Izvan dohvata ma kakvih pušaka sa strelicama za uspavljivanje. Njuška on i pokušava da dokuči šta će to tu biti. En oseti da ju je probilo mnogo znoja; nepojamno je zadihana; udahni-izdahni, udahni-izdahni, ko bi rekao da je grudni koš sposoban za tako silovito grčenje! I to sad kad ona bezbedno sedi u vozačkoj fotelji. Sklopi oči i pred njom je opet ona heraldična slika medveda koji se kao voda provlači preko stena, lije i teče; otvori oči i tu je instrument-tabla, svetlucava, veštačka i dobro znana. Oh, čuda!

     Dva dana kasnije još je bila u svojevrsnom šoku i sposobna da vidi polarnog medveda tačno ispred sebe kad god sklopi oči i pomisli na njega; a za mnoge druge stvari odsutna duhom. Noću je led u zalivu potmulo tutnjao i stenjao, ponekad se od unutrašnjih naprezanja naglo razlamao u pravim eksplozijama, tako da je En sanjala napad na Šefild, pa je i ona, kao taj led, ječala. Danju je pokušavala da vozi, ali je u tome bila tako nepažljiva da je najzad poverila automatskom pilotu da vozi dalje duž obala kraterskog zaliva.
     Dok se vozilo kotrljalo sve dalje i dalje, En je lunjala po vozačkoj kabini, a njen um je jurio velikom brzinom. Nekontrolisano. Nije se to moglo zaustaviti, moglo se samo pratiti sa osmehom i izdržati. Kuckaš po zidovima, zuriš kroz prozore. Da li je medved otišao? Jeste, ali nije. Potražila je informacije o njemu: ursus maritimus, 'medved pomorski'. Eskimi Inuiti zovu ga 'tornasuk', što znači 'onaj koji daje snagu'. Bio je kao ona lavina koja umalo da je smrvi onog dana u Melas Kazmi; to je ostalo zauvek deo njenog života. Tada, u suočenju sa lavinom, nije pomerila nijedan mišić; od medveda je, međutim, pobegla najbrže što su je noge nosile. Mars može nju ubiti, može i nesumnjivo će je ubiti jednog dana, ali neće tamo neka medvedčina iz zemaljskog zoološkog vrta; ili, bar, ne ako to ona može da spreči. Ne zato što je ona nešto mnogo zaljubljena u život, daleko od toga, nego zato što čovek treba da ima slobodu da izabere svoju smrt. Kao što je ona već birala, bar dva puta. Ali spasili su je, prvo Sajmon, a posle Saks - kao smeđi medvedići - oteli su njenu smrt od nje. Ni sad nije bila sigurna kako bi trebalo da reaguje na to, kakva osećanja da ima s tim u vezi. Baš žuri njen um! En se pridrža za naslon vozačke fotelje. Posle nekog vremena ispruži ruku i otkuca Saksov stari prvostotinaški pozivni broj na tastaturi na instrument-tabli rovera: XY23. Pričeka da veštačke inteligencije obezbede ovom pozivu prohodnost sve do šatla kojim su se sada Saks i ostali vraćali na Mars. Posle nekog vremena pojavi se on, na ekranu, sa tim svojim novim licem, zagledan u svoj ekran.
     "Zašto si to uradio?" povika ona. "Imam pravo da izaberem svoju smrt kako me je volja!"
     Sačekala je da ove reči otputuju sve do njega. Kad su stigle, on je podskočio, njegova slika na ekranu se zatresla. "Zato što..." reče on, pa zaćuta.
     En oseti kako neka hladnoća prolazi kroz nju. Isto tako glasile su i Sajmonove reči kad ju je izvukao iz haosa. Nikad oni ne znaju da kažu razlog, osim tog 'zato što'. A to su reči samog života. Idiota.
     Saks nastavi. "Nisam hteo - činilo se da je takvo upropašćavanje - stvarno je iznenađenje da se ti ovako javiš. Drago mi je."
     "Jebo te drago", reče En.
     Već se rešavala da prekine vezu, kad on opet poče da govori - sad su mogli govoriti naizmenično. "Zato da bih mogao razgovarati sa tobom, En, hoću reći - imao sam u vidu moju ličnu korist. Nisam želeo da budem bez tebe. Želeo sam da mi oprostiš. Da se raspravljam sa tobom još neko vreme i - da ti postane jasno zašto sam uradio to što sam uradio."
     Zaćutao je isto tako nenadano kao što se i raspričao, i sad je samo izgledao još zbunjenije, čak i uplašeno. Možda je tek sad čuo ono što je maločas dobacila. Ona njega ume da uplaši, tu sumnje nema.
     "To je potpuno sranje", reče ona.
     Posle nekog vremena: "Da. Hm. Pa kako si ti? Izgledaš..."
     Prekinula je vezu. Upravo sam pobegla od polarnog medveda! - povika ona u svom umu. Umalo da me pojedu tvoje glupe igre!
     Ne. Neće mu reći. Petljaroš jedan. U sve se taj meša. Trebao mu je dobar recenzent za njegove stručne radove koje šalje 'Metažurnalu marsovske istorije'; na kraju ispada da ju je spasao samo zato. Hoće čovek da ima stručna lica kao ocenjivače svojih naučnih članaka - i zato brlja po najličnijim željama nečijim, osporava njenu suštinsku slobodu izbora između života i smrti, osporava joj pravo da bude slobodno ljudsko biće!
     Pa, dobro, bar nije pokušao da to prikrije nikakvim lažima.
     I, eto, ona je tu gde je. Grdan bes; silno kajanje, ali ni zbog čega; neobjašnjivi duševni bol; jedno oduševljenje, ali opet na čudan način bolno; sve to nju ispunjava u isto vreme. Limbički sistem ludo vibrira i u svaku misao dolije, kao krišom ubačeni alkohol, osećanja razmahana, a protivurečna, osećanja koja nemaju nikakve veze sa sadržinom misli: Saks ju je spasao, ona ga mrzi, ona oseća silnu radost, Kasei je mrtav, Piter nije, ne može nijedan medved nju ubiti, i tako dalje - to traje i traje. Oh, čuda!

     Primetila je jedan mali zeleni rover kako 'sedi' na litici iznad ledenog zaliva. Namah uze volan i poveze svoje terensko vozilo tamo. Neko malo lice izviri iz rovera, zagleda se kroz staklo ka njoj. Ona, kroz svoje vetrobransko staklo, mahnu tom licu. Crne oči, naočare, ćelava glava. Kao njen očuh. Ona parkira svoj rover pokraj njegovog. Tip joj poče mahati da pređe kod njega i podizati u vazduh drvenu kašiku - varjaču. Ali rasejano; izgledao je smućen, kao da je tek napola izvučen iz nekih svojih, drugih misli.
     En obuče samo perjanu jaknu i prođe kroz vazdušnu pretkomoru i naprosto tako pođe ka njegovom vozilu. Šok ledenog vazduha: kao da je polivena velikim količinama ledene vode. Pa ipak, lepo je imati ovu mogućnost da iz jednog vozila u drugo prošetaš bez skafandera i maski. Ili, ako treba sići u suštinu stvari, prija da se na ovaj način rizikuje život. Zapanjuje pomisao da je tako mali broj ljudi izgubio život zbog sopstvene nepažnje ili zbog zaglavljenih brava na ulaznim vratima u ovakvim situacijama. Bilo je takvih pogibija, naravno. Nekoliko desetina, verovatno, tokom svih ovih godina ukupno. A gle sad: zima, ali postoji vazduh. Napolju si, i ništa ti nije.
     Ćelavi tip otvori unutrašnja vrata svoje vazdušne pretkomore. "E, ćao", reče i pruži joj ruku. "Zdravo", rele En i rukova se s njim. "Ja sam En."
     "Ja sam Hari. Hari Vajtbuk."
     "Aha. Čula sam za tebe. Dizajner životinja."
     Osmehnuo se blago. "Da." Bez stida; bez odbrambenog stava.
     "Danas me pojurio jedan od tvojih polarnih medveda."
     "Tebe!" Iskolačio je oči. "Ej! Oni su brzi!"
     "Jesu, bogami. Ali to nisu samo polarni medvedi, a?"
     "Pa, imaju i nešto gena grizlija, za nadmorsku visinu. Ali pretežnim delom su obični ursus maritimus. A to su vrlo robusna stvorenja."
     "Mnoga stvorenja su robusna."
     "Da, zar to nije čudesno? Oh, pardon, jesi li ti jela nešto? O'š supu? Upravo sam pripremao supu od praziluka, što si verovatno već i sama zaključila."
     I jeste zaključila. "Vrlo rado", reče En.

     Preko supe i hleba postavljala mu je pitanja o polarnom medvedu. "Pa nije moguće da postoji ovde na Marsu lanac ishrane za nešto tako ogromno?"
     "Postoji, postoji. U ovoj oblasti. Stvar dobro poznata: ovo je prvo biopodručje dovoljno robusno da izdrži i medvede. Zaliv je u tečnom stanju sve do dna, vidiš. U središtu je Apov mohoul, pa je to kao neko jezero bez dna. Naravno da je tokom zime led odozgo, ali medvedi su na to navikli još na Arktiku."
     "Zime su duge."
     "Jesu. Medvedice kopaju sebi jazbine u snegu, blizu nekih pećina koje postoje u onim izbočinama i barijerama na zapadnoj strani. Tamo ne padaju u pravi zimski san, samo im se telesna temperatura snizi za nekoliko stepeni, a u stanju su da se razbude za minut-dva ako se pojavi potreba da regulišu temperaturu u jazbini. U tim jazbinama i mužjaci i ženke provode najveći deo zime, što više mogu, ali ponekad iziđu da ulove nešto za jelo. I tako do proleća. A u proleće mi oteglimo neke ledene ploče kroz ušće zaliva u more, i stvari počnu od toga ponovo da se razvijaju, od dna prema vrhu. Osnovni lanac u vodi je antarktički, na kopnu arktički. Planktoni, račići, ribe, sipe, Vedelove foke, a na kopnu zečevi i kunići, leminzi, mrmoti, miševi, lasice, risovi. Pokušavamo sa karibuom, severnim jelenima i vukovima, ali za kopitare još nije vreme, nema dovoljno ispaše za njih. Medvede smo pustili tek pre neku godinu, vazdušni pritisak donedavno nije bio odgovarajući. Ali sada je na ovoj tački ekvivalentan nadmorskoj visini od 4000 metara, a medvedi u tim uslovima uspevaju da se snađu dovoljno dobro... Ustanovili smo to. Prilagođavaju se veoma brzo oni."
     "I ljudi."
     "Samo ljude nešto slabo viđamo na 4000 metara." Mislio je na pritisak vazduha na četiri hiljade metara nadmorske visine na Zemlji. Nijedno trajno ljudsko naselje ne postoji na takvim visinama, priseti se ona.
     Nastavljao je: "...posle izvesnog vremena vidimo širenje grudnog koša, a šta bi drugo..." Čovek koji priča sam sa sobom. Krupan, masivan čovek; oko te njegove ćele je obruč ili rub od belog krzna. Crne oči plivaju iza okruglih naočara.
     "Da li si ikad sreo Hiroko?" upita ona.
     "Hiroko Ai? Jesam, jednom. Divna žena. Čujem da je otišla na Zemlju da im tamo pomaže da se prilagode na poplavu. A ti si je poznavala?"
     "Da, ja sam En Klejborn."
     "Tako sam i mislio. Majka Pitera Klejborna, je li?"
     "Da."
     "On je bio u Bunu nedavno."
     "U 'Bunu'?"
     "Tako se zove jedna mala stanica na drugoj strani ovog zaliva. Ovo ti je Botani Bej, a stanici su dali ime Bun Harbor. Jedna vrsta šale. Izgleda da je sličan par naselja postojao u Australiji."
     "I jeste." Odmahnula je glavom. Džon će ostati sa njima zauvek. I neće, ni u kom slučaju, biti najgori od duhova koji njih uznemiravaju.
     Gori je, na primer, ovaj čovek pred njom. Slavni konstruktor životinja. Sad tumara po kuhinjici i kratkovido nešto petlja. Kad je stavio supu pred nju, i kad je počela da jede, posmatrala ga je krišom. Znao je ko je ona, ali se nije primećivalo da mu je zbog toga nelagodno. Niti je pokušavao da opravda taj svoj posao. Ona je Crvena, i areolog, a on proizvodi nove vrste životinja za Mars. Oboje rade na istoj planeti. Ali to ne znači, ili bar njemu ne znači, da su neprijatelji. On bi nju i pojeo bez imalo zlobe, bez zle volje. Bilo je nečeg smrzavajućeg u tome; pomisliš i slediš se. Tip je zaista nadmen, iako se ponaša tako blago. Biti nesvestan nečega, to je tako okrutno. Pa ipak, on se njoj i dopada; ta moć bez strasti, to rasejano muvanje tamo-amo... nešto kod njega joj se svidelo. Posle, kada je seo s njom, navalio je da jede, brzo i bučno, i njuška mu je bila sva mokra od bistre supe. Odlamali su komade hleba sa jedne dugačke vekne. En se poče raspitivati o luci Bun Harbor.
     "Ima dobru pekaru", reče Vajtbuk, naznačavajući pokretom ruke tu veknu. "I dobru labišku. A u svemu ostalom je samo jedna obična staničica. Osim što smo prošle godine skinuli tamošnju kupolu, tako da je sad u naselju vrlo hladno, naročito zimi. Geografska širina je samo 46 stepeni, ali se osećamo kao da smo mnogo severnije. Toliko je hladno, da neki predlažu ponovno nameštanje kupole, bar tokom zime. Neki ljudi smatraju da bi kupola trebalo da ostane sve dok se na Marsu ne otopli."
     "Dok ne dođe kraj ovog ledenog doba?"
     "Pa ja ne mislim da će nastupiti ledeno doba. Ovo je bila prva godina bez solete na orbiti, i bila je gadna, zaista, ali trebalo bi da postignemo uspeh sa raznim kompenzacijama. Biće nekoliko hladnih godina, i to je sve."
     Podigao je jednu šapu i počeo je preokretati levo-desno, levo-desno, kao da kaže: može ispasti i ovako i onako. En ga je gledala i malo je nedostajalo pa da ga gađa komadom hleba. Ali ne, bolje je ne trzati ga. Ona se savlada, ne bez jednog stresanja celim telom.
     "Je l' Piter još u Bunu?" upita ona.
     "Mislim da jeste. Bio je pre nekoliko dana."
     Razgovarali su još neko vreme o ekosistemu Botani Beja. Nemajući na raspolaganju širu paletu biljnog života, dizajneri životinja bili su veoma ograničeni u svom radu; za njih je ovaj raspoloživi teren i sad bio više nalik na Antarktik nego na Arktik. Možda bi novi metodi poboljšavanja zemljišta mogli ubrzati pristizanje viših biljaka. Ali zasad ovo ostaje zemlja lišajeva, pretežno. Kasnije će doći biljke iz tundre.
     "Ali tebi to nije po volji", zapazi on.
     "Ja volim da bude kako je ranije bilo. Sav Vastitas Borealis sastojao se od golih dina, koje su bile od crnog garnet-peska."
     "Zar neće dobar deo toga ostati, sve do na domak polarne kape?"
     "Polarna kapa će se uglavnom završavati na samoj obali mora. Kao što si sam rekao, otprilike nalik na Antarktik. Ne, dine i laminirani teren ostaće pod vodom, tečnom ili zamrznutom. Nestaće cela severna polulopta."
     "Ovo je severna polulopta."
     "Ovo je visija na jednom poluostrvu. Na neki način je i ovaj deo Marsa nestao. Taj 'Botani Bej', to je bio arkadijski Apov krater."
     Zurio je u nju kroz naočare. "Ako bi se ti nastanila negde na velikoj nadmorskoj visini, možda bi ti bilo kao u starim danima. Stari dani, plus vazduh."
     "Mooo-žda", reče ona oprezno. On poče da šetka u krug po kabini, vukući noge teškim, kljakavim koracima. Poče da pere velike kuhinjske noževe u sudoperu. Njegovi prsti završavali su se kratkim, tupim kandžama koje su mu, iako podrezane, otežavale rad sa sitnim predmetima.
     Ona pažljivim kretnjama ustade. "Hvala na večeri", reče ona i uzmače ka vazdušnoj komori. Usput dograbi svoju jaknu, prođe i zalupi vrata preko njegovog iznenađenog pogleda. Napolje; u tvrdi šamar hladnoće. Obuče jaknu. Od grabljivice nikad ne treba bežati. Pređe do svog vozila i pope se unutra, bez osvrtanja.









21.
     Po prastaroj visiji nazvanoj 'Zemlja vremena' bilo je razasuto mnogo malih vulkana, tako da su svuda nastajale manje zaravni od razlivene lave, kao i kanali kojima je lava oticala. Na mnogim mestima videla se erozija izazvana sporim proticanjem viskozne mase leda po tlu, nalik na glečersko delovanje; takođe manji odlivni kanali niz Veliku eskarpu. Sve to u mešavini sa uobičajenim izobiljem noahijanskih udarnih kratera i drugih izobličenja, tako da je na areološkim mapama Tempe Tera izgledala kao umetnikova paleta na kojoj su boje napljusnute svuda pomalo, u nastojanju da se prikažu različiti vidovi duge istorije ovog predela. Suviše boja, suviše zamršeno, smatrala je En; po njenom uverenju, te podele u različite sitne areološke područne jedinice bile su veštačke, bile su ostaci nebeske areologije - snimanja sa velike visine, a zatim pokušaja da se odvoje zone sa više kratera od zona sa više pukotina i tako dalje, umesto da se shvati da to na terenu, dole, jeste sve jedna zemlja, u kojoj sve geološke formacije možeš naći svuda. Naprosto, jedan geološki džumbus od terena, najnoahijanskija zemlja što uopšte postoji igde.
     Čak i dna velikih, ravnih kanjona, koji su nazvani Tempe Fose, bila su odveć izlomatana da bi se po njima moglo voziti, pa je En morala da napreduje posredno, preko viših terena. Najnoviji tokovi lave (stari oko milijardu godina) bili su tvrđi od rasutog izbačenog materijala preko koga su se prevaljali i stvrdnuli, i sada su ostali na zemljištu kao nekakve dugačke brane, a dobili su naziv berm-nasipi. Na mekšem terenu između ovih berm-nasipa bilo je mnogo kratera na čijim se rubovima jasno videlo da je pri udaru, kojim je krater nastao, došlo do topljenja i slivanja materijala. Ponešto od toga je ličilo na kule od peska na plaži kad ih neko ispoliva vodom. Poneko ostrvo erodiranog najstarijeg materijala, prvobitne Marsove kore, virilo je tu i tamo iz sveg ovog krša i loma, ali taj prvobitni materijal uglavnom je i sam bio regolit, komprimovani bivši krš i lom, sa nebrojenim znacima da je od vajkada prožet vodom; delimično se ponašao kao permafrost, pa se prilikom topljenja malo slegao ili puzećom brzinom pokretao u nekom pravcu. Sada se, zbog povećanih temperatura, možda i zbog toplote koja se polako širila od nekadašnjih podzemnih eksplozija u Vastitasu, ovo 'puzeće' kretanje regolitnog terena ubrzalo. Na sve strane - lavine; jedna dobro znana staza Crvenih zatrpana je kad i kosina koja je vodila u Tempe 12. Zidovi klisurine Tempe 18 sručili su se, sa obe strane, tako da je kanjon, čiji je poprečni presek imao oblik slova 'U', sada prešao na oblik 'V'. Od Tempe 21 nije ostalo ništa jer se ceo visoki zapadni zid odronio, u toj meri da je kanjon zatrpan. Svuda se zemlja topila. En vide, na nekoliko mesta, čak i formaciju zvanu 'talik', a to je tečna oblast na permafrostu, u suštini močvara, ali ledeno hladna. Mnoge ovalne jame velikih elasa bile su sad ispunjene barama, koje su se topile danju, a smrzavale noću, zbog čega se zemlja cepala još brže nego obično.
     Provezla se pored režnjevitih spoljašnjih nagiba kratera Timušenko, čija je severna strana u davno doba bila potopljena lavom iz vulkana Koriolanus, najvećeg od mnogo malih na Tempe Teri. Ovde je teren bio veoma izrovašen, a sneg je padao, topio se, i zaleđivao u nebrojenim barama i 'bazenima'. Na zemljištu se moglo videti u svim varijantama 'klonuće' zbog popuštanja permafrosta - večite zaleđenosti tla: negde su to bile višeugaone hrpe zaostalog šljunka, negde koncentrično tonjenje u više nivoa ka dnu kratera, negde pingoi, ili soliflukcioni grebeni na nagibima brda. U svakoj udubini poneka bara ili barica. Marsova zemlja se otapa.
     Na sunčanim nagibima okrenutim ka jugu, gde god se našlo bar malo neke zaštite od vetra, raslo je drveće, preko slojeva mahovina, trava i žbunja. U osunčanim rupama rasla su patuljasta krumholc stabla, kvrgava, a po tlu je bio tepih od njihovih opalih iglica; u rupama gde nema sunca - samo prljavi sneg i firn. Toliko zemljišta upropašćeno. Razorena zemlja, i jeste pusta i nije; kamen i led i močvarne livade i odasvud niski, razlomljeni grebeni. U popodnevnoj toplini oblaci se začas naduvaju ni iz čega, a njihove senke se nabace na zemlju kao još jedan niz mrlja na već ludom šarenilu crvenog i crnog, zelenog i belog. Niko se nikad neće požaliti da je teren Tempe Tere suviše kompaktan.
     Sve je ostajalo savršeno mirno pod hitrim bežanjem senki oblaka. Pa ipak, jedne večeri u suton, neka bela masa kliznu iza jedne stene, sakri se, a Enino srce podskoči. Ali pred njenim očima nije se pojavilo više ništa.
     Ipak, to što je videla bilo je stvarno; jer kasnije uveče, neposredno pre potpune tame, neko joj pokuca na vrata rovera. Srce joj se zatrese kao rover kad se uzdrma na amortizerima; ona pritrča prozoru i pogleda napolje. Prilike u bojama okolnih stena, ali mašu rukama. Ljudska bića.
     Bila je to mala grupa Crvenih ekotera - ekoloških sabotera. Kad ih je pustila unutra, rekoše da su prepoznali njen rover po opisima koje su čuli od naroda u onoj stanici na Tempeu. Nadali su se da bi mogli slučajno naići na nju, i to im se ostvarilo; sada su se smejali, srećni, pričali su mnogo, kretali se po kabini da bi svako mogao da dodirne En, visoki, mladi, rođeni Marsovci, svaki sa po jednim kamenim očnjakom ugrađenim među ostale zube; svima su oči bile mlade i blistave, bez obzira na to što su neki bili žute rase, neki bele, a neki crne. Svi srećni. Prepoznala je da su to oni sa Pavonis Monsa; nije prepoznala nijednog pojedinca, nego grupu kao celinu. To su oni mladi fanatici. Ona opet oseti kako je nešto ledeno prostrujalo kroz nju.
     "Kuda?" upita ih ona.
     "Idemo u Botani Bej", odgovori jedna mlada žena. "Da uništimo laboratorije onog Vajtbuka."
     "I celu stanicu Bun", dodade drugi.
     "A, ne", reče En.
     Zaustaviše se, gledajući je pažljivo. Kao Kasei i Dao u Lastflou.
     "Kako to misliš?" upita ta mlada žena.
     En udahnu, nastojeći da se snađe u ovome. Gledali su je netremice.
     "Da li ste bili u Šefildu onda?" upita.
     Klimnuli su glavom, svima je bilo jasno na šta ona misli.
     "Ako jeste, trebalo bi da vam je već jasno", reče En polako. "Nema smisla crveneti Mars prolivanjem krvi po planeti. Treba da nađemo neki drugi način. Ne može se ići napred ubijanjem ljudi. Čak ni ubijanjem životinja ili biljaka, ili uništavanjem mašina. To neće uspeti. Destruktivno je. Ne privlači ljude, shvatate? Nikoga nećemo pridobiti na našu stranu. Štaviše, oteraćemo i one koji su sad na našoj strani. Što više mi činimo takva dela, to zeleniji postaju ljudi oko nas. Znači, poražavamo sopstveni pokret. Ako znamo da je tako, a teramo zadrto po starom, znači da smo izdajnici svoga pokreta. Razumete? Radimo nešto samo da bismo se iživljavali. Jer smo ljuti. Ili zato što nam prija, jer je uzbudljivo. Ne. Mora se naći druga putanja."
     Zurili su u nju, bez razumevanja, bilo im je neprijatno ovo, ostali su šokirani, počeše da je gledaju prezrivo. Ali ostadoše kao prikovani za svoja mesta. Jer to je, ipak, pred njima, En Klejborn.
     "Nisam sigurna koji bi bio taj drugi način", nastavi ona. "Ja vam ga ne mogu kazati. Mislim da... mislim da treba da počnemo da radimo na tome. Mora biti nešto kao crvena areofanija. Za areofaniju se oduvek smatralo da je stvar Zelenih. Tako se mislilo još od samog početka. Valjda zbog Hiroko, zato što je ona preuzela vođstvo kad je trebalo areofaniju odrediti. I početi sprovoditi. Zato je areofanija oduvek mešana sa pojmom 'viriditas'. Zelenost. Ali nema razloga da to bude tako. Moramo to promeniti, inače nećemo nikad ništa postići. Mora da postoji neki crveni oblik obožavanja Marsa, oblik koji može početi da pridobija naklonost ovog naroda. Crvenost prvobitne planete mora postati protivteža zelenosti. Moramo početi dodavati tom zelenom neke druge tonove sve dok ga ne pretvorimo u neku drugu boju. U neku koju volite da vidite u pojedinim vrstama kamena, kao što su jaspis ili ferični serpentin. Shvatate? To će značiti da možda i vodimo ljude na teren, u šetnju po visijama, da bi oni videli kako je tamo. Takođe može značiti i da se mi svi preselimo tamo, na terene sa vrlo velikom nadmorskom visinom, i da kao naseljenici dobijemo određena trajna starateljska prava nad tim oblastima, pa će onda država morati da nas pita za mišljenje kad nešto preduzima, a mi ćemo imati pravo da govorimo u ime te zemlje. Postoje i prava putujućih stanovnika, nomada, lutajućih areologa. Eto šta bi areoformiranje moglo značiti. Razumete?"
     Zaćutala je. Videlo se da još ima njihovu punu pažnju, ali sada kao da su se brinuli da li je njoj dobro. Ili, možda, da li je dobro to što ona govori.
     "Već smo mi pričali o takvim stvarima", reče jedan mladi čovek. "Neki ljudi to već i rade. Ponekad i mi. Ali uvereni smo da i aktivni otpor mora biti deo naše borbe. Inače ćemo biti naprosto skrajnuti. Sve će biti ozelenjeno."
     "Neće, ako mi svemu damo svoj, drugi ton. I to delujući iznutra, iz srca ljudi. Iz sabotaže i ubistva klija samo zeleno, verujte mi, videla sam. Borim se jednako dugo kao i vi, i videla sam. Gaziš cokulama po životu, a život se uzdiže opet, još jači."
     Mladić nije bio ubeđen. "Dali su nam i to ograničenje od šest kilometara zato što su se plašili nas, jer smo bili glavna oružana snaga revolucije. Da nismo mi ratovali, ovde bi metanaci kompanije imale i danas potpunu vlast."
     "To je bio drugačiji protivnik. Kad smo ratovali protiv Zemljana, marsovski Zeleni bili su oduševljeni. Ali kad ratujemo protiv njih samih, nisu oduševljeni nego su besni. I postaju zato zeleniji nego ikad."
     Grupa je stajala u tišini, utonula u misli, možda obeshrabrena.
     "I šta da radimo?" upita jedna žena sede kose.
     "Idite do nekog terena koji je ugrožen", predloži En. Pokretom ruke pokaza kroz prozore. "Ovaj teren, baš ovde, ne bi bio loš za to. Ili nešto u blizini linije 6000. Nastanite se tamo; osnujte grad. Donesite odluku da taj grad bude sklonište za sve ono prastaro što je na Marsu oduvek postojalo. Postignite da grad upravo iz tog razloga bude predivan. Posle ćemo sa najvećih nadmorskih visina polako da se šunjamo sve niže i niže."
     Ovo su razmatrali sa prilično pokunjenim licima.
     "Ili idite u neki grad i osnujte firmu za turistička putovanja, kao i jednu legalnu zadužbinu koja će finansirati vaše delatnosti. Pokazujte narodu ovu zemlju. A kad god neko predloži da se na Marsu nešto menja, tužite ga."
     "E, jebi ga", reče jedan mladić, vrteći glavom. "Zvuči kao bljak."
     "Da, tako zvuči", reče En. "Ružan posao ima da se radi. Ali moramo u isto vreme i pridobijati ljude iznutra. A oni upravo tu žive: u sebi, unutra."
     Lica otegnuta nadole. Još neko vreme su stajali oko nje i pričali. Kako sad žive; kako bi želeli da žive. Šta bi se moglo preduzeti u cilju prebacivanja iz jedne te situacije u drugu. Nemogućnost hajdučkog života sad kad je rat završen. I tako dalje. Uzdasi mnogi i teški, poneka suza, međusobno prebacivanje odgovornosti i krivice, poneko ohrabrenje.
     "Hajdete sutra sa mnom da pogledamo pravo u to ledeno more", predloži En.









22.
     Sledećeg dana gerilska grupa pošla je na putovanje sa njom ka jugu, duž šezdesetog meridijana. Savladavali su jedan po jedan mukotrpni kilometar. Za ovakvu pustu zemlju Arapi su imali naziv 'kala'. U jednom smislu, bila je divna, pustoš očuvana još iz noahijanskog doba, i zato su svima njima srca bila puna. S druge strane, ekoteri su se i ućutali, kao da su na ovo hodočašće krenuli u nekom neodređenom raspoloženju 'sahrane'. Zajedno dovezoše svoje rovere do jednog velikog kanjona zvanog Nilokeras Skopulus ili 'Nilokerove stene'. Siđoše u njega jednom širokom, ali grubom prirodnom kosinom. Istočno od njih ležala je Krize Planicija, sada prekrivena vodom i ledom: još jedan krak ledenog mora. Nisu od mora pobegli. Ispred njih, ka jugu, ležale su Nilokeras Fose, završni otvori jednog sistema kanjona koji je počinjao daleko na jugu, čak u ogromnoj jami zvanoj Hebes Kazma ili 'Provalija Hebes'. Iz Hebes Kazme nije postojao izlaz. Sada se znalo da je tu provaliju izdubila voda kuljajući u drevnim vremenima iz divovskog podzemnog izvora, koji se nalazio nešto zapadnije, na vrhu Ehus Kazme. Veoma velika količina vode kuljala je niz Ehus po tvrdoj zapadnoj strani Lune Planum - 'Mesečeve ravnice' - urezujući strme, visoke litice u Vidikovac Ehus; voda je nailazila na jedan prodor u tim divovskim liticama i navaljivala kroz njega i sručivala se dole, gde je izdubila Kasei Valis, kao i jedan duboki kanal kojim je oticala u nizije Krize. Bila je to jedna od najvećih provala vode u Marsovoj istoriji.
     A sad se vratilo severno more u dolinu Krize, voda je počela ispunjavati, još jednom, i niže delove Nilokerasa i Kaseija. Jedna planina sa ravnim vrhom, poznata kao krater Šaranov, stajala je kao divovski dvorac na uzvisini iznad ušća ovog novog fjorda. U sredini fjorda ležalo je dugačko, uzano ostrvo, jedno od takozvanih lemniskatnih, 'trakastih' ostrva koja su to bila u vreme one pradrevne poplave, a sad to postala još jednom, ostajući uporno crvena u moru belog leda. Jednog dana ovaj fjord biće luka, bolja čak i od Botani Beja: ima strme zidove, ali i mnogobrojne uvučene 'klupe' na kojima se zgodno mogu izgraditi lučki gradovi. Naravno da će zapadni vetar, koji silazi niz Kasei kao kroz neki levak i pri tom se pojačava, biti uvek razlog za brigu, to će biti katabatički naleti zbog kojih jedrenjaci neće moći da ulaze u Zaliv Krize...
     Čudne stvari. Ona povede grupu ućutanih Crvenih do jedne kosine kojom siđoše na široki usek zapadno od ledenog fjorda. Do tada se već spustilo veče, a ona ih izvede iz njihovih rovera i povede do obale, da se prošetaju dok sunce zalazi.
     Upravo dok je sunce zalazilo, našli su se, kao zbijena, tužna grupa, pred jednim usamljenim, ledenim blokom visokim oko četiri metra, čija su stopljena udubljenja bila glatka kao mišići. Stajali su tako da je sunce bilo iza bloka i sijalo kroz njega. Levo i desno od bloka brilijantno svetlo odsijavalo je sa staklastog, mokrog peska. Opomena svetlosti. Neosporne, blešteće; kako je shvatiti? Stajali su i zurili ćutke.
     Kad je sunce žmirnulo i nestalo za crni horizont, En se odmače od grupe i sama ode uz kosinu, do svog terenskog vozila. Osvrte se jednom da pogleda dole; Crveni su i sad stajali pored te sante nasukane na obalu. Santa je izgledala kao belo božanstvo među njima, prožeta narandžastim prelivima, baš kao i zgužvani, beli čaršav zaliva. Beli bog, medved, zaliv, dolmen od marsovskog leda: okean će za večnost ostati sa njima, stvaran kao i stene.

     Sledećeg dana ona se odveze uz Kasei Valis na zapad, prema Ehus Kazmi. Vozila je uzbrdo, stalno uzbrdo, i odmicala bez teškoća, sve do mesta gde Kasei zaokreće levo i dospeva na dno Ehusa. Ta krivina bila je jedna od najvećih, najnesumnjivijih vodom oblikovanih površina na celoj planeti. Ali En sad vide da je ravno arojo-dno ove isušene 'gudure' prekriveno patuljastim drvećem, tako malenim da se maltene moglo nazvati žbunjem: drvca crne kore, trnovita, lišće tamnozeleno, voštano sjajno i žiletski oštrih ivica, zimzeleno. Mahovina je poput ćilima prekrivala tlo u blizini tog crnog drveća, ali ništa drugo nije tu raslo; bila je to šuma sa samo jednom živom vrstom, koja je prekrila Kasei Valis od jednog do drugog kanjonskog zida i ispunila tu veliku krivinu kao neka krupna prljavština.
     Htela-ne htela, En je morala voziti preko šume, gazeći je posred sredine. Rover se klatio levo-desno zato što su se grane, tvrde kao manzanita, žestoko opirale pod naletom točkova, i opet uspravljale jako kao opruga čim bi se našle na slobodi. Kroz ovaj kanjon čovek više ne bi ni mogao da prođe pešice, razmišljala je En. Zidovi kanjona su strmi i visoki, primaknuti su, ovo je kao neka nova država Juta izmaštana nedavno - naime, bila je, a sad je više nalik na neku crnu šumu iz bajke, neizbežnu, kroz koju proleću neka crna stvorenja, a u sumrak se nasluti kako se, krišom, provlači i jedan beličasti oblik... Nigde ni traga od uporišta UNTA specijalaca koje je svojevremeno stajalo na zaokretu doline. Kuća ukleta sedam pokolenja unapred, i nedužna zemlja ukleta takođe. Saksa su podvrgli mučenju u toj stanici specijalaca, i zato je on zasadio plameno seme u zemlju, ono je isklijalo i izraslo u trnovu šumu koja je prekrila celu dolinu. Pa kaži sad da su naučnici racionalna stvorenja! Prokleta i njima bila kuća, pomisli En, stiskajući zube, prokleta u sedam sledećih pokolenja i u još sedam posle toga.
     Zašištala je i poterala vozilo dalje, uz Ehus, prema strmoj vulkanskoj kupi Tarsis Tolisa. Tamo postoji grad, zavučen u vulkansku kosinu na jednom mestu gde je ova zaravnjena. Onaj medved joj je rekao da je Piter krenuo tamo, zato se ona potrudila da taj grad zaobiđe. Piter, i zemlja potopljena; Saks i zemlja spaljena. Nekad je on bio njen. Na ovoj steni zidaću. Piter Tempe Tera, stena u Zemlji vremena. Novi čovek, homo marsianus. Koji ih je izdao. Pamtite.
     Vozila je sve dalje ka jugu, uz nagib izbočine Tarsis, sve dok se konus Askreusa nije izdigao na vidik. Planina - kontinent. Probušila horizont. Pavonis je zaražen i zarastao zato što se nalazi na polutaru, na mestu malčice povoljnijem za kabl svemirskog lifta. Ali Askreus, koji se nalazi samo pet stotina kilometara severoistočno od Pavonisa, niko nije dirao. Niko se nije tamo nastanio; vrlo je malo ljudi koji su se ikad i popeli na Askreus. Samo pokoji areolog, ponekad, rešen da proučava tamošnju lavu i retke piroklastične potoke pepela; a i ta lava i pepeo bejahu neke tamnocrvene boje vrlo bliske crnoj.
     Povezla se na prve bregove u podnožju Askreusa, blago zatalasane. Nekada je ta planina bila jedna od onih koje su se albedom toliko isticale da su mogle biti lako opažene sa Zemlje, pa, dabome, dobiti i ime. Askreus Lakus. Bilo je to u vreme kanalske manije, pa je nekom palo na um da bi to moglo biti, sred tolikih kanala - jezero. U toj eri Pavonisu nadenuše ime Fenikus Lakus - Feniksovo jezero. En je negde pročitala da je Askra mesto u kome se rodio Hesiod, 'na samoj planini Helikonu, na visini, u stenama neravnim'. Znači: mislili su da je jezero, a ipak su mu nadenuli ime po jednoj planini. Možda su negde u podsvesti ipak tačno protumačili ono što im je teleskop pokazivao. Ime 'Askreus' načelno je označavalo neko poetično ili pastoralno mesto; u sastavu Beotije, 'zemlje goveda', nalazila se i planina Helikon sveta Apolonu i muzama. Jednog dana Hesiod je digao pogled od svoga pluga i ugledao tu planinu, i shvatio da postoji jedna priča koju on mora ispričati. Čudno, kako se rađaju mitovi, čudno među kakvim su starim imenima ljudi živeli i prenebregavali ih, a nastavljali da pričaju stare priče uvek ispočetka - svojim životima.
     Najstrmiji od četiri velika vulkana, ali nema oko sebe 'ogradu', eskarpu, kakvu ima Olimpus Mons; zato je En mogla da ubaci menjač u jedan od najnižih stupnjeva prenosa i da tera uporno dalje, kao da se rešila da uzleti u svemir, ali u stilu 'usporenog filma'. Zavali se u vozačku fotelju i odremaj malo. Nasloni glavu na naslon; opusti se. Kad rover stigne na odredište, probudiće te. A to će biti dvadeset sedam kilometara iznad nivoa mora, jednako kao na vrhovima preostale tri najviše planine. Zato što na Marsu planina i ne može postati mnogo veća, jer tu negde je izostatička granica, naime litosfera pod pritiskom tolike mase kamena počinje da se ugiba. Sve četiri najviše planine stigle su do tog maksimuma, nisu mogle porasti više. A to je znak njihove starosti i ogromnosti.
     Planina je vrlo stara, da, ali površinska lava na Askreusu spada među najmlađe vulkanske stene na Marsu i tek je malo erodirana delovanjem vetra i sunca. 'Čaršavi' lave slivali su se niz planinu i usput hladili i stvrdnjavali, ostavljajući pojedina kamena ostrva, zaobilazeći ih ili pokušavajući da se uz njih popnu. Jedan jasan niz tragova nekih rovera vodio ju je uz nagib, u cik-cak, zato što su ti raniji vozači tako izbegavali strmine na dnu takvih okamnjenih izliva lave; koristili su veliku rastresitu mrežu kosina i manjih izliva. U svim trajnim zavetrinama nataložio se sneg, sada prljav i veoma stvrdnut; senke su tu bile poluprozirne, bele ali 'pocrnele' od prljavštine, kao da rover prolazi kroz neki fotografski negativ. Enino raspoloženje je, neobjašnjivo, padalo sve niže kako je nadmorska visina postajala sve viša. Osvrtala se i videla iza sebe svaki put sve veći deo kupaste severne strane vulkana, a iza toga Severni Tarsis, i dalje, sve do zida Ehusa koji je izgledao kao nizak zid udaljen sto kilometara. Veliki dao prizora oko nje bio je sav u 'zakrpama' od nanosa snega, od ledenih tabli i firna. Pegavo belih. Na neosunčanim stranama mnogih vulkanskih kupa nahvatao se debeo led.

     Gle, na ravnoj površini jedne stene mahovina blistave smaragdne boje. Sve zeleni.
     Ali pošto je nastavila uspon, iz dana u dan, u visine sve veće i veće i nezamislivo velike, 'zakrpe' snega postajale su sve ređe i sve tanje. Jednog dana En se nađe na dvadeset kilometara iznad nulte nadmorske visine izračunate za celu planetu, a dvadeset jedan kilometar iznad stvarne visine najbližeg mora; maltene sedamdeset hiljada stopa iznad leda - više nego dvostruko od visine Mont Everesta u odnosu na Zemljine okeane; pa ipak se konus vulkana uzdizao još mnogo iznad nje, još punih sedam kilometara u visinu! Pravo u nebesa sve tamnija. Pravo u kosmos.
     Daleko ispod nje nešto kao platno rašireno po prostoru: sloj oblaka, ravan i gladak, tako da Tarzis nije mogla videti. Kao da neko belo more juri za njom uz planinu ne bi li je nekako sustiglo. Na ovoj visini danas nije bilo nikakvih oblaka; ali dešavalo se da olujni kumulusi propnu svoje kule visoko uz planinu, ili da se cirusi rašire čak i iznad planine i da ispresecaju nebo desetinama svojih tankih srpova. Danas je nebo iznad En bilo bistre idigopurpurne boje, prožeto crnim, izbockano sa nekoliko dnevnih zvezdica u zenitu; video se i Orion, usamljen i bled. Istočno od vrha vulkana ipak se vukao jedan razređen oblak, kao zastavica na vrhu jarbola, toliko slab da je kroz njega videla mrak neba. Vrlo malo vlage tamo gore; i vrlo malo atmosfere, ma kakve. Uvek će atmosferski pritisak dole na nivou mora biti desetostruko veći nego ovde na velikim vulkanima; dakle, pritisak oko rovera sada mora biti nekih 35 milibara, a to je jedva nešto malo više od onog što je postojalo kad su stigli na Mars.
     Pa ipak, En zapazi trunčice lišajeva u udubinama navrh nekih stena, kao i u pojedinim jamama koje su dobijale nešto malo snega, a zatim izobilje sunca. Lišaj: to je jedan tim. Simbioza alge i gljive. Rade zajedno da bi opstali, čak i na pritisku od samo 30 milibara. Teško je poverovati šta sve život uspeva da istrpi. Baš čudno.
     Zapravo, toliko čudno da ona obuče skafander i ode da pogleda izbliza. Ovde gore važile su i sad sve stare navike: proveriti da je skafander potpuno zaptiven, da su sva vrata hermetična. Onda izaći u jak blesak svetlosti, u nisko područje kosmosa.
     Te stene koje su lišajevima poslužile kao dom bile su svojevrsna ravna sunčališta na kojima bi se i mamuti, kad bi mogli živeti na ovoj visini, rado sunčali. Umesto toga, ovde imaš samo ove 'glave čioda', boje žutozelene ili čeličnosive. To je 'perutni lišaj', reče njen kompjuter na levom šačnom zglobu. Negde dole dune oluja, otkine sa lišajeva trunčice nalik na perut, izbaci ih na ovu visinu, trunčice padnu na stene i prilepe se, kao malene školjke-prilepkinje. Tu vrstu stvari jedino bi Hiroko mogla da objasni.
     Živa bića. Mičel je govorio da ona voli stene, a ne ljude, zato što su ljudi prema njoj loše postupali, pa je njen um oštećen. Hipokampus znatno manji, reakcije straha i trzaja znatno jače, sklonost ka izbegavanju druženja. Zato je i pronašla sebi čoveka koji će u krajnjoj meri biti 'kao stena'. Sajmona. Mičel joj je rekao da se i njemu sviđa ta osobina kod Sajmona, i da mu je u godinama Podbrega bilo veliko olakšanje da među svojim štićenicima, za čije se psihičko zdravlje morao brinuti, ima i jednog takvog čoveka, tihog i postojanog, u koga si mogao imati poverenje, čoveka koga si mogao kao kamen odmeriti u ruci i ustanoviti kolika mu je težina.
     Ali Sajmon nije bio jedini takav čovek na svetu, ukazao je Mičel njoj. Imaju tu osobinu i drugi ljudi, samo izmešanu sa nekim drugim osobinama, manje čistu, ali je ipak imaju. Zašto ona ne bi mogla voleti tu odliku, zadrtu istrajnost, i kod drugih muškaraca, i kod svih živih bića? Pa, sva ta bića samo pokušavaju da postoje, kao što čini i svaki kamen, a i svaka planeta. U svima njima postoji jedna mineralna zadrtost.
     Čuj kako jauče vetar pored kacige njene i preko polja lave, kako bruji u njenoj cevi za vazduh, nadjačava zvuk njenog disanja. Ovde je nebo više crno nego indigo, osim nisko na horizontu gde je mutno purpurno i ljubičasto sa jednom trakom prozračnog tamnoplavog iznad toga... Oh, ko bi mogao poverovati da će se takve stvari ikad menjati, zašto se oni svi ne nastane ovde, na kosinama Askreus Monsa, da bi se podsetili zbog čega su na Mars došli, šta im je Mars dao, a oni tako rasipnički odbacili.
     Vraćaj se u rover. Teraj uzbrdo.

     Našla se iznad srebrnastih oblaka cirusa, malo zapadno od prozračne 'zastavice' opružene od vrha vulkana u daljinu. U zavetrini mlaznih strujanja visoke atmosfere. Penjati se još značilo bi putovati u prošlost, iznad svih lišajeva i bakterija, mada bi ih verovatno ipak bilo u unutrašnjosti nekih stena blizu površine. Kazmoendolitički život, kao mitski 'mali crveni narod', mikroskopski bogovi koji su se obratili Džonu Bunu kao njihovom lokalnom Hesiodu. Tako se bar pripoveda.
     Život, svuda život. Svet postaje zelen. Ali ako tu zelenu boju ne vidiš, ako teritorija i dalje izgleda otprilike isto kao pre, onda zašto se to ne bi dešavalo? Zašto ne? Živa bića. Mičel joj je govorio: ti voliš život zbog izvesne kamenosti koju sam život poseduje! Sve se uvek vraća na isto, na život. Simeon i Petar: na ovoj stani crkvu svoju sagradiću. Zašto ona ne bi volela tu kamenost u svakoj stvari?
     Rover se kotrljao preko poslednjih koncentričnih terasa lave, sada manje naprežući motor zato što se na kružnom rubu kratera uspon asimptotski smanjivao ka vodoravnom položaju. Uzbrdica, da, ali sada vrlo mala, i sa svakim daljim metrom sve manja. Najzad, na sam rub, u smislu: ravni prsten kojim se krater, na vrhu, završava. Zatim još dalje, do unutrašnje ivice toga; bukvalno 'na ivicu ruba'.
     Odatle se vide zemlje u dubinama, u kalderi. En iziđe iz vozila. Njene misli letele su kao jato skua i ukrštale se hitro.
     Kompleks kalderskih zemalja u Askreusu sastojao se od osam kratera, koji su se do neke mere nametnuli jedan preko drugog, noviji preko starijih, jedni drugima rušeći i kvareći prstenove. Najveći krater bio je ujedno i najmlađi, a nalazio se blizu središta tog kompleksa. Stariji i manji ukupno su činili nešto nalik na crtež cveta. Pod svakog od tih kratera bio je na nešto drugačijoj visini i razlomljen kružnim pukotinama. Šetnja duž ruba kratera davala je stalne, male promene perspektive, tako da su se prividno menjale i visine i daljine, kao da kalderske zemlje lebde u snovima. Sve u svemu, bilo je to divno za razgledanje. A imalo je prečnik od osamdeset kilometara.
     Kao čas iz mehanike vulkanskih grla. Erupcije na bokovima vulkana ispraznile su ga, u njegovom glavnom, uspravnom grlu nije ostalo više lave, i zato je u grotlu došlo do potonuća 'poda'. Kasnije se u tom podu aktivno grlo pomeralo tokom eona; otud nekoliko superponiranih, različitih krugova. A litice u grlu vulkana ostale su maltene savršeno uspravne; malo je na Marsu takvih vertikala, gotovo savršenih. Prstenasti svetovi od bazalta. Trebalo je da ovo bude Meka za alpiniste, ali, koliko je njoj bilo poznato, alpinisti još nisu došli. Jednog dana će se pojaviti.
     Ova složenost Askreusa silno se razlikovala od ravnog dna u samo jednom nivou, u kraterskom grlu Pavonisa. Da li se na Pavonisu dogodilo svaki put sve isto, ili je poslednje potonuće kraterskog poda na neki način poništilo sve ostale tragove? Da li je komora sa magmom bila manja, ili se manje izduvala kroz bočne otvore? Zašto je grlo Askreusa više lutalo? En poče dohvatati kamenje po rubu vulkana i razgledati ga. Bombe od lave. Kasniji izbacni materijal od meteorskih udara. Ventifakti nastali u večitim vetrovima... Mnogo pitanja, a sva se mogu i sad proučavati. Nikakva ljudska posla na Marsu neće uznemiriti vulkanologiju na ovoj visini, ne u tolikoj meri da bi proučavanja bila onemogućena. Uistinu 'Žurnal areoloških studija' objavljuje i sad mnoštvo članaka o ovim temama, kao što je ona imala prilike da se uveri nedavno. Istina je ono što joj je Mičel rekao: najuzdignutiji delovi Marsa izgledaće, zauvek, isto ovako. Uspon uz ove velike nagibe biće kao putovanje u davna, predljudska vremena, u čistu areologiju, možda u samu areofaniju, sa Hiroko ili bez nje. Sa lišajevima ili bez njih. Bilo je govora o razapinjanju providnih kupola iznad ovih kaldera, da bi oblasti unutra ostale sasvim sterilne; ali to bi ih samo pretvorilo u zoološke vrtove, u 'parkove divljine', u bašte sa zidovima i krovovima čak. Staklene bašte, ali sasvim prazne. Ne. Ona stade uspravnije, osvrte se da pogleda ogromni kružni pejzaž. Mars drži taj predeo podignut, ponuđen svemiru. Kazmoendolitičkim živim bićima koja bi možda mogla postojati tu negde i batrgati se da opstanu, ona mahnu rukom: živite, bića! Reče glasno jednu od tih reči, koja čudno zazvuča: "Živite."
     Mars zauvek, kamenit pod suncem. Ali onda En krajičkom oka ugleda onog polarnog medveda kako zalazi iza jedne zupčaste stene. Ona odskoči od tla. Ništa; ničeg tamo nema. Ipak, ona se vrati u rover, obuzeta osećajem da joj je potrebna ta zaštita. Pope se unutra i ostade tu. Ali provede celo popodne bacajući poglede na monitor veštačke inteligencije, jer joj se priviđalo da iz ekrana gledaju mutne oči ca cvikerima i da će poziv doći svakog trena. Učtiv medved od čoveka, ali pojeo bi je ako bi je mogao uhvatiti. Kad bi on to mogao - ali ne može. Nju niko ne može da uhvati. Ona se može celu večnost kriti u ovim visokim kamenim tvrđavama... gde jeste slobodna sad i gde će slobodna ostati, gde može da traje dokle god ove stene stoje, ili da se opredeli da prestane. Ali, gle, opet u krajičku njenog oka, sada kod ulaznih vrata i vazdušne komore rovera, seva onaj pokret belog. Ah, zaista je teško.









Sedmi deo: UHODAVANJE
     More ledom zagušeno sada je prekrivalo veliki deo severa. Nizije zvane Vastitas Borealis, 'Severne Pustoši' ležale su, stotinama miliona godina, kilometar, dva, pa i tri kilometra ispod linije prosečne, nulte 'nadmorske' visine; a sad se more zaista pojavilo, i upostojilo na konturama jedan kilometar ispod te prosečne, nulte visine. Zato je glavnina Vastitas Borealisa ostala pod vodom. Kad bi okean sličnog oblika postojao na Zemlji, bio bi to nešto uvećan Severni ledeni okean i pokrio bi glavninu Rusije, Kanade, Aljaske, Grenlanda i Skandinavije; štaviše učinio bi i dva uzana prodora mnogo dalje ka jugu - bila bi to dva uzana mora koja bi se protegla čak do polutara; na Zemlji bi to izgledalo kao jedan vrlo suženi severni Atlantik i mnogo suženi severni Pacifik u čijem središtu bi se našlo i jedno veliko ostrvo otprilike četvrtastog oblika.
     Ovaj Marsov Severni okean, Okeanus Borealis, bio je tu i tamo istačkan velikim ledenim ostrvima, a na jednom mestu i presečen dugačkim, niskim poluostrvom koje se izdvajalo iz kopna severno od Sirtisa i opružalo svoj 'rep' sve do jednog polarnog ostrva. Zbog ovog jednog poluostrva bilo je nemoguće oploviti planetu duž obala okeana. Severni pol bio je zamišljena tačka na ledu zaliva Olimpija, nekoliko kilometara daleko od tog polarnog ostrva.
     I to je bilo konačno. Na Marsu nikada neće biti ničega nalik na južni Pacifik ili Južni Atlantik, niti na Indijski okean niti Antarktički. Čitav jug ostao je pustinja, sa jednim izuzetkom, a to je Helasko more, kružna vodena masa približno velika kao Karibi. Mora i okeani pokrivaju sedamdeset posto Zemlje, ali na Marsu se dogodilo drugačije, oslobođene vode pokrile su samo oko dvadeset pet odsto planete.
     Godine 2130. glavnina Severnog okeana bila je prekrivena ledom. Međutim, postojali su veliki bazeni tečne vode ispod površine, a leti su se na površini, na kori leda, pojavljivali veliki prostori rastopljene vode; bilo je i nebrojeno polnjapa, kanala i pukotina. Voda je, zato što je uglavnom ispumpana ili već na neki drugi način isterana iz permafrosta, šupljikavog zemljišta dotad neprestano zamrznutog, imala čistoću dubinskih podzemnih voda, bila je, dakle, maltene destilisana; Borealis je bio okean slatke vode koju si mogao da piješ. Očekivalo se, međutim, da će u bliskoj budućnosti postati slan, zato što su reke proticale kroz vrlo slani regolit i istovarivale svoje minerale u ovaj okean, voda je isparavala, kružila, proces se ponavljao, soli su premeštane iz regolita u more, što je moralo potrajati sve dok se ne uspostavi ravnoteža. Okeanografi su bili ludo zainteresovani za ovaj proces, jer stepen slanosti zemaljskih okeana, postojan već milionima godina, nije bio dobro objašnjen.
     Obale tog polarnog 'konjica' bile su pravi haos, počev od imena, jer je ostrvo, ranije bezimeno, sada dobilo svakojaka imena; Polarno ostrvo, Polarno poluostrvo, Morski konjic (zato što je na mapi imalo taj oblik) i razna druga. U stvarnosti, za razliku od mape, sama ivica obale bila je uglavnom zatrpana ledom zaostalim još od drevne polarne kape, takođe zavejana snegom koji se pod dejstvom vetra razvlačio u divovske 'sastruge'. Ova naborana bela površina pružala se i preko mora, a i preko kopna, mnogo kilometara u oba smera, ali su je podmorske struje na nekim mestima probijale, tako da je čovek mogao naići na 'obalu' od stena i ispucalih, velikih, pločastih, ledenih bregova; vremenom su površine otvorene, slobodne vode postajale sve veće. Nekoliko velikih vulkanskih ili meteorskih ostrva uzdizalo se iz ove skršene ledene obale, pa i nekoliko velikih pijedestalnih kratera koji su stršali uvis iz beline kao crni, pločasti, ledeni bregovi.
     Južne obale Borealisa bile su znatno izloženije pogledu i znatno raznovrsnije. Tamo gde su led i voda zapljuskivali Veliku eskarpu, nastale su formacije zvane 'mense' i 'kole', a uz njih čitavi arhipelazi ostrva i ostrvaca blizu obale; litice velike i male, krateri pretvoreni u zalive, fose pretvorene u fjordove, pa čak i plaže, dugačke i glatke. U dva velika južna zaliva voda je ispod površine bila uglavnom rastopljena, a leti ni na površini nije uspevao da se zadrži led. Možda najdramatičniju od svih obala imao je Zaliv krize: osam velikih izlivnih kanala spuštalo se u more. Led se tu otopio, tako da su nastali veliki, strmi fjordovi. Na južnom kraju zaliva četiri takva fjorda su se preplitala, dajući nekoliko ostrva čije su obale bile litice, visoke i strme, spektakularne kao malo šta drugo na Marsu.
     Nad svom tom vodom letela su velika jata ptica svaki dan. Oblaci su cvetali u vazduhu i plovili na vetru, šarajući svojim senkama beli i crveni svet. Ledeni bregovi otiskivali su se na neka svoja putovanja preko otopljenih mora, zarivali se u obale. Oluje su umele da se sjure, ponekad, sa Velike eskarpe, sa užasavajućom silinom, mitraljirajući sve ispred sebe ogromnim rafalima grada i munja. Sada je na Marsu ukupno bilo oko četrdeset hiljada kilometara obalske linije. U stalnom i naglom smrzavanju i odmrzavanju, u stalnom smenjivanju dana i godišnjih doba, svi delovi obale počinjali su da žive.









23.
     Nađa je planirala da odmah po završetku Ustavotvorne skupštine ode nekud sa Pavonis Monsa. Već joj se smučilo od beskrajnih natezanja i svađarenja u tim magacinskim i fabričkim prostorijama, od svakojake politike; od revolucije i sabotaža, Ustava i lifta za svemir, Zemlje i pretnji ratom. Pavonis Mons, Paunova planina, sazdana samo od dve komponente, Zemlje i smrti; a po njoj se šepuri bezbroj paunova i svaki kriči samo: Ja! Ja! Ja! Poslednje mesto na Marsu gde bi Nađa želela biti.
     Samo da siđe sa te planinčine... i da negde diše na otvorenom prostoru. Da radi nešto opipljivo, da gradi nešto stvarno, pomoću svojih devet prstiju i svog uma, ne samo da zida neke građevine (mada bi to bilo divno, naravno) nego i da proizvodi neke druge stvari, zemljište na primer, ili vazduh; to bi se divno uklopilo u jednu vrstu izgradnje kojom se ona dosad nije bavila - naime, u teraformiranje. Još od kad se prvi put prošetala pod vedrim nebom, dole u krateru Dumarterej, bez ikakve opreme za disanje osim jednog malog filtera protiv suviška CO 2, Saksova opsednutost tim ciljem postala je i njoj shvatljiva. Sada je Nađa bila voljna da se pridruži Saksu i ostalim teraformatorima, utoliko više što je uklanjanjem orbitalnih ogledala nastala produžena zima koja je pretila da se pretvori u pravo ledeno doba. Graditi vazduh, i zemljište graditi, vodu pokrenuti, uvoditi biljke i životinje; svi takvi poslovi sada su joj zvučali očaravajuće. Ali su je privlačili, naravno, i običniji građevinski poduhvati. Čim se Severno more sasvim otopi i obalska linija upostoji, pojaviće se potreba da se u obalu ugrade, svuda, lučki gradovi, ne jedan nego, nesumnjivo, desetine gradova. A svaki će imati svoje dokove i magacine, kanale i nasipe, a iza toga stambene četvrti koje će se uzdizati u brda. Na većim nadmorskim visinama moraće se razapinjati i naduvavati kupole za nova naselja, moraće se na sličan način pokrivati kanjoni. Ljudi su čak nabacivali zamisli o tome da bi se i neke od velikih kaldera mogle prekriti plastičnim kupolama i napuniti vazduhom, i da bi se između tri 'cara vulkana' mogli razapeti kablovi za žičanu železnicu, a preko tesnaca južno od Elizijuma izgraditi most; da bi se i Polarno ostrvo moglo naseliti. Sasvim novi načini izgradnje bili su na domaku, na primer 'zasađivanje kuća', naime zasađivanje drveća koje je genetskim inženjeringom podešeno da, kad izraste, poprimi oblik gotove kuće u koju ljudi mogu da se usele. Hiroko je na sličan način koristila bambus, ali ovo je bilo znatno preduzimljivije. Jasna stvar: ako si graditeljka i ako si voljna da naučiš nove tehnike, pred tobom je hiljadu godina divnih projekata. Ostvareni san.

     A onda na njena vrata dođe jedna mala grupa ljudi i reče joj da su u toku razmatranja ko bi mogao ući u sastav prve planetne Vlade Marsa.
     Nađa se zablenu u njih. Njihovu nameru videla je jasno, kao ogromnu klopku koja se odapela i sad se sklapa ka njoj, ali sporo, sporo. Pokuša da pobegne pre finalnog 'škljoc'. "A, pa, znate šta, ima kadrovskih mogućnosti u izobilju", reče im ona. "Ima jedno deset puta više ljudi na raspolaganju nego što ima resora u vladi."
     Da, da, rekoše joj, upirući zamišljene poglede u nju. Ali mi smo se pitali da li si ti pomišljala na to.
     "Nisam", reče ona.
     Art razvuče lice u širok osmeh. Videvši to, ona poče pomalo da se brine. "Nameravam da se bavim izgradnjom nekih stvari", reče ona čvrsto.
     "Mogla bi i to. Rad u Vladi biće sa nepunim radnim vremenom."
     "Aha. Vraga."
     "Ne, zaista."
     Uistinu, koncept 'vladavine običnih građana' bio je unet u Ustav na mnogo mesta, od donošenja zakona, preko rada u sudstvu, pa sve do samouprave naselja pod kupolama. Moglo se pretpostaviti da će se mnogi ljudi baviti poslovima 'vladavine' samo privremeno i da će tome posvećivati samo jedan deo svog radnog vremena. Nađa je, međutim, bila sto posto sigurna da rad 'Globalnog izvršnog saveta' to jest Vlade Marsa neće ući u tu kategoriju. "Zar ne piše tamo da ministri moraju biti izabrani iz sastava zakonodavnog tela?" upita ona.
     Ne, nego zakonodavno telo, odnosno Parlament Marsa postavlja ministre, koji mogu, ali ne moraju biti članovi Parlamenta, to jest poslanici, objasniše joj oni srećno. Mnogo puta će poslanici biti birani za ministre; mnogo puta i ne. "Eto, vidite, promakla je greška prilikom pisanja Ustava!" reče Nađa. "Baš dobro što ste je uočili tako brzo. Ograničiti; da ministar može biti samo onaj koga su već regrutovali za poslanika planetne skupštine. Na taj način umesto preteranog mnoštva kandidata imate znatno..."
     Znatno manje?
     "Znatno manje, ali ipak dovoljno kandidata", reče ona, nastojeći da se izvuče.
     Bili su, međutim, uporni. Došli su ponovo. Pa ponovo. Delegacije - u raznim sastavima. Nađa je svaki put uspela da protrči između zuba klopke, kroz preostali, ali sve manji slobodni prostor. Na kraju su molili i moljakali. Cela jedna delegacija. Sad je baš presudan trenutak za uspeh ili propast Marsa kao nove države, potrebna je vlada u koju će svi imati poverenja, to je vlada koja treba da pokrene dejstvovanje svega, i tako dalje, i tako dalje. Senat je već izabran, duma je regrutovana iz građanstva, sad ta dva parlamentarna doma treba da izaberu sedmočlani Izvršni savet Marsa, to jest Vladu. Kao kandidati za ministre pominju se Mihail, Zejk, Piter, Marina, Ecu, Nanao, Ariadna, Marion, Ajriška, Antar, Rašid, Džeki, Šarlota, četvoro ambasadora koji su išli na Zemlju, i nekoliko drugih koje je Nađa prvi put videla tek na Skupštini. "To je veliki broj dobrih ljudi", podseti ih Nađa. Revolucija je bila policefalna.
     Ali ljudi gledaju tu listu sa osećanjem nelagodnosti, objašnjavali su joj članovi delegacije uporno. Narod je navikao da u središtu vidi nju, Nađu, kao osobu koja uravnotežuje različite zahteve. To je radila na Ustavotvornoj skupštini, ali i ranije, tokom revolucije, a još pre toga na Dorsa Breviji, a kad pomisliš - tokom svih godina u ilegali, i, zapravo, još od samog dolaska na Mars. Narod želi da ona bude na čelu Vlade, kao umerena osoba, staložena, jer ona 'nije usijana glava', neutralna je, i tako dalje, i tako dalje.
     "Izlazite", reče ona, najednom ljuta, iako ni njoj samoj nije bilo jasno zašto. Videći da se naljutila, zabrinuli su se i pokunjili. "Razmisliću o ponudi", reče ona dok ih je ispraćala, maltene izguravala, kroz vrata.
     Sve, osim Šarlote i Arta, koji ostadoše. Bili su vrlo ozbiljni. Nađi nisu izgledali kao zaverenici koji bi namerno izazvali nešto ovakvo.
     "Ovi zapeli da te uvedu u Izvršni savet", reče Art.
     "E, hajde, ćuti."
     "Ali oni to stvarno misle. Treba im neko u koga mogu imati poverenja."
     "Misliš neko koga se neće bojati. Babušku koja neće pokušati ništa, ali će zauzimati mesto, tako da će birokratija svuda oko nje moći da tera po svome."
     Art se namršti: na ovo nije pomišljao. Bio je naivan.
     "Znaš, Ustav je više kao jedan plan, inženjerski nacrt", reče Šarlota zamišljeno. "Na osnovu njega izgraditi stvarnu Vladu, e, to je pravo veliko zidarstvo."
     "Iziđite", reče Nađa.

     Na kraju je ipak pristala da se kandiduje. Bili su neumoljivi, bili su iznenađujuće mnogobrojni, i nisu hteli da odustanu. A Nađa nije želela da bude 'zabušant', da beži od dužnosti. Zato je na kraju dopustila da se kljusa sklopi oko njene noge.
     Oba doma Parlamenta se sastadoše, i glasanje se obavi. Nađu izabraše da bude jedna od sedmoro, a uz nju Zejka, Ariadnu, Marion, Pitera, Mihaila i Džeki. Tog istog dana Ajriška je izabrana za prvog predsednika Vrhovnog okolinskog suda Marsa, što je bila vrlo stvarna pobeda za nju lično i za sve Crvene; pobeda unapred poznata, jer bila je deo 'kavaljerskog gesta' koji je na kraju Ustavotvorne skupštine učinjen zahvaljujući Artovom posredovanju, da bi se dobila podrška Crvenih. Približno polovina sudija tog planetnog okolinskog suda bili su Crveni ove ili one nijanse, tako da je, po Nađinom uverenju, gest bio i previše kavaljerski.
     Odmah posle ovih izbora u Skupštini, njoj dođe druga delegacija, koju su ovog puta predvodili njene novoizabrane kolege, članovi Vlade. Rekoše joj da je od svih kandidata ona dobila najveći broj glasova i u gornjem i u donjem domu, i da zbog toga njih šestoro žele da im ona bude predsednik Saveta.
     "Oh, ne", reče ona.
     Oni ozbiljno zaklimaše glavom. Kao predsednica Saveta, to jest Vlade, ona će biti samo jedna među jednakima, rekoše joj; Vlada ima sedam ministara, premijer je naprosto jedan od tih sedam. Položaj čisto ceremonijalan. Ova grana vlasti na Marsu je modelovana prema Švajcarskoj, a većina Švajcaraca obično i ne zna ko im je premijer. I tako dalje. Ipak, treba im Nađina dozvola (Džekine oči malo zaiskriše pri ovim rečima) da bi mogli proglasiti da je ona izabrana na to mesto.
     "Izlazite", reče Nađa.
     Posle njihovog izlaska ostala je u fotelji sva skljokana, otupela.
     "Ti si jedina osoba na celom Marsu u koju imaju poverenja baš svi", reče Art blago. Slegnu ramenima kao da kaže da on nije imao ništa s tim izborom; ona je, međutim, znala da to nije istina. "Šta možemo kad je to tako?" reče on i prevrte očima sa nekom detinjastom teatralnošću. "Povuci jedno tri godine, stvari će poći jednim određenim kolosekom, onda ćeš moći da kažeš da si odradila svoje i da odeš u penziju. Uostalom, biti prva predsednica Marsa! Kako bi mogla tome da odoliš?"
     "Lako."
     Art je čekao. Nađa je besno piljila u njega.
     Najzad, on reče: "Ali ipak ćeš prihvatiti, a?"
     "Ti ćeš mi pomoći?"
     "Oh, da." On položi šaku preko njene stisnute pesnice. "Šta god želiš. Mislim - ja sam ti na raspolaganju."
     "To je službeni položaj 'Praksisa'?"
     "Pa, da, siguran sam da bi mogla biti. 'Praksisov' savetnik pokraj premijera Marsa? Svakako."
     Znači, na bi ga mogla, možda, naterati na tako nešto.
     Ona uzdahnu teško. Pokuša da smanji osećanje napetosti u želucu. Da, ona bi mogla prihvatiti ovaj položaj, a onda prevaliti glavninu stvarnog posla na Arta i na osoblje koje joj bude dodeljeno. Ne bi bila prvi premijer ili predsednik koji tako radi... a ni poslednji.
     "Predsednik Marsa uzima za savetnika nekog iz 'Praksisa'!" reče Art, očigledno zadovoljan zvučanjem toga.
     "E, hajde ti sad malo kao ćutiš!" reče ona.
     "Naravno."
     Ostavio ju je samu da se polako navikava na novu odluku. Vratio se sa loncem vruće kafe i dve šoljice. Nasuo je, a ona uze jednu šoljicu od njega i popi gutljaj gorke tečnosti.
     On reče: "Pa, ja sam u svakom slučaju tebi na raspolaganju, Nađa. Znaš da je tako."
     "M-hmmm."
     Gledala ga je kako srče kafu. Znala je da on to nije rekao samo u političkom smislu. Ona je njegova simpatija. Toliko su vremena proveli radeći zajedno, živeći zajedno, putujući zajedno, boraveći u istom prostoru. I on se njoj svideo. Pravi medved od čoveka, hoda gipko i elegantno, pun dobrog raspoloženja. Obožava kafu, to je jasno po načinu na koji je srče i po grimasama koje pri tome pravi. Imala je osećaj da je Art izneo čitavu Ustavotvornu skupštinu, u suštini jedan veliki kongres, na svojim leđima - zapravo, na snazi tog svog dobrog raspoloženja koje se iz njega širilo kao epidemija; zarazio je ljude blesavim uverenjem da je najzabavnija stvar na svetu - pisanje Ustava. Besmisleno, ali uspelo mu je. Tokom tog kongresa njih dvoje su postali nešto kao par. Jesu - ona to mora priznati.
     Ali ona je sada stara sto pedeset devet godina. Još jedna besmislena, ali istinita stvar. Art ima, nije bila sigurna, jedno osamdeset ili devedeset godina, iako izgleda kao da mu je pedeset, što se često dešava onima koji tretman dobiju rano. "Ja sam dovoljno matora da ti budem baba", reče ona.
     Art slegnu ramenima. Bilo mu je očigledno neprijatno. Znao je o čemu ona govori."Ja sam dovoljno mator da onoj curici budem pradeda", reče on, pokazujući jednu visoku Marsovsku koja je prolazila pored vrata njihove kancelarije. "A ona je dovoljno matora da rađa decu. Prema tome, znaš, posle izvesne tačke takve stvari više nisu bitne."
     "Možda tebi nisu."
     "Pa, hm, da. Ali to je jedna polovina od svih onih mišljenja koja treba da budu uzeta u obzir."
     Nađa ne reče ništa.
     "Vidi", reče Art, "mi ćemo živeti dugo. Neminovno ćemo da dostignemo jednu tačku posle koje ti brojevi više neće značiti ništa. Mislim, ja nisam bio s tobom u onim prvim godinama, ali zajedno smo, evo, već dugo, i kroz mnogo što-šta smo prošli zajedno."
     "Znam." Nađa spusti pogled ka stolu. Prisećala se pojedinih pomenutih 'što' i 'šta'. Gle: na jednoj njenoj šaci je patrljak, taj prst je izgubila. Davno. Sav onaj, ondašnji život nestao je. A evo nje danas: predsednica Marsa. "E, jebi ga."
     Art je srkutao kafu i posmatrao Nađu saosećajno. Ona se sviđa njemu, on se sviđa njoj. Već su nekakav par. "Ali da mi pomogneš u predsednikovanju i svemu tome!" reče ona, pokunjena što se onolike tehnofantazije izmiču iz njenih prstiju.
     "Pa, naravno da hoću."
     "A posle ćemo videti. Vi-de-ti."
     "Videćemo", reče on i osmehnu se.

     I tako ona ostade na Pavonis Monsu. Sedište nove vlade bilo je tačno tu, samo je sad izvedeno jedno malo preseljenje iz onih fabričkih i magacinskih zgrada u sam grad Šefild, u glomazne zgradetine obložene poliranim kamenom, iz kojih su meta-naci kompanije otišle, napustile ih. Naravno, došlo je i do rasprava: da li će metanacionalke dobiti neku naknadu za to, ili je sva njihova imovina, ne samo zgrade nego i infrastruktura, 'globalizovana' i 'kooptirana' samim sticanjem nezavisnosti i uspostavljanjem novog poretka. "Dajte im naknadu", zarežala je Nađa na Šarlotu, gledajući je besno. Međutim, predsednička vlast na Marsu očigledno nije dejstvovala po sistemu 'naređenje - odmah izvršenje'.
     Ali se nova vlast useljavala, a Šefild je postajao, ako ne trajna prestonica, ono bar privremena. Pošto je Barouz ostao ispod mora, a Sabiši izgoreo, nije ni bilo nekog drugog očigledno povoljnog mesta za sedište planetne vlade; Nađi se, uistinu, činilo da nijedan drugi grad baš i ne želi da bude prestonica. Razgovaralo se o izgradnji jednog sasvim novog grada, namenskog, koji bi služio samo kao prestonica, ali to bi zahtevalo dosta vremena, a u međuvremenu su Parlament, Vlada i ministarstva morali raditi negde. Zato su se rasporedili u zgrade oko piste Šefilda, pod tu kupolu, pod to tamno nebo. U senku kabla koji se iz istočnog predgrađa pružao u svemir kao uspravna crna linija, kao kvar u stvarnosti.
     Nađa je našla sebi jedan stan u najzapadnijem 'režnju' grada, to jest pod najzapadnijim naduvanim providnim 'šatorom'. Tu, na periferiji grada, bio je jedan park, a iza njega Nađina zgrada; uzela je stan na četvrtom spratu, odakle se otvarao lep pogled dole, u dubinu Pavonisove stravične i veličanstvene kaldere. Art je uzeo stan u prizemlju iste zgrade, i to sa zadnje strane; od pogleda u vulkansko grotlo vrtelo mu se u glavi. Ali ipak je bio tu, a kancelarije 'Praksisa' bile su u susednoj zgradi, kocki od uglačanog jaspisa velikoj poput gradskog bloka, sa hrom-plavim prozorima.
     Fino; sad sam tu, razmišljala je ona. Sad treba predahnuti i onda prionuti na posao koji se od nje zahteva. Sve u svemu: kao neki strašan san u kome su Ustavotvornu skupštinu produžili za još tri godine, i to tri M godine... marsovske.
     U posao je krenula sa namerom da povremeno ipak silazi sa planine i radi na izgradnji nekog objekta. Naravno da bi obavljala sve svoje poslove u Vladi, ali istovremeno i raditi, na primer, na povećanju kapaciteta za proizvodnju 'gasova staklene bašte' - to je izgledalo dobro; malo se suočavaš sa tehničkim problemima, a malo sa političkim, u oba slučaja unapređuješ Mars, ostajući ispod dogovorenih granica kojima je menjanje životne okoline na Marsu regulisano. Prilika da se povremeno zađe u zabačene provincijske predele, gde se nalaze mnoge sirovine od kojih živa bića mogu proizvoditi gasove staklene bašte. Ako se treba i tada pozabaviti nekim političkim problemom, za to postoji kompjuter/komunikator na zglavku.
     Međutim, događaji kao da su se zaverili da je zadrže u Šefildu. Iskrsne jedno - dogodi se drugo - stalno nešto, ništa kapitalno, ni približno kao Ustavotvorna skupština, ali ipak stvari koje se moraju u hodu razrešavati da ne bi došlo do vrlo ozbiljnih zastoja. Otprilike u skladu sa onim što je Šarlota rekla: planovi za izgradnju dobri, sad ih samo popuniti stvarnošću, koja mora biti ugrađivana malo-pomalo, dugo, mrvicu po mrvicu.
     Trebalo je, dakako, i da očekuje da će tako biti. Morala se naoružati strpljenjem. Ona donese odluku: raskrčiće ovu prvu navalu problema i obaveza, a posle će se malo izvući. Do tada treba raditi, ali, gle, i mediji je stalno traže, i nova UN delegacija za vezu sa Marsom stalno je traži, mnogo ih zanimaju pojedinosti o novim mogućnostima za doseljavanje; preostalih šestoro članova Vlate takođe je stalno nešto traže. Gde će biti sledeća sednica Vlade? Koliko često će se sednice držati? Kako glasi poslovnik o radu Vlade? Nađa ih ubedi da zaposle Šarlotu da im bude šef protokola i sekretarica; posle toga Šarlota zaposli veliku ekipu pomoćnika is Dorsa Brevije. Imali su, dakle, početak 'osoblja'. Mihail je, opet, raspolagao velikim iskustvom u poslovima državne uprave, stečenim u Bogdanovom Višnjiku. Bilo je, dakle, ljudi koji bi posao predsednika vlade umeli obaviti bolje nego ona; pa ipak su svi zivkali nju, milion puta na dan, za svakojake konsultacije, rasprave, odluke, naimenovanja, procene, arbitraže, evidencije. Bez kraja.
     A kad je Nađa posle nekog vremena uspela, tako reći 'silom', da se izbori za nešto slobodnog vremena, pokazalo se da predsednik vlade baš i ne može, ne sme, da se angažuje u nekom konkretnom građevinskom poduhvatu. Sva izgradnja sad je bila u vlasništvu neke kupole ili kooperative; zahuktavao se posao, sačinjen jednim delom od neprofitnih javnih radova, ali drugim delom od ulaganja privatnog kapitala sa ciljem da se ostvari i velika zarada - a u tome je konkurencija bila žestoka. Ako bi se predsednica Marsa angažovala u korist jednog takvog preduzeća, značilo bi to da je pružila državno pokroviteljstvo tom preduzeću, da ga favorizuje na štetu drugih. Sukob interesa.
     "E, jebi ga!" govorila je ona Artu, optužujućim tonom.
     Art je samo slegao ramenima i glumio da nije unapred znao da će tako biti.
     Izlaza nije bilo. Nađa je postala zarobljenica sopstvene vlasti. Proučavala je tu situaciju kao inženjerski problem, kao pokušaj da se u nekom teškom medijumu deluje silom na određenu tačku. Pretpostavka: treba izgraditi nove fabrike gasova staklene bašte. Premijer ne može lično da se učlani ni u jednu kooperativu za to. Mora, dakle, da radi ono što može. Izranjanje na jednom višem nivou: može da koordinira napore svih kooperativa jednako.
     Njoj se činilo da je upravo proizvodnja takvih gasova veoma potrebna. Godina bez leta se odužila nailaskom niza žestokih oluja koje su se sručivale sa Velike eskarpe i zaletale ka severu. Većina meteorologa se saglasila da je do ovih 'Hadlijevih kros-polutarnih' oluja došlo zbog uklanjanja orbitalnih ogledala, to jest zbog naglog smanjenja insolacije. Smatrali su da bi sada vrlo lako moglo nastupiti pravo ledeno doba. Jedan od najboljih načina da se njegov nailazak spreči bila bi proizvodnja i oslobađanje u atmosferu gasova koji izazivaju dejstvo staklene bašte. Zato Nađa zatraži od Šarlote da upriliči jednu konferenciju koja bi sačinila preporuke o najboljim načinima da se spreči nastupanje ledenog doba. Šarlota se javila nekim ljudima u Da Vinčiju, u Sabišiju, i drugde, i uskoro je zakazala konferenciju. Za mesto održavanja odabran je Sabiši, a naziv konferencije smislio je nesumnjivo neki Saks-klon: 'Menadžment insolaciono-redukcione krize M-53'.









24.
     Nađa, ipak, na tu konferenciju nije ni svratila. Zapetljala se u neka šefildska posla: uvođenje novog ekonomskog sistema. Smatrala je da je to hitnije. Skupština Marsa pripremala se da donese Zakon o eko-ekonomiji, kojim bi se na ustavne 'kosti' nabacili mišići. Uputstvo je bilo da one kooperative koje su postojale pre revolucije treba da pomognu lokalnim, od nedavno nezavisnim ograncima meta-nacionalnih kompanija da se preustroje takođe u zadruge. Za ovaj proces izmišljen je naziv: 'horizontalizacija'. Političko raspoloženje u prilog toga, naročito kod mladih Marsovaca, bilo je jako, pa je ovaj proces transformacije odmicao prilično glatko. Po novom zakonu, vlasnici svakog preduzeća na celom Marsu mogli su, i morali su, biti isključivo oni koji su u tom preduzeću zaposleni, i niko drugi. Ni u jednoj kooperativi neće smeti da se zaposli više od hiljadu osoba; veće firme moći će da nastaju jedino saradnjom kooperativa od kojih će svaka imati hiljadu ili manje zaposlenih. Većina tih preduzeća, dakle većina zadruga, opredelila se da svoj unutrašnji sklop uredi po bogdanovističkom modelu, koji je, zapravo, bio varijanta uređenja seoskih zadruga u baskijskom naselju Mondragon u Španiji. U takvoj zadruzi svaki zaposleni je ujedno i suvlasnik, a da bi se zaposlio, to jest da bi sebi obezbedio takav položaj, mora prvog dana da uplati u zadružni zajednički fond svotu približno jednaku jednogodišnjoj plati. Ulaganjem tog kapitala, zaposleni je kupio deo firme, i taj njegov ulog raste iz godine u godinu; ako neko hoće da se odseli, ceo ulog mu se vrati odjednom, i to je otpremnina, a kad neko ode u penziju, ulog mu se vraća malo-pomalo - to mu je penzija. Radnici biraju svoj Radnički savet koji zapošljava poslovne rukovodioce, obično iz nekog drugog naselja, a tako postavljena uprava zadruge onda ima moć da donosi poslovne odluke, ali na kraju godine mora položiti račune kolektivu. Zadruge mogu kredite i kapital dobiti od centralnih banaka, koje su i same, takođe, zadruge; ili od planetnih 'fondova za pomaganje u početku', ili od organizacija koje žele da pomognu narodu, na primer, od 'Praksisa' ili od Švajcaraca. Ali na jednom višem nivou, kooperative iz srodnih struka ili delatnosti udružuju se u planetne zadružne saveze i šalju svoje predstavnike u industrijske planetne saveze koji organizuju stručne savete, centre za arbitražu i posredovanje, i trgovinske komore i udruženja.
     Ekonomska komisija rešila je da uvede i marsovsku valutu, zvanu sekvin. Ovaj novac počeo je služiti za platni promet na Marsu, ali se mogao i razmenjivati za razne zemaljske valute, na berzama. Komisija je želela novac koji će odoleti zemaljskim špekulacijama; ali pošto na Marsu nije postojalo tržište deonica, sva težina zemaljskih ulaganja obrušavala se na samu valutu, pošto se ni u šta drugo i nije moglo uložiti. Zbog ovoga se nerazumno naduvavala vrednost marsovskog sekvina na zemaljskim deviznim tržištima, što bi u starim vremenima dovelo do ogromnog skoka vrednosti sekvina, tako da bi i izvozne cene marsovske robe, koje se iskazuju u sekvinima, bile toliko velike da se ta roba ne bi mogla prodati, dok bi uvoz bio jeftin, pa bi Mars uleteo u veliku neravnotežu uvoza i izvoza, na svoju štetu. Ali meta-naci kompanije na Zemlji uveliko su se raspadale, i u procesu svoga usitnjavanja ipak se opirale prelasku na zadružni sistem, pa je zato zemaljski finansijski poredak bio u znatnom neredu; zahvaljujući tome, krupni kapital nije na finansijske prilike reagovao onako pomamno, 'kao da kuća gori', kao nekad. Zato je sekvin na Zemlji jačao, ali ne previše; a na Marsu je bio naprosto novac. 'Praksis' je u tim stvarima mnogo pomagao, postajući maltene federalna banka nove ekonomije, deleći beskamatne kredite i dajući svoje prostorije i tehničke usluge za devizno-berzanske poslove između Marsa i Zemlje.

     Usred svega toga, Izvršni savet Marsa sastajao se svaki dan, i sednice su trajale dugo; raspravljalo se o novim predlozima zakona i o poslovima državne uprave. Toliko vremena je Nađa provodila na tim sastančenjima, da je maltene zaboravljala konferenciju koju je sama započela, a koja se odvijala u Sabišiju. Međutim, bilo je i dobrih dana, kad je uspevala da izdvoji, uveče, jedan sat ili čak dva za ekranske razgovore sa svojim prijateljima u Sabišiju; tada je sticala utisak da tamo stvari idu prilično dobro. Mnogi marsovski ekolozi bili su prisutni i saglasni oko toga da će znatno povećanje emisija gasova staklene bašte ublažiti dejstvo gubitka ogledala na orbiti. Naravno da je od svih takvih gasova ponajlakše emitovati ugljendioksid, ali njega su želeli da izbegnu, čak i da smanje koncentraciju CO 2 u atmosferi na neki podnošljiv nivo; ali su zato mogli proizvoditi i oslobađati u atmosferu složenije i moćnije gasove, u dovoljnim količinama. U prvi mah nisu očekivali nikakve političke probleme oko toga; u Ustavu je bilo zapisano da atmosfera ne sme biti gušća od 350 milibara na nadmorskoj visini od 6000 metara, ali nije bilo precizirano pomoću kojih gasova će se postići taj pritisak. Ako bi se halokarboni i drugi gasovi staklene bašte u sastavu Raselovog koktela pumpali sve dok ne dostignu koncentraciju od sto milionitih delova od ukupne atmosfere, za razliku od sadašnjih sedamdeset pet milionitih delova, onda bi se zadržavanje Sunčeve toplote poboljšalo u iznosu od nekoliko stepeni Kelvina, izračunaše oni. Time bi ledeno doba bilo sprečeno, ili bar bitno skraćeno. Plan je, dakle, bio da se proizvodi mnogo tona ugljen-tetrafluorida, heksafluoretana, sumpor-heksafluorida, metana, azotnog oksida, kao i manje količine drugih gasova koji bi poslužili kao elementi u tragovima, a koji bi doprineli da ultraljubičasto zračenje uništi što manju količinu tih pomenutih gasova staklene bašte.
     Druga strategija koja se nametala sama po sebi, a koja se na konferenciji najčešće pominjala, sastojala bi se u tome da se otapanje Severnog mora najzad dovrši. Led ima veliki albedo, što znači da se velike količine Sunčevog toplotnog zračenja odbijaju od leda i gube u svemiru; i to se neminovno mora događati sve dok se i poslednje sante ne otope i ne pretvore u tečnu vodu. Tek tad će i kruženje vode u prirodi, poznato kao 'vodeni ciklus', dobiti svoj puni razmah. Kad bi se mogao obezbediti tečni okean, ili, što je na tako dalekom severu planete stvarnije, barem okean koji bi celog leta bio u tečnom stanju, onda bi ledeno doba bilo svakako odstranjeno, a teraformiranje u suštini ostvareno; imali bi robusne morske struje, talase, isparavanje, padavine, topljenje, potoke, reke, delte - potpuni hidrološki ciklus. Ovo je bio glavni cilj, a za topljenje severnog leda predložen je širok raspon metoda: usmeravanje suvišne toplote iz nuklearnih elektrana u okean; rasipanje crnih algi po ledu; emitovanje ultrazvuka i mikrotalasa da bi se u neposrednoj blizini emitora stvarala toplota; čak i upotreba brodova-ledolomaca da bi se kroz tanje delove ledene kore krčio put i time ubrzavalo njeno razlamanje.
     Naravno da bi povećano prisustvo gasova staklene bašte pomoglo i u ovome; okeanski led će se topiti i sam od sebe, naravno, ako temperatura vazduha ostane iznad 273 stepena K. Ali kako je konferencija odmicala, sve jasnije je postajalo koliko su u vezi sa tim planom proizvodnje gasova problemi krupni. Morao bi to biti još jedan ogroman industrijski napor, maltene jednak divovskim poduhvatima meta-nacionalnih kompanija kao što je bilo dovlačenje azota sa Titana i kao što je bila soleta. Osim toga, učinci ne bi bili postignuti 'jednom za svagda', jer u višim slojevima atmosfere ultraljubičasto zračenje stalno uništava upravo te gasove, tako da se proizvodnja mora forsirati sve dok se ne dostigne željena koncentracija, a onda nastavljati postojanim tempom dokle god se želi da ti gasovi ostanu prisutni 'tamo gore'. Moraju se, dakle, pribavljati sirovine; to znači pojačano rudarstvo. Moraju se sagraditi fabrike u kojima će se te sirovine pretvarati u željene gasove; pošto su to industrijska postrojenja velikih razmera, radnu snagu sačinjavali bi uglavnom, kao i u rudnicima, roboti. Ali roboti koji sami umeju i da proizvode još istih takvih robota - dakle, da se razmnožavaju; fabrike koje same grade i regulišu sebe; robotske letelice koje bi krstarile višim slojevima atmosfere i uzimale uzorke. Čitava jedna mala mašinska civilizacija.
     Niko nije pominjao tehničke teškoće ovakvog poduhvata, jer one i nisu bile od značaja; kao što je Nađa rekla prilikom jednog od tih večernjih TV razgovora sa njenim prijateljima učesnicima konferencije, ljudska tehnologija na Marsu bila je od prvog dana, od samog dolaska na ovu planetu, u vrlo velikoj meri robotizovana. U ovom slučaju, hiljade malih, samostalnih robotskih vozila lutalo bi po Marsu u potrazi za dobrim naslagama ugljenika, sumpora i fluora; sjatili bi se oko svakog pronađenog nalazišta, a kad ga iscrpu, išli bi dalje, u seobe, kao stari arapski karavani rudara na Velikoj eskarpi; na najboljim nalazištima roboti bi se trajnije 'naseljavali' i tu bi gradili fabričice za preradu nađenih sirovina. Kao materijali za ovu izgradnju služili bi glina, gvožđe, magnezijum i metali u tragovima, ali bi pojedini delovi građevina i mašina, oni koji se ne mogu napraviti na licu mesta, ipak bili donošeni iz ljudskih fabrika. Kopale bi flote robot-kopača, a iskopanu sirovinu prenosili bi mnogbrojni robot-kamioni. U centralnim fabrikama materijal bi se konačno pretvarao u gas i izduvavao u atmosferu kroz visoke pokretne dimnjake. To se ne bi mnogo razlikovalo od nekadašnje proizvodnje osnovnih sastojaka vazduha, samo bi zahtevalo nešto veći trud.
     Ali najbogatija površinska nalazišta odavno su iscrpena; toga su se mnogi stručnjaci dosetili tek sad. Osim toga, ni površinski kopovi nisu se više mogli otvarati onako bezobzirno kao nekad; gotovo svuda su rasle biljke, a na mnogim peskovitim terenima stvorila se svojevrsna pustinjska 'pokorica' nalik na zemljište, zahvaljujući dejstvu kiše i bakterija i prisustvu izvesnih količina gline. Ova pokorica znatno je pomagala da se stišaju peščane i prašinske oluje, koje su i sad predstavljale Marsovcima veliki i stalni problem; razdirati ovu pokoricu da bi se dograbile sirovine ispod nje - to više nije bilo prihvatljivo, ni sa političkog niti sa ekološkog stanovišta. U Parlamentu su Crveni već tražili da se zabrani ta vrsta robotizovanih površinskih kopova. Bili su u pravu, čak i sa stanovišta onih koji su želeli što brže teraformiranje.
     Nije ni lako balansirati sve te pozitivne i negativne posledice našeg delovanja na prirodu Marsa, pomisli Nađa jedne noći, gaseći ekran. Na životnu okolinu deluju mnogi činioci, na mnogo različitih načina, i međusobno se prepliću; treba to razmrsiti i konačno odlučiti šta je poželjno, a šta nepoželjno. Ali vrlo je teško ispetljati se i iz svojih sopstvenih zakona i propisa; zadruge više ne mogu da rade kojoj šta padne na pamet, jer većina njihovih postupaka ima i neko dejstvo na ukupnu planetnu situaciju. Sve i svašta mora da se ekološki oceni; planetni Okolinski sud već je zatrpan tužbama, a novi sporovi pristižu. Uskoro će taj Sud morati da presudi i o namerama koje iskaže ova konferencija u Sabišiju. Prošli su dani nesputanog, sasvim slobodnog teraformiranja.
     Kao članica Vlade, Nađa je mogla samo da izjavi da je po njenom mišljenju povećanje količine gasova staklene bašte dobra zamisao. Ni u šta drugo se nije smela umešati, da ne bi izgledalo da se ubacuje u nadležnosti Okolinskog suda, nadležnosti koje je Ajriška branila veoma žustro. Ponekad je Nađa mogla i da razgovara neobavezno sa konstruktorima novih robota-rudara koji će kopati uz minimalno oštećivanje površine, ili sa hemičarima koji spremaju hemijska i biološka sredstva koja će, poprskana po pesku i prašini, omogućiti da se brzo uspostavi pokorica, makar i najtanja. Ali je problem ostajao čvornovat.

     Samo toliko, i ne više, uspela je Nađa učestvovati u konferenciji u Sabišiju koju je sama pokrenula. Ali pošto su sva tehnološka pitanja bila ionako upetljana u politiku, a politika u njih, moglo se reći da, zapravo, nije propustila ništa. Ovo utoliko pre, što se u Sabišiju, zapravo, nije uradilo ništa. A u Šefildu je Vlada morala da se rve i sa mnogim drugim problemima: nepredviđene teškoće iskrsavale su u dejstvovanju eko-ekonomije, stizale su pritužbe da Okolinski sud prekoračuje svoja ovlašćenja, pritužbe na postupke nove policije i novog sudstva; i u donjem i u gornjem domu Skupštine Marsa bilo je incidenata zbog raspuštenog i glupog ponašanja nekih ljudi; u zabačenim delovima Marsa događali su se novi slučajevi oružanog otpora Crvenih, i ne samo njih; i tako dalje. Problemima se kraj nije video, a nastajali su u rasponu od onih koji imaju najdublju važnost, pa do nepojamnog sitničarenja i cepidlačenja; kontinuum problema, tako da je Nađa počela gubiti sposobnost da u tom kontinuumu odredi mesto svakog pojedinačnog problema.
     Na primer, dobar deo vremena morala je trošiti na unutrašnja gloženja u samoj Vladi. Smatrala ih je tričavim, ali ih nije mogla izbeći. Bitka se najčešće sastojala u tome da se onemoguće pokušaji Džeki da sastavi u Vladi većinu spremnu da glasa uvek isto kao ona, te da Vlada Marsa postane poslušni pečat koji će odobriti sve što je po volji partije 'Slobodni Mars', to jest same Džeki. Zato je Nađa morala bolje da upozna preostale članove Vlade i da nauči kako s kim da sarađuje. Zejk je bio njen stari poznanik; dopadao joj se, a bio je vrlo uticajan među Arapima, u isti mah i njihov zastupnik na političkoj sceni planete. Ovu poslednju ulogu dobio je tako što je istisnuo Antara koji mu je bio takmac. Zejk je bio elegantan, pametan, ljubazan, slagao se s Nađom o mnogim pitanjima, i nebitnim i bitnim; zato je njihova saradnja išla lako, a prijateljstvo se produbljivalo. Arijadna beše jedna od boginja matrijarhata u Dorsa Breviji, i u tom pravcu je i delovala - do krajnosti: nametala je svoja kruta načela, bila je pravi ideolog i verovatno samo zbog toga nije mogla među Marsovcima postati popularnija od Džeki. Marion je bila savetnica Crvenih, takođe ideolog, ali ne onako radikalna kao u svojim mlađim danima; ipak sklona da se raspravlja nadugačko i naširoko. Nju nije bilo lako pobediti u debati. Enin 'mali sin', Piter, odrastao je i postao uticajan na nekoliko različitih područja marsovskog društva - na primer, kod kosmičke ekipe u Da Vinčiju, kod podzelja Zelenih, kod one 'raje' koja je održavala kabl, i, do neke mere, zbog En, kod nekih umerenijih klika Crvenih. Ova raznovrsnost bila je deo njegove prirode, i Nađi je bilo teško da ga tačno sagleda, da ustanovi 'gde je', zapravo, on. Kao i njegovi roditelji, voleo je da svoje privatne stvari čuva samo za sebe, a od Nađe i ostalih Prvostotinaša kao da je malo zazirao; držao se na određenoj udaljenosti od njih, bio je pravi pravcijati nisei. Mihail Jangel bio je jedan od prvih iseija koji su posle Prve stotine stigli na Mars, i sarađivao je sa Arkadijem od davnih dana. Pomagao je u započinjanju pobune 2061. godine, a Nađin utisak je bio da je Mihail u ono doba bio jedan od najekstremnijih Crvenih - pa se i sad još ljutila na njega zbog toga, što je bilo smešno, a osim toga otežavalo je njenu komunikaciju sa Mihailom - ali je u sebi on imao u svakom slučaju i jednu staru bogdanovističku crtu, spremnost na kompromise. Nađa je bila iznenađena time da se Mihail uopšte našao u Vladi; po njenom mišljenju, neko je želeo na taj način da učini pozitivan gest i prema Arkadiju. A to je bilo dirljivo.
     Naravno, tu je bila i Džeki, verovatno najpopularniji i najmoćniji političar na Marsu. Sa izgledima da to i ostane dokle god se Nirgal ne vrati.
     I tako je Nađa morala svaki dan da 'izlazi na kraj' sa to šestoro ljudi, i da proučava njihove načine rada i delovanja. Zajednički su, cela Vlada, svih sedmoro, odrađivali svakog dana po jedan svoj obimni dnevni red. I važna pitanja, i sitnarije; i apstraktna pitanja, i lična; Nađi se činilo da je sve to deo jedne iste tkanine, da je sve u vezi sa svim ostalim. Posao Predsednika vlade ne samo što se nije mogao obavljati 'sa pola radnog vremena', nego je ona morala tom poslu posvećivati po ceo celcijati dan, od kako se ujutro probudi, pa sve do odlaska na počinak kasno unoć. Taj posao je njoj bukvalno proždirao dane, proždirao je njen život. Tako joj prođoše dva meseca, tek prva dva meseca u mandatu koji je trebalo da potraje tri M godine.

     Artu je bilo jasno da ovaj posao počinje da nadjačava Nađu. Činio je koliko je najviše mogao da joj pomogne. Svakog jutra dolazio je u njen stan sa doručkom: kao da je ona u hotelu, a on sobar, osim što je donosio dva doručka, drugi za sebe. Ta hrana je svaki put bila odlična; često ju je pripremao sam Art. Kad je dolazio, nosio je poslužavnik na jednoj ruci, podignut visoko. Već na ulazu u stan naručio bi od njene AI džez, muziku koja im je služila kao zvučna pozadina za njihovo zajedničko jutro. Pošto je Nađa obožavala Luisa Armstronga, Art je naručivao njegove pesme, i čak tražio one koje su među Armstrongovim snimcima najčudnije, najmanje poznate, ali koje će se njoj svideti - 'Pružite priliku miru' i 'Uspomene zvezdane prašine'. Puštao je i džez iz nekih kasnijih vremena, koji Nađa nikad ranije nije volela jer je bio suviše mahnit, ali se odnedavno i na njega privikla zato što se uklopio u valjda neizbežan ludi tempo njihovog sadašnjeg života. Imala je, iz nekog razloga, izuzetno visoko mišljenje o vrludanjima i zaletanjima Čarli Parkera, i o Čarlsu Mingusu čiji je veliki orkestar zvučao kao bend Djuka Elingtona prebačen na pandorf što bi baš dobro bilo, po njenom mišljenju, za muziku i Elingtona i ostalih koji su svirali sving. Muzika vrlo zabavna, smešna i divna. U mnogo koje jutro Art je naručivao muziku Kliforda Brauna; bilo je to jedno Artovo otkriće kojim se veoma ponosio, a do koga je došao tragajući za nečim što bi se Nađi najviše svidelo. Uporno je ubeđivao Nađu da je Kliford Braun logični naslednik Luisa Armstronga - vibrantan zvuk trube pun radosti, sav pozitivan, ali i melodičan kao što je Sačmo bio, takođe brilijantno brz, pametan i težak, kao Čarli Parker, samo srećan. Savršena muzika za ova luda vremena, muzika puna 'pogona', silovita, ali najpozitivnija što se može biti.
     Tako bi Art unosio doručak za dvoje pevajući "Celog mene" ("All of me") glasom ne tako lošim, i to sa onim Sačmovim suštinskim uviđanjem da tekstvi američkih pesama treba da budu tretirani kao glupkaste i tupkaste šale: "Celog mene, uzmi bez dileme, tvoj sam dasa, bez tebe mi nema spasa." Muzika svira, Art seda leđima uz prozor, jutra su bila u kul fazonu.
     Ali kako god da počneš njen dan, poslovi Vlade prožderu ostatak. Nađa je od toga počinjala sve više da poboljeva, od natezanja, pregovaranja, kompromisa, mirenja sukobljenih... od rada sa ljudima, iz minuta u minut. Počinjala je da mrzi svoj posao.
     Art je to savršeno dobro video, naravno, pa je i on počeo izgledati zabrinuto.
     Jednog dana dovede kod Nađe, na ručak, i Ursulu i Vlada, i prionu na kuvanje. Nađi je prijalo društvo njenih starih prijatelja; to dvoje su poslom navratili u grad. Dovesti ih kod Nađe, to je bila Artova zamisao, i to dobra. Sladak je, razmišljala je Nađa, gledajući Arta, njegovo kretanje po kuhinji. Ultra-lukav diplomata, a prikazuje se kao neki glupan... ili je obratno. Kao Frenk u drugom, dobroćudnom izdanju. Ili kao mešavina Frenkove veštine i Arkadijeve sreće. Nađa se nasmeja sebi: zar o svim ljudima mora uvek razmišljati u terminima Prve stotine? Zar su svi samo rekombinacije odlika te prvobitne porodice? Ma, to je samo njena loša navika.
     Vlad i Art počeše da pričaju o En. Navodno je Saks zvao Vlada iz šatla kojim se sada vraća na Mars. Bio je potresen nedavnim razgovorom sa En i pitao je da li bi Vlad i Ursula pristali da daju Eni isti onaj tretman za dodatni rast mozga koji su dali njemu posle moždanih oštećenja koja su mu specijalci naneli.
     "Nikad En ne bi pristala", reče Ursula.
     "I dobro je što ne bi", odvrati Vlad. "Bilo bi to preterivanje. Mozak njoj nije oštećen nimalo. Ne znamo kako bi taj tretman delovao na zdrav mozak. Treba preduzimati samo poduhvate koje razumemo, osim ako smo u očajničkoj situaciji."
     "Možda je En u očajanju", reče Nađa.
     "Nije. Saks je u očajanju", reče Vlad i nasmeši se kratko. "On bi hteo da ovde nastane jedna drugačija En pre nego što se on vrati."
     Ursula mu reče: "Ti si bio protiv davanja tog tretmana i Saksu."
     "Pa, istina je. Ne bih ja ono dao ni sebi samom. Ali Saks je odvažan. Impulsivan." Vlad sada pogleda Nađu. "Trebalo bi da ostanemo pri stvarima kao što je tvoj prst, Nađa. Stvarima koje sad možemo da popravimo."
     Iznenađena, Nađa reče: "Šta nedostaje mom prstu?"
     Nasmejaše se ovoj njenoj reakciji. "Ništa mu ne nedostaje sem što ga nemaš!" reče Ursula. "Možemo postići da ti izraste novi, ako želiš."
     "Ka!" uzviknu Nađa. Zavali se u sedište, pogleda svoju mršavu levu šaku i patrljak kažiprsta. "Pahhhh... Nije mi stvarno potreban."
     Opet se nasmejaše Nađi. "Zamalo da nas prevariš", reče Ursula. "Al' kad radiš, večito se žališ kako ti nedostaje."
     "Ja se žalim?"
     Zaklimaše glavom, svi.
     "Pomoglo bi ti prilikom plivanja", reče Ursula.
     "Pa ja više ne plivam mnogo."
     "Možda si prestala zbog ruke."
     Nađa se opet zapilji u svoju levu šaku. "Ka. Ne znam šta da kažem. Jeste li sigurni da bi to uspelo?"
     "Moglo bi da izraste u celu novu šaku", reče Art. "A onda u još jednu Nađu. Bićeš sijamska bliznakinja."
     Nađa ga gurnu u stranu sa stolice. Ursula je odmahivala glavom. "Ne ne. Već smo to radili kod nekih amputata, ali i kod daleko većeg broja opitnih životinja. Šake, cele ruke, noge. Naučili smo to od žaba. Stvar je zaista divna. Ćelije se diferenciraju isto kao kad je prst prvi put rastao."
     "Vrlo bukvalna demonstracija teorije izranjanja", reče Vlad sa malim osmehom. Nađa po tom osmehu vide da je on lično bitno doprineo u tom medicinskom postignuću.
     "I uspeva?" upita ga ona otvoreno.
     "Uspeva. Mi proizvedemo nešto što je u suštini novi 'pupoljak' za izrastanje prsta, na tvom patrljku. To je kombinacija ćelija uzetih iz začetka prsta kod embriona, i ćelija iz korena tvog drugog malog prsta. Ta kombinacija dejstvuje kao ekvivalent homeostatnih gena koje si imala kad si bila fetus. Znači, u tim ćelijama imaš razvojne determinatore koji će omogućiti da se ćelije prilikom razmnožavanja specijalizuju za određene uloge, upravo one koje su potrebne. Pomoću ultrazvučne injekcije dodavaćemo svake nedelje određenu količinu fibroblastičnog činioca rasta, kao i izvesnu količinu ćelija iz zglavkova nekog tvog prsta, i iz nokta; sve u odgovarajuće vreme. Da... To uspeva."
     Dok je ovo objašnjavao, Nađa je osećala kako se kroz nju širi mali sjaj zainteresovanosti. Potpuna osoba. Art ju je gledao sa prijateljskom radoznalošću.
     "Pa, dobro", reče ona najzad. "Zašto ne."
     I tako, sledeće nedelje uzeše biopsije iz njenog preostalog, desnog malog prsta, i dadoše joj ultrazvučne injekcije u patrljak levog, i nekoliko običnih injekcija u levu ruku, i još joj dadoše nekoliko pilula; i to je bilo sve. Preostalo je samo da u predstojećim nedeljama dobije još poneku injekciju, i da čeka.

     Ubrzo je zaboravila celu stvar, jer joj je Šarlota javila da je nastao novi problem; grad Kairo-na-Marsu prenebregava presudu planetnog Okolinskog suda o pumpanju neke vode. "Bilo bi dobro da ti dođeš i lično pogledaš to. Mislim da Kairci testiraju moć suda, i da se jedna klika Slobodnog Marsa priprema da se usprotivi planetnoj vladi."
     "Džeki?" reče Nađa.
     "Mislim da je ona."









25.
     Kairo beše izgrađen na rubu platoa sa koga se otvarao pogled na najseverozapadniju U-dolinu oblasti Noktis Labirintusa. Nađa i Art iziđoše iz železničke stanice na jedan mali trg okružen visokim stablima palmi. Besno je gledala oko sebe; neki od najgorih trenutaka u njenom životu desili su se u ovom gradu, tokom ofanzive na Kairo, godine 2061. Tada je poginuo Saša, i mnogo drugih; tada je Nađa raznela Fobos na param-parčad, ona lično! I sve to samo nekoliko dana posle nalaženja nagorelih ostataka Arkadijevog tela. Nije nikad više došla u Kairo; počela je mrzeti taj grad.
     Sada vide da je i u nedavnoj revoluciji stradao. Pojedine kupole bile su provaljene, postrojenja koja obezbeđuju osnovne uslove za život bila su teško oštećena. Sve se to sad krpilo, a nove kupole sa novim naseljima pridodavane su starom gradu, tako da se Kairo širio duž ruba platoa, daleko ka istoku i ka zapadu. Ličilo je na 'bum-taun', grad u naglom ekonomskom usponu i širenju, što je Nađi bilo baš čudno, s obzirom na to da se Kairo nalazio na tako ogromnoj nadmorskoj visini, čak deset hiljada metara iznad izračunate nulte (za razliku od stvarne morske). Ovi građani nikad neće moći da uklone te kupole, nikad se neće prošetati po okolnim terenima bez skafandra, pa je Nađa pretpostavila da grad, samim tim, mora doživeti opadanje i smanjivati se. Međutim, Kairo se našao na raskrsnici polutarne piste i piste Tarzis koja vodi pravcem sever-jug - dakle, na poslednjoj tački gde je uopšte moguće preći polutar, a da to nije u bespućima, u terenima zvanim 'haosi', koji obuhvataju četvrtinu obima planete. Iz ovoga je proisticalo da će Kairo uvek biti strateška raskrsnica svetskih puteva, osim ako jednog dana neko izgradi most Trans-Marineris na nekom drugom mestu.
     Raskrsnica ili ne, hteli su veću količinu vode za sebe. Divovski izvor zvani 'Komptonov akvifier', čija masa vode leži ispod donjeg Noktisa i gornjeg Marinerisa, provaljen je šezdeset prve, a voda je uz tutnjavu otekla celom dužinom Marinerisovih kanjona. Bila je to ona poplava koja je maltene ubila Nađu i njene saputnike kad su bežali kroz kanjone, posle pada Kaira u protivničke ruke. Glavnina te vode se kasnije ili zaledila u kanjonima, stvarajući nove glečera nepravilnih oblika, ili se slila u haose na dnu Marinerisa i tek tamo zaledila. Naravno, izvesna količina vode ipak je ostala u akvifieru. Odatle su je, u kasnijim godinama, pumpama crpli i upućivali u gradove raspoređene po celoj dužini marinerisovih kanjona. Ali glečer Marineris polako je odlazio niz kanjone, pa pošto na gornjem kraju nije bilo ničega što bi mu dodavalo nove količine vode, on je tamo iščezavao, ostavljajući iza sebe samo zdrobljeno tle i poneko plitko jezerce zamrznute vode. Kairu je zato ponestajala voda. Kairsko Odeljenje za hidrologiju reagovalo je tako što je pružilo jedan cevovod do Severnog mora, tačnije do velikog južnog kraka Severnog mora koji se spustio u depresiju Krize; odatle je počelo pumpanje vode za Kairo. U svemu tome još nije bilo nikakvog problema; svako naselje pod kupolom mora da crpe vodu odnekud. Međutim, Kairci su u poslednje vreme počeli da izlivaju velike količine te vode u akumulaciju u jednom od kanjona Noktis, tačno ispod svog grada; dopustili su da se iz te akumulacije voda preliva u Jus Kazmu, niz koju je stizala do glečera Marineris i nagomilavala se na njegovom polako odlezećem 'repu' ili tekla naporedo sa njim. U suštini, Kairci su stvorili jednu novu reku koja je počela da teče dole, u sistem velikih kanjona, daleko od njihovog grada; i odmah su krenuli da grade naselja i farme na obalama te nove reke. Jedna grupa pravnih aktivista, Crvenih, otišla je u planetni Okolinski sud i podnela tužbu protiv takvog postupanja, tvrdeći da je Valis Marineris, najveći kanjon u Sunčevom sistemu, čudo prirode, pa da se i zakonski mora tretirati tako; bez daljeg ljudskog mešanja, glečer bi polako otišao niz kanjone čije bi dno opet ostalo slobodno. Oni su smatrali da tako i treba da bude, a Okolinski sud je presudio u njihovu korist i izdao Kairu naređenje (za sve odluke Okolinskog suda, dakle OS Akte, Šarlota je imala skraćenicu 'OSA', dakle 'osa', pa je ovom prilikom rekla da je i u Kairo doletela osa) da prekine prelivanje vode iz gradskog vodovoda u akumulaciju. Kairo je ovo odbio, tvrdeći da planetna vlada nema jurisdikciju nad, kako rekoše, "pitanjima usluga od životnog značaja za gradove". Kairci su, dok je spor trajao, nastavili da zidaju nove, nizvodne naseobine najbrže što su mogli.
     Bila je to očigledna provokacija, očigledan izazov novom sistemu. "Ovo je test", gunđao je Art, dok su prelazili mali trg, "ovi nas samo oprobavaju. Kad bi bila istinska ustavna kriza, čulo bi se jedno 'biiip' širom cele planete."
     Test, ali Nađi je upravo od nebrojenih testova bilo već prekipelo. Zato je pešačila kroz grad tako raspoložena da iz nje samo što nisu munje sevale. Uspomene koje je ovaj trg tako živo pobuđivao u njoj nesumnjivo su još pogoršavale stvar; ti bulevari, čitav grad na rubu kanjona, sve u osnovi isto kao što je izgledalo šezdeset prve. Kažu da čovek najslabije pamti srednje godine svog života; Nađa je priželjkivala da to bude tako i da sasvim zaboravi šezdeset prvu, ali nije mogla. Strah i bes kao da su poslužili kao nekakav memorijski fiksativ košmara. Sve je i sad bilo prisutno u njenoj glavi - Frenk koji mahnito tipka po tastaturama dok Saša jede pice, a Maja se ljutito dernja zbog nekoga ili nečega; sati napetog čekanja da se vidi hoće li komadi Fobosa, padajući na Mars, pogoditi i njih. Prizor Sašinog mrtvog tela, glave krvave oko ušiju. Škljocanje u otpremniku pomoću koga je Fobos srušen.

     Zato joj je bilo vrlo teško da suzdrži ljutnju kad je počela prvi sastanak sa građanima Kaira i kad je videla da se među njima nalazi Džeki i da ih podržava. Džeki je sad bila, preko svega, još i trudna; izgledala je sva rumena, sjajna kao lakirana, sva divna. Niko nije znao ko je otac, ovu trudnoću Džeki je 'odrađivala' sasvim samostalno. Još jedna od tradicija iz Dorsa Brevije, i to u Hirokinom stilu... i još jedan iritant za Nađu.
     Sastanak je održan u jednoj zgradi na domak gradskog zida. Iz zgrade se otvarao pogled dole, na kanjon koji je imao poluprečnik u obliku slova 'U' a zvao se Nilus Noktis - 'Noćni Nil'. Voda koja je bila predmet spora mogla se bukvalno videti u kanjonu, kao široka akumulacija prekrivena ledenom korom, zadržana branom koja se iz ovog ugla ipak nije videla. Akumulacija je nastala iznad takozvane Ilirske Kapije i iznad novog haosa Komptonove Provale.
     Šarlota je stajala leđima okrenuta tom prozoru. Postavljala je Kaircima upravo ista ona pitanja koja bi i Nađa postavila, ali bez i najmanjeg traga nerviranja koje se u Nađi kuvalo. "Vi ćete uvek biti pod kupolom. Mogućnosti za širenje biće ograničene. Zašto da potopite Marineris, kad od toga nećete imati nikakve koristi?"
     Na ovo pitanje nisu se ni trudili da odgovore. Posle nekog vremena Džeki ipak reče: "Imaće koristi taj narod koji živi nizvodno. Ta naselja su predgrađa Kaira. Na ovim nadmorskim visinama, voda je, u bilo kom obliku, prirodno bogatstvo."
     "Voda koju neko pušta da oteče niz Marineris nije nikakvo bogatstvo", odvrati Šarlota.
     Kairci su argumentisali da je voda korisna i dole, u Marinerisu. Pojaviše se predstavnici nizvodnih naselja; mnogi od njih bili su Egipćani. Tvrdili su da već pokolenjima žive na Marinerisu, da je njihovo pravo da tu žive, da je njihova zemlja najbolja poljoprivredna zemlja na Marsu, da će radije da se brane oružjem nego da budu isterani odatle, i tako dalje. Činilo se da Džeki i Kairci brane ponekad te svoje susede, a ponekad svoje pravo da prosipaju vodu niz Marineris. U osnovi su ponajviše branili svoje pravo da rade kako god se njima hoće. Nađa se postepeno sve više ljutila.
     "Sud je presudio", reče ona. "Nismo ovde da vodimo taj spor iz početka. Ovde smo da vidimo da se sudsko rešenje sprovede." Okrete se i iziđe sa sastanka da ne bi sledećeg trenutka rekla nešto neoprostivo.
     Te noći sedela je sa Šarlotom i sa Artom, toliko iznervirana da se nije mogla usredsrediti na divno etiopsko jelo u staničnom restoranu. "Šta oće ovi?" upita ona Šarlotu.
     Šarlota, punih usta, slegnu ramenima. Proguta, pa reče: "Jesi li primetila da biti Predsednica Marsa nije mesto neke velike vlasti?"
     "Jebi ga, jesam. Bilo bi teško ne primetiti."
     "Da. E, pa, isto važi i za celu Vladu, naravno. Izgleda da jedinu stvarnu vlast u ovoj državi ima Okolinski sud. Ajriški je dato da tamo komanduje, to je bio deo 'velikog kavaljerskog gesta', a ona je zatim učinila mnogo da legitimizuje umerenu crvenost, tako što je išla na srednja rešenja. Sud dopušta veliko razvijanje Marsa ispod granice '6 k', ali za bilo šta iznad toga vrlo su strogi. Za ovo imaju čvrsto uporište u Ustavu, pa im niko nije uspeo ništa da ospori - zakonodavno telo se ne meša, Parlament nije oborio još nijednu presudu. Znači, ovo je bila upečatljiva prva sezona rada Ajriške i cele te grupe sudija."
     "Pa, je Džeki zavidljiva", reče Nađa.
     Šarlota slegnu ramenima. "Možda."
     "To je više nego verovatno", reče Nađa sumorno.
     "Ali vidi kako je i u samoj Vladi. Džeki možda misli da na ovom pitanju može okupiti iza sebe još troje, a u tom slučaju bi Vlada bila daleko više pod njenom kontrolom. Kairo je arena gde bi Zejk možda mogao stati na njenu stranu, zato što u gradu postoji arapski deo. Onda je njoj potrebno samo da pridobije još dvoje. A postoje dvoje jakih lokalista, to su Ariadna i Mihail."
     "Ali Vlada ne može poništavati odluke Suda, je li tako?" reče Nađa. "To može samo zakonodavno telo, zar ne? Tako što bi izglasalo nove zakone."
     "Da, ali ako Kairo nastavi da prkosi Sudu, Vlada ima obavezu da pošalje policiju da upotrebom sile spreči Kairce. To je ono što se očekuje od izvršne vlasti. Ako Vlada to ne učini, derogiran je odmah i Sud, a Džeki time postaje efektivna predsednica Marsa. Ubiće dve ptice jednim kamenom."
     Nađa baci na sto komadić sunđerastog hleba. "Dabogda ja prokleta bila ako se to desi", reče ona.
     Sedeli su ćuteći.
     "Mrzim ovo", promrmlja Nađa.
     Šarlota reče: "Kroz koju godinu postojaće neka uhodana praksa, institucije, zakoni, ustavni amandmani i sve to. Stvari koje nigde u Ustavu nisu pomenute, ali koje baš omogućavaju da ustavni tekst aktivno deluje. Jedno od tih pitanja glasi: koja je prava uloga političkih partija. U ovom trenutku mi smo u procesu uhodavanja svega toga."
     "Možda jesmo, ali ipak ja mrzim ovo."
     "Sagledaj ovo što radimo kao meta-arhitekturu. Izgradnju jedne kulture koja će omogućiti da arhitektura postoji. Ako tako razmišljaš, manje ćeš se nervirati."
     Nađa frknu.
     "Ovaj slučaj bi trebalo da bude sasvim jasan", reče Šarlota. "Presuda je doneta, oni samo treba da je poštuju."
     "A ako neće?"
     "Onda je vreme za policiju."
     "Drugim rečima, za građanski rat!"
     "Neće oni ići tako daleko. Potpisali su Ustav, kao i svi ostali, pa ako svi ostali poštuju taj Ustav, a samo ovi ne, onda postaju odmetnici, kao Crveni ekoteri. A ja ne mislim da će oni ići tako daleko. Samo oprobavaju gde su granice."
     Šarlotu ovo kao da nije ljutilo. Njen izraz lica kao da je govorio: pa, šta možeš, takvi su ljudi. Ni na koga nije bacala krivicu, nije se primećivala osujećenost kod nje. Vrlo smirena osoba, ova Šarlota - opuštena, samopouzdana, sposobna. Ona je dosad bila koordinator rada ove Vlade, i rad je bio dobro organizovan, mada ne lak. Ako odrastanje u matrijarhatu kakav je Dorsa Brevija stvara takve ličnosti, onda triput ura za matrijarhat, pomisli Nađa. Htela-ne htela, poče upoređivati Šarlotu sa Majom, sa svim Majinim promenama raspoloženja, teškim 'angstom', samodramatizovanjem. Pa, dobro, valjda u svakoj kulturi postoje takve odlike kod nekih jedinki. Ali ne bi loše bilo angažovati još nekoliko žena iz Dorsa Brevije za ove poslove.
     Sledećeg jutra, kad je sastanak nastavljen, Nađa ustade i reče: "Naređenje da se obustavi prosipanje vode u Marineris već je dato. Ako vi nastavite sa prosipanjem, nove policijske snage naše planetne zajednice stupiće u dejstvo. A ja mislim da to niko ne želi."
     "Ja ne mislim da ti možeš govoriti u ime Izvršnog saveta", reče Džeki.
     "Mogu", reče Nađa kratko.
     "Ne, ne možeš", reče Džeki. "Ti si samo jedna od sedmoro. A ovo ionako nije u nadležnosti Vlade."
     "E, to ćemo da vidimo", reče Nađa.
     Sastanak se otezao. Kairci nisu popuštali ni za milimetar. Što je Nađa više shvatala njihove ciljeve, sve manje su joj se sviđali. Vođe Kairaca bili su ujedno i funkcioneri partije Slobodni Mars; čak i ako bi morali da popuste oko ove vode, mogli bi tom prilikom izvući neke ustupke Vlade koji bi ojačali tu stranku, primakli je vlasti. Šarlota je bila saglasna oko toga da ovo može biti njihova glavna pobuda. Cinizam toga bio je Nađi odvratan; sa veoma velikom mukom prisiljavala je sebe da zadrži pristojno ponašanje i izražavanje kad joj se Džeki obraćala olako i veselo. Džeki, koja kruži kao trudna kraljica kroz jato svojih podanika, kao ratni brod kroz mnoštvo čamaca. "Baš mi je žao, tetka Nađa, što gubiš vreme na ovakve stvari..."
     Te noći Nađa reče Šarloti: "Želim takvu odluku da Slobodni Mars ne izvuče baš nikakvu korist iz ovoga."
     Šarlota se kratko nasmeja. "Razgovarala si sa Džeki, a?"
     "Jesam. Zašto je ona toliko popularna? Nije mi jasan razlog, a jeste popularna!"
     "Ljubazna je prema mnogima. Ona misli da je ljubazna prema svima."
     "Podseća me na Filis", reče Nađa. Opet Prva stotina... "Dobro, možda i ne. Nego, zar ne možemo postići da bude nekako kažnjen onaj ko iz neozbiljnih razloga poteže ovakve tužbe i pravi slične probleme?"
     "U nekim slučajevima takvi moraju platiti sudske troškove."
     "Vidi tamo da im to prilepimo."
     "Prvo da mi vidimo možemo li pobediti."
     Sastanci potrajaše još nedelju dana. Nađa je prepustila Šarloti i Artu da govore umesto nje. Sastanke je provodila gledajući kroz prozor na kanjon ispod njih, i pomalo gnječeći patrljak svog levog malog prsta. Na tom mestu sad je bilo vidljivo ispupčenje. Čudna stvar; iako je svaki dan pazila, promakao joj je trenutak kad se ispupčenje pojavilo, ili se bar nije uspevala setiti kad je to bilo. Ispupčenje je bilo toplo i rumeno, i to neke delikatne rumene boje, poput dečjih usana. U središtu kao da je postojala i kost; Nađa se nije usuđivala da pritisne jako. Valjda jastog ne štipa jako svoju novu nogu koja mu raste namesto otkinute. Takvo bujanje ćelija bilo je i pomalo uznemirujuće - kao rak, samo kontrolisan, usmeren - demonstracija čudesne instrukcione sposobnosti DNK. Sam život, u procvatu, u svojoj izranjajućoj složenosti. A to je samo mali prst, praktično ništa u poređenju sa okom, ili embrionom. Čudna posla.
     U poređenju sa tim biološkim procesom, politički sastanci izgledali su stvarno grozno. Nađa je sa jednog sastanka otišla, a da na njemu gotovo ništa nije čula; doduše, ipak je bila sigurna da se ništa značajno nije postiglo, pa je otišla u dugu šetnju, do jednog vidikovca na zapadnom delu naduvane kupole Kaira. Na tom mestu je kupola bila ispupčena, da bi za vidikovac bilo više mesta da se 'pruži' u prostor. Ona pozva Saksa. Četvoro povratnika sa Zemlje sada su bili već blizu Marsa; zakašnjenja u televizijskoj vezi svela su se na nekoliko minuta. Sticao se utisak da je Nirgal sasvim ozdravio i da je dobro raspoložen. Mičel je izgledao iscrpljenije nego Nirgal; poseta Zemlji kao da mu nije prijala. Nađa poče mrdati prstom ispred ekrana komunikatora, da razveseli Mičela. Ovo je uspelo.
     "Daj da vidim tvoj mali prst", reče Mičel. "Ti baš nisi uverena da će uspeti, a?"
     "Pa... verovatno nisam."
     "Ja mislim da smo mi u jednom prelaznom razdoblju", reče Mičel. "Toliko smo stari, da, zapravo, i ne verujemo da smo još živi, pa se zato ponašamo kao da će svakog trenutka svemu doći kraj."
     "A to bi i moglo da bude." Pomisao: Sajmon... Tatjana Durnova... Arkadij.
     "Naravno da bi moglo. Ali bismo, takođe, mogli ovako da guramo još decenijama, čak i vekovima. Posle nekog vremena moraćemo početi verovati da je to stvarna mogućnost." Zvučao je kao da pokušava ubediti i samog sebe, jednako kao i nju. "Ti ćeš pogledati svoju šaku i videćeš da je cela, i onda ćeš verovati. E, to će biti veoma zanimljivo."
     Nađa sad poče mrdati rumenim izdužetkom koji je rastao iz patrljka. Koža sveža, poluprovidna, još bez ikakvog otiska prsta. Ali kad se linije na koži jednog dana pojave, sigurno će biti isti otisak prsta kao na negdašnjem malom prstu na tom istom mestu. Vrlo čudno.
     Sa jednog sastanka Art se vratio izgledajući vrlo zabrinut. "Raspitivao sam se, pokušavao sam da dokučim zbog čega oni ovo rade. Angažovao sam neke operativce 'Praksisa' na ovom slučaju. Oni su radili dole u kanjonu, takođe na Zemlji, i unutar rukovodstva partije Slobodni Mars."
     Uhode, pomisli Nađa. Eto sad imamo i uhode.
     "...sklapali privatne aranžmane sa pojedinim vladama na Zemlji o imigraciji. Oni misle da zidaju naselja i daju taj prostor doseljenicima iz Egipta, to je sigurno, ali možda i iz Kine. Svakako bi dobijali nešto za uzvrat od tih država, ali ne znamo šta, možda novac."
     Nađa zareža.
     Tokom sledećih nekoliko dana imala je sastanke sa svim ostalim članovima vlade, preko ekrana ili u neposrednom prisustvu. Marion je, naravno, bila protiv prosipanja ma kakvih daljih količina vode u Marineris, pa je Nađi bilo potrebno da pridobije samo još dvoje ministara. Ali ni Ariadna, ni Mihail, ni Piter nisu bili voljni da upotrebe policiju ako bi se sukob mogao rešiti na bilo koji drugi način; a Nađa je naslućivala da i njih troje žele, otprilike kao Nađa, da Vlada bude srazmerno slaba. Činilo se da su skloni da prave razne ustupke Kairu, da na svaki način izbegnu jedno nezgodno sučeljavanje zbog sudske odluke koju lično nisu baš čvrsto podržavali.
     Zejk je očigledno želeo da glasa protiv Džeki, ali nije mogao zbog mnogobrojnih Arapa u Kairu-na-Marsu; pogledi svih Arapa na planeti bili su uprti u njega. Njima je bilo važno da imaju vlast nad zemljom i vodom. Opet, Beduini su nomadi, a osim toga Zejk je snažno podržavao Ustav; zato se Nađa nadala da će on na kraju glasati za njenu stranu. Morala je, dakle, da ubedi samo još jednu osobu u Vladi.
     Njeni odnosi sa Mihailom nikada se nisu poboljšali; činilo se da on želi da bude bliži Arkadijevoj uspomeni nego što to Nađa može biti.
     Piter? Imala je osećaj da ga ne razume.
     Prema Ariadni je osećala izvesnu nenaklonost, ali na jedan takav način da bi joj ubeđivanje Arijadne ipak lakše palo. Osim toga, Arijadna je lično doputovala u Kairo. Zato Nađa odluči da prvo 'obradi' nju.
     Arijadna je bila, kao i većina Dorsa-brevijanaca, odana Ustavu; ali su oni iz Dorsa Brevije takođe bili veliki lokalisti, i sigurno su pomišljali da bi mogli i oni postići nešto veću nezavisnost od globalne države. Osim toga, oni su takođe bili daleko od ma kakvog izvora vode. Zato je Arijadna vrdala.
     "Slušaj", reče joj Nađa u jednoj maloj sobi, u zgradi koja je gledala na isti trg gde je bila i gradska skupština, ali sa suprotne strane. "Ima da zaboraviš Dorsa Breviju i da misliš o Marsu."
     "Ja to i činim, svakako."
     Arijadna se nervirala što je do ovog suočenja uopšte i došlo; mnogo bi joj se više sviđalo da je mogla odmah odbaciti Nađine zahteve. Uopšte je nisu zanimali argumenti o nekoj tamo vodi u kanjonu, jedino je želela da zna ko je iznad koga po starešinstvu; nije htela da posluša nešto što kaže osoba koja je isei. Nađa uvide da je to sad samo golo otimanje oko vlasti, da su ljudi oko nje izgubili iz vida o čemu je u ovom slučaju zaista reč. I to u ovom prokletom gradu! Sledećeg trenutka Nađi puče film i ona maltene povika: "Ne činiš! Ne misliš o Marsu i ne misliš uopšte! Ovo je prvi pokušaj rušenja Ustava, a ti gledaš da iscediš neku korist za sebe iz toga! E - ne dam!" Poče mahati podignutim kažiprstom ispred Arijadninog iznenađenog lica. "Ako ne glasaš da podržimo sudsku odluku, ima da ti vratim, ja lično, sledeći put kad se bude odlučivalo o nečemu što je važno vama tamo. Pazi dobro!"
     U Arijadninim očima sve se moglo pročitati: prvo šok, onda jedan trenutak čistog straha. Onda bes. Ona reče: "Nisam ni rekla da neću glasati za upotrebu policije! Što se otkačinješ?"
     Nađa se vrati normalnijem tonu rasprave, ostajući ipak tvrda, napeta, nepopustljiva. Najzad Arijadna diže ruke i reče: "Većina u gradskoj vladi Dorsa Brevije je za to, nameravala sam i ja da glasam tako. Ne moraš toliko da se izbezumljuješ." Pa ode žurno iz sobice, vrlo uznemirena.
     Isprva Nađa oseti plimu likovanja u sebi. Ali... onaj izraz strha u očima mlade žene. Ostao je pred Nađinim očima, kao da se zalepio. Uskoro joj je bilo malo muka. Setila se kako je Kojot na Pavonisu govorio: "Vlast korumpira." Zbog toga joj je bilo muka: prvi put se 'ufiksala' upotrebom, ili zloupotrebom, svoje vlasti.
     Mnogo kasnije u toj noći bilo joj je još muka. Na ivici suza, ona ispriča Artu šta se desilo. "To zvuči rđavo", reče on vrlo ozbiljno. "Zvuči kao greška. Moraćeš ti i ubuduće da sarađuješ sa Arijadnom. Kad su situacije takve, ljude treba stisnuti samo malo."
     "Znam, znam. Bože baš mrzim ovo", reče ona. "Najradije bih da se udaljim od svega ovoga, da radim nešto stvarno."
     On klimnu glavom teško. Potapša je po plećima.
     Pre početka sledećeg sastanka Nađa ode kod Džeki i reče joj tiho da raspolaže dovoljnim brojem ministarskih glasova za upotrebu policije sa ciljem da se preseče dovod vode do brane u kanjonu. Onda, na samom sastanku, Nađa u jednoj kao uzgrednoj primedbi podseti sve prisutne na to da će se vrlo brzo vratiti, i naći među njima, Nirgal, Maja, Saks i Mičel. Ovo navuče izraz zamišljenosti na lica nekoliko slobodno-marsista. Džeki, naravno, nije pokazala ni najmanju reakciju. Pričancija se nastavila, ali je Nađa slušala rasejano. Trljala je prst. Bila je i danas rasjejana zbog onog razgovora sa Arijadnom.
     Sledećeg dana Kairci pristadoše da prihvate odluku planetnog Okolinskog suda; da prestanu prelivati vodu u kanjon; i da naselja već izgrađena niže od Kaira ubuduće dobijaju vodu samo kroz cevi, dakle kroz vodovod, što će naravno bitno ograničiti njihov mogući budući razvoj.
     "Dobro", reče Nađa. "Sve ovo nam je bilo potrebno, samo da bismo poštovali zakon."
     "Oni će ulagati žalbe", ukaza joj Art.
     "Ma nek se žale. Izgubili su. Čak i ako nešto postignu, podvrgli su se zakonskoj proceduri. Baš me briga i ako na kraju ipak dobiju na sudu. Važna je procedura, znači pobedili smo u svakom slučaju."
     Art se, čuvši ovo, osmehnuo. Jedan korak u njenom političkom obrazovanju, nesumnjivo, korak koji su, po svemu sudeći, Art i Šarlota prešli odavno. Sagledali su da nije bitno kako će ko proći u ma kom pojedinačnom neslaganju, nego da li će proces razrešavanja teći kako valja i treba. Ako Slobodni Mars sada ima na svojoj strani većinu građana - a po svemu sudeći ima, jer gotovo svi mladi rođeni Marsovci, budale jedne mlade, na toj su strani - onda neka bude tako, ali i ta većina se mora podvrgnuti Ustavu, a to znači da ne sme početi da nameće svoju volju manjinama, nekakvim nasiljem, logikom 'koga ima više'. Ako Slobodni Mars, dakle, nešto dobije, to će morati da bude dobijeno snagom argumenata, o tome će morati da presudi nadležni Sud u punom sastavu, sa učešćem sudija koji su iz svih partija i klika. Bilo je u tome nečeg što prija, kao kad neki zid sačinjen od lakih materijala podnese veći teret nego što si mislio da može, i ti, iznenađen, shvatiš da je to zato što je mudro smišljeno njegovo unutrašnje ustrojstvo.
     Ali ona je morala da se posluži pretnjama da bi poduprla jednu gredu, i zato joj je cela ova stvar ostavila rđav ukus u ustima. "Ja bih da se bavim nečim stvarnim."
     "Kao što je vodovod?"
     Klimnula je glavom, vrlo daleko od ma kakvog osmeha. "Pa, da. Hidrologijom."
     "Mogu i ja?"
     "Da budeš vodoinstalaterski pomoćnik?"
     Nasmejao se. "Radio sam ja to i ranije."
     Nađa ga odmeri pogledom. Zahvaljujući njemu, njeno raspoloženje počelo se popravljati. Neobična zamisao, staromodna: krenuti negde samo da bi bio s nekim. To se danas retko dešava. Svako ode kud god ga poslovi povedu, a tamo se počne družiti sa onima koje zatekne. Bio je to marsovski običaj. Ili možda običaj Prve stotine, ili njen.
     Svakako je jasno da ovo putovanje njih dvoje zajedno jeste nešto više od običnog prijateljstva, čak možda više i od romanse. Pa, zašto ne, odluči ona. Uopšte to nije loše. Možda će zahtevati izvestno razdoblje navikavanja. Ali čovek večito mora da se navikava na nešto.
     Na novi prstić, recimo. Art ju je upravo uhvatio za ruku i počeo ovlašno masirati novi, mali prst. "Boli? Možeš li ga savijati?"
     Boleo je, pomalo, i mogla ga je savijati, pomalo. Injekcijama su joj uneli izvesnu količinu ćelija iz zglavka onog drugog malog prsta, desnog. Sada se ovaj novi pružio malo dalje od prvog zglavka domalog prsta; koža je i sad bila bebasto rumene boje, bez ikakvih žuljeva ili ožiljaka. I svaki dan je rastao još po malo.
     Art stisnu vrh novog prsta vrlo blago, oseti prisustvo kosti unutra. "Osećaš li to?" Oči su mu bile veoma raširene.
     "Pa, osećam. Kao i druge prste, osim što je možda nešto osetljiviji."
     "Zato što je nov."
     "Valjda."
     Međutim, i 'duh' onog bivšeg, otkinutog, levog, malog prsta počeo se javljati na tom istom mestu, došlo je tu do nekog mešanja, ona je osećala i onaj mnogo udaljeniji, nepostojeći kraj bivšeg prsta. Art je govorio da je to 'prst u mozgu'. Nesumnjivo je stvarno postojao jedan grozd nervnih ćelija posvećen tom prstu; tu se 'duh' krio tokom svih ovih godina. Ali je bledeo polako, jer nije imao nijedan stimulus; a sad, pojavom novog prsta, kao da je ojačan ili prizvan. Vlad je dao neka objašnjenja o tome, ali zamršena. Poslednjih dana, Nađi se često pričinjavalo da je novi prst već postao jednako veliki kao stari, i taj utisak je istrajavao čak i kad je gledala pravo u njega i sagledavala da je mnogo kraći, tanji i slabiji. Uspevala ga je znatno savijati u zglavku koji je bio deo šake to jest pesnice, i samo malo savijati u srednjem zglavku, dok trećeg, od šake najudaljenijeg zglavka još nije ni bilo. Ali je počinjao da raste, na mestu pre nokta. Nađa se još jednom našali na temu 'šta bi bilo kad bi taj prst nastavio da raste beskrajno', ali joj je ta misao bila uistinu pomalo jeziva. "Dobro bi to bilo, morala bi da nabaviš psa", reče Art.
     Međutim, slutila je da se to neće desiti. Taj prst je, nekako, znao šta radi. Postaće sasvim normalan. Već izgleda normalan. Art je bio njime očaran. Ali ne samo prstićem. Masirao je i celu njenu šaku, koja je bila pomalo bolna, pa i celu njenu ruku, i oba ramena. Masirao bi on sve delove nje, kad bi ga ona pustila. A sudeći po tome kako su se njena ruka i ramena osećali posle masaže, svakako bi trebalo da ga pusti. Tip je tako opušten. Za njega je život i sad nova pustolovina svakog dana, puna čudesa i veselja. Svaki dan ga ljudi na neki način nasmeju; to je njegov veliki dar. Art je krupan čovek, proređene kose, okruglog lica, a i građen tako nekako, dundasto, okruglasto; u ponečemu čak nalik na Nađu. Nepretenciozan je. Kreće se elegantno. Njen sadrug.
     Pa, dobro: ona voli Arta, naravno. Volela ga je još od Dorsa Brevije, ako ne i pre. To je nešto nalik njenom osećanju prema Nirgalu, koji je njoj kao najvoljeniji nećak, ili student, ili kumče, ili unuk, ili dete; prema tome, Art je jedan od prijatelja njenog deteta. Zapravo, Art je nešto stariji od Nirgala, ali, bez obzira na to, njih dvojica su kao braća. U tome i jeste problem. Ali sve te kalkulacije gube smisao sa proticanjem godina, zato što tih godina ima tako mnogo - oni žive veoma dugo, i sve duže. Kad Art bude samo pet posto mlađi od nje, zar će razlika biti važna? Kad neko izgura trideset godina druženja i jakih zajedničkih doživljaja, kao što su njih dvoje postigli, trideset godina ravnopravne saradnje; kad u svoje učinke to dvoje ljudi ubeleže i jednu proklamaciju, jedan ustav i uspostavljanje jedne vlade; ako su za sve to vreme bili bliski prijatelji, jedno drugom se poveravali, pomagali se i čak jedno drugo masirali; zar je posle toga važno ko je po završetku mladosti živeo nešto veći ili nešto manji broj godina? Nije važno. I samo po sebi je očigledno da ne treba da bude važno, ali ti tu očiglednost vidiš tek kad počneš razmišljati o njoj. Zatim treba da se potrudiš da je počneš i osećati.
     U Kairu više nije potrebna, a u Šefildu nije baš u ovoj sekundi krajnje neophodna. Nirgal će se uskoro vratiti, pa će joj pomoći da se Džeki preterano ne razmahne; to neće biti prijatan posao za njega, ali šta se tu može, to će biti njegov problem. Mnogo je nezgodno kad svu svoju ljubav vežeš za samo jednu osobu. Kao što se ona bila usmerila samo na Arkadija i tako ostala mnogo godina dok je on bio živ i još mnogo više godina posle njegove smrti. Nerazumno je, ali - on njoj nedostaje i sad. Štaviše, ona se povremeno i naljuti na Arkadija, još i danas. A on nije poživeo dovoljno dugo ni da shvati koliko je propustio. Srećna budala. I Art je srećan, ali nije budala. Ili ne mnogo. Nađa je uvek smatrala da ko god se oseća srećno, mora biti bar malo budala, jer kako može onaj ko je stvarno pametan ikad biti srećan? Ali ipak je volela takve ljude, bili su joj potrebni. Bili su kao njena voljena Sačmova muzika; a znajući kakav je ovaj svet, i šta sve sadrži, moraš se saglasiti da je sreća vrlo hrabar način da se živi - nije skup okolnosti, nego skup stavova. "Jest, budi vodoinstalater sa mnom", reče ona, i zagrli ga jako, jako, kao da sreću možeš zadržati ako je stegneš uz sebe dovoljno čvrsto. Uzmače malo od njega, a on: iskolačio oči od iznenađenja, kao maločas kad je držao njen mali mali prst.









26.
     Ali je Nađa ostala i Predsednica izvršnog saveta. Uprkos njenoj odlučnosti, svaki sledeći dan vezivao ju je za taj posao još čvršće: svaki dan neke nove 'situacije', svakojake. Nemački imigranti zapeli da zidaju novi lučki grad koji bi se zvao 'Blohs Hofnung' na onom poluostrvu kojim je Severno more presečeno napola; ali posle da prokopaju i kanal kroz to poluostrvo, širok. Crveni ekoteri - ni da čuju; i da bi sprečili Nemce, oni na jednom mestu miniraju pistu koja vodi celom dužinom poluostrva. Ali i onu koja vodi gore do vrha Biblis Patere, da bi pokazali da su i protiv toga. Ekopoeti u Amazoniji rešili da izazivaju ogromne šumske požare. A drugi ekopoeti, u Kaseiju, žele da uklone zapaljive šume koje je Saks zasadio u velikoj krivini doline (i obrate se Okolinskom sudu, i to bude prvi zahtev koji je ikada u tom sudu dobio jednoglasnu podršku svih sudija). Crveni nastanjeni oko Bele Stene, čisto bele mese osamnaest kilometara u prečniku, navaljuju da se ona proglasi za 'kami zonu' zabranjenu za ma kakav ljudski pristup. Jedan tim konstruktora iz Sabišija preporučuje da se nova prestonica Marsa gradi na severnoj morskoj obali na 0 stepeni geografske dužine, gde postoji jedan dubok zaliv. U gradu Novom Klarku prava gužva, i to rastuća, od nekih gostiju koji mnogo liče na agente i specijalce meta-nacionalnih kompanija. Tehnosi u Da Vinčiju rado bi da predaju kontrolu nad marsovskim kosmičkim prostorom nekom ministarstvu za to, ali ono još ne postoji. Građani mesta Senzeni Na hteli bi da zatrpaju svoju mohoul rupu. Kinezi traže dozvolu da podignu novi, drugi kabl do svemira, sa liftom, koji bi bio usidren blizu kratera Skjapareli, pa da ubuduće svi doseljenici Kinezi stižu tuda, a drugim doseljenicima da omogućavaju korišćenje tog lifta po sporazumu, za pare. A doseljenika svakog meseca sve više.
     Nađa je svakoj takvoj temi dodeljivala po pola sata svog vremena, a raspored za to spremao joj je Art. Dan za danom je proletao u munjevitom sledu. Postajalo je sve teže pamtiti da su neki od tih problema mnogo važniji od nekih drugih. Kad bi se kineskom zahtevu, u ma kom obliku, popustilo, Kinezi bi potopili Mars milionima svojih doseljenika.
     Crveni ekološki saboteri postajali su sve nepodnošljiviji; čak su i Nađi samoj pretili ubistvom. Sada je njen stan bio neupadljivo čuvan, a pri svakom izlasku iz stana morala je imati oko sebe telohranitelje. Trudila se da 'ne primećuje' ove činjenice, da radi sve kao i dotad. Naročito mnogo truda je ulagala u to da na svojoj strani u Vladi ima većinu glasova za sva ona pitanja koja su njoj bitna. Uspostavila je dobre radne veze sa Zejkom i Mihailom, pa čak i sa Marion. Međutim, odnosi sa Arijadnom više se nikad nisu sasvim vratili na normalu, i tu je lekciju Nađa sada naučila po drugi put; ali upravo zato naučila ju je dobro.
     I tako je radila svoj posao. Ali sve vreme je priželjkivala da siđe sa Pavonisa. Art je video da se njeno strpljenje smanjuje iz dana u dan, a ona je po njegovim pogledima znala da postaje čangrizava, zlovoljna, diktatorski nastrojena; znala je to, ali u ovom slučaju znanje nije pomagalo. Često je posle završetka susreta sa nekim neozbiljnim ili zadrtim ljudima počinjala da psuje, jednim postojanim niskim tonom koji je Arta očigledno nervirao. Dođu tako neki, pa traže da se ukine smrtna kazna, ili dozvolu da grade nešto u kalderskim zemljama u grotlu Olimpus Monsa, ili da u Vladu uđe još jedan ministar, osmi - njihov. I odu, zatvore se vrata za njima, a Nađa počne: "E jebo te koji imbecili kad oni i ne pomišljaju na moguće glasanje četiri prema četiri i blokadu koja bi onda nastala. Koji debilni idioti kad oni ne znaju da ubica, samim tim što ubije nekoga, poništava svoje pravo na život" i tako dalje. Nova policija je pohvatala jednu grupu Crvenih ekotera koji su ponovo pokušali da miniraju kabl svemirskog lifta i koji su u tom pokušaju ubili jednog stražara što im se našao na putu; Nađa se o tom događaju izjasnila najstrožije. "Streljajte to!" povikala je. "Ko ubije nekoga, gubi pravo na život. Moramo da ih postreljamo, a druga mogućnost bila bi doživotni izgon sa Marsa; nešto što bi sigurno privuklo pažnju preostalih Crvenih."
     "Pa, hm", reče Art nelagodno. "Pa, hm, ovaj..." Ali ona je besnela dalje. Nije mogla da prestane sve dok joj bes ne splasne. Ali Art je video da joj bes splašnjava sve teže.
     Smatrajući da je donekle i sam kriv, on preporuči da Nađa organizuje još jednu konferenciju nalik na onu u Sabišiju koju je propustila, ali da na ovu dođe svakako. Koordinirati napore mnogo raznih organizacija ka nekom zajedničkom cilju, to ne liči mnogo na zidarski posao, razmišljala je Nađa; ali šta drugo može u ovom vremenu.
     Zbog one 'frke' u Kairu, počela je više razmišljati o hidrološkom ciklusu i o posledicama eventualnog topljenja svih preostalih količina leda. Kad bi Vlada mogla sastaviti neki plan budućeg kruženja vode u prirodi, makar i samo približan, onda bi možda bilo znatno manje sukoba zbog vode. Ona odluči da vidi šta se tu može uraditi.
     Razmišljanje o planetnim temama često je u njoj budilo želju da razmeni mišljenja sa Saksom; tako se desilo i ovaj put. Putnici-povratnici sa Zemlje bili su sad već nadomak Marsa, tako da je kašnjenje u komunikaciji bilo beznačajno, i razgovor je počinjao da zvuči normalno. Nađa poče provoditi večeri u razgovorima sa Saksom o teraformiranju. U tim razgovorima Saks ju je nekoliko puta sasvim iznenadio; nije imao ona uverenja koja je ona od njega očekivala. Činilo se da Saks nikad ne prestaje da se menja. "Ja sam više za da ostane divlje", reče on jedne večeri.
     "Molim?" reče ona. "Šta si hteo da kažeš?"
     Njegovo lice poprimi onaj zbunjeni izraz koji je dobijalo kad je Saks o nečemu naporno razmišljao. Usledio je zastoj, mnogo duži od onog koji bi se mogao pripisati putovanju radio-talasa. Najzad, Saks odgovori. "Pa, mnogo toga. Reč 'divlje' je složena. Ali, ovaj, mislim, ja bih da održimo prvobitni izgled pejzaža, koliko god je moguće."
     Nađa uspe da se suzdrži od smeha, ali Saks je ipak upita: "Šta ti je smešno?"
     "Ma ništa. Osim što sad zvučiš malo crvenkasto. Zvučiš, možda, kao narod u Kristijanopolisu, oni nisu Crveni, ali su mi prošle nedelje rekli nešto slično, gotovo isto. Žele da sačuvaju praiskonski izgled dalekog juga. Ja sam im pomogla da sazovu jednu konferenciju na kojoj će se razgovarati o južnim slivovima."
     "Dobra zamisao."

     Japanski naseljenici u gradu Meši Hoko (što je na njihovom jeziku značilo 'Samožrtvovanje u korist grupe') dođoše da od Vlade zahtevaju da se više vode i zemlje dodeli njihovoj kupoli u visijama Južnog Tarzisa. Nađa iziđe sa tog sastanka i odlete sa Artom u Kristijanopolis, daleko na jug.
     Taj mali grad (izgledao je mali posle Šefilda i Kaira) bio je izgrađen na mestu zvanom 'Filipsova ivica, krater četiri', na 67 stepeni južne geografske širine. Tokom 'godine bez leta', na dalekom jugu dogodile su se mnoge strašne oluje, tokom kojih je palo i do četiri metra novog snega, više nego ikada ranije; raniji rekord iznosio je manje od jednog metra. Sada je bio Ls 281, perihel tek što je prošao, pa je na jugu leto bilo u punoj snazi. Razne strategije za ublažavanje zahlađenja i za izbegavanje ledenog doba davale su dobre učinke; proleće je bilo toplo, pa se glavnina tog novog snega otopila, i sad je u dnu svakog kratera bilo po jedno jezero ili jezerce. Ono u središtu Kristijanopolisa bilo je oko tri metra duboko i oko trista metara u prečniku; to je baš prijalo Kristijanima, prava stvar za središte njihovog parka. Ali ako bi se svake zime dešavalo nešto slično - a meteorolozi su predviđali sve veće količine snega svake sledeće zime, ali i sve toplija proleća - onda bi njihov 'polis' brzo bio potopljen vodom od rastopljenog snega, zato što bi se 'krater četiri na Filipsovoj ivici' naprosto do vrha napunio vodom. A to isto bi važilo i za mnoge druge kratere širom Marsa.
     Konferencija u Kristijanopolisu sazvana je da bi se raspravljalo o strategijama za razrešavanje ove situacije. Nađa se potrudila da na konferenciju dovede uticajne ljude, pa i meteorologe, hidrologe i inženjere, a postojala je i mogućnost da im se pridruži Saks, koji dan kasnije. Problem tih prevelikih količina vode u kraterima trebalo je da bude samo početna tačka za raspravu o ukupnoj problematici slivova marsovskih reka, kao i o celokupnom kruženju vode u prirodi na Marsu.
     Problem sa predubokim kraterskim jezerima naumili su da reše u Nađinom stilu, 'vodoinstalaterski'. Ako su to velike kade, otvori rupu na dnu svake kade, voda će da isteče. Ispod prašnjavih kraterskih podova bili su konglomerati stena, izuzetno tvrdi, ali zato su postojale i robotske bušilice za pravljenje tunela; ako voda ne otiče sama, postaviš filtere i pumpe i ispumpaš je, delimično ili u celosti, već po želji.
     Ali šta sa tako izbačenom vodom? Južne visije su kvrgave, razlupane, ispucale, brdovite, pune eskarpi, ali i utonulih mesta, fisura i fraktura; tu nema nimalo nade da se uspostave pravilna razvođa i uredni slivovi reka. Ništa ne vodi ni do čega; nema nijedne nizbrdice koja bi se pružala daleko. Čitav jug je jedan plato, čija nadmorska visina, izračunata na stari način, iznosi tri do četiri kilometra. Postoje uzbrdice i nizbrdice, ali samo lokalne. Nikada Nađa nije jasnije sagledala razliku između ovoga i ma kog zemaljskog kontinenta. Na Zemlji su tektonski pokreti izguravali uvis planine svakih nekoliko desetina miliona godina, ali je onda voda tekla niz te nove nagibe, putanjama najmanjeg otpora, natrag do mora; usput je svuda urezivala fraktalna razgranavanja svojih tokova, nalik na sistem krvnih sudova, a slivovi reka određivali su se jasno. Čak i isušeni bazeni na Zemlji prošarani su arojo-jarugama i istačkani plajama. Za razliku od toga, na marsovskom jugu meteorska bombardovanja iz noahijanskog doba izgruvala su teren tako stravično, da su posvuda ostali krateri i materijal izbačen iz kratera; potom su razbijeni pejzaži tako ležali dve milijarde godina, a prašnjavi vetrovi nemilice su ih strugali, jurišajući na sve slabe tačke. Izlivanjem vode na ove zgruvane predele nastalo bi ludo šarenilo kratkih potoka koji bi silazili niz prvu nizbrdicu i ulivali se u najbliži nezaštićen krater. Tako reći nijedan vodotok ne bi se probio do severnog mora, pa čak ni do bazena Helas i Argire, koji su opkoljeni planinskim lancima nastalim od njihovog sopstvenog materijala izbačenog prilikom meteorskog udara koji ih je stvorio.
     Bilo je, ipak, i nekoliko izuzetaka od ovog pravila. Posle noahijanskog doba vladalo je takozvano 'kratko vlažno razdoblje' u poznom hesperijanskom dobu Marsa, koje je potrajalo jedva stotinak miliona godina. U tom dobu gusta i topla ugljendioksidna atmosfera omogućavala je da se površinom kreće voda u tečnom stanju, koja je izdubila, ipak, nekoliko rečnih dolina na pojedinim blagim nizbrdicama ovog južnog platoa. Ove doline su krivudale između kružnih spoljašnjih zidina pojedinih kratera, kroz koje se voda nije mogla probiti. Onda su reke presušile, ali su doline ostale, i vetar ih je postepeno još i proširivao. Neke od tih dolina sada su se zvale Nirgal Valis, Varego Vales, Protva Vales, Patana Vales, i Oltis Valis. Zapravo su to bili krivudavi, uzani kanjoni, autentični rečni kanjoni, a ne fose niti grabeni. Neke od njih čak su imale nedovršene sisteme pritoka. Zato su se nastojanja da se na jugu uredi neki sistem velikih vodotokova prirodno usmerila na takve kanjone. Voda bi se mogla pumpati tako da se izliva na početak svake pritoke. Bilo je i nekoliko starih kanala lave, koji bi mogli postati reke, zato što lava, kao i voda, nastoji da ide putanjama najmanjeg otpora nizbrdo. Bilo je i nekoliko nagnutih grabenskih fraktura i fisura, na primer u podnožju Eridania Skopulusa, koje su se mogle na sličan način iskoristiti.
     Na konferenciji se po velikim globusima Marsa šaralo i crtalo po ceo dan, da bi se naznačili razni mogući vodni režimi. Pojedine sale bile su pune 3-D topografskih mapa; grupe učesnika okupljale su se oko različitih predloženih slivova, o čijim se prednostima i manama raspravljalo ili naprosto razmišljalo. Neki učesnici su učitavali stalno nove komande i dobijali nove obrasce. Nađa je lunjala kroz dvorane i virkala pomalo u te različite hidrografije, doznajući mnoge nove činjenice o južnoj polulopti. Daleko na jugu, blizu Ričardsonovog kratera postojala je jedna planina visoka šest kilometara. Južna polarna kapa bila je, takođe, poprilično visoka. Za razliku od toga, Dorsa Brevija je presecala jednu depresiju koja je izgledala kao zrak rasprsnut iz meteorskog udara Helas. Ta depresija trebalo bi, zbog svoje dubine, da postane jezero, što se Dorsa-brevijancima, naravno, nije svidelo. Mogli su to i sprečiti, tako što bi omogućili odvod vode, ako bi tako odlučili. Postojali su i mnogi drugi planovi, desetine različitih planova, ali svaki od njih davao je, kao ishod, nešto Nađi čudno. Nikada ranije nije tako jasno videla koliko se gravitacijom vođena fraktalna grananja ogromno razlikuju od rasprskavanja tla zbog bombardovanja. U meteorskom pejzažu sve je moguće, zato što ništa nije jasno - ništa osim činjenice da neće biti nikakvog sistema dok se ne izgrade kanali i tuneli. Nađin novi prst je svrbeo od želje da dograbi volan buldožera ili 'krtice' za bušenje tunela.
     Posle nekog vremena počeše da izranjaju najefikasniji, najlogičniji ili estetski najpoželjniji projekti, ali za svako područje posebno; to se onda pokušavalo skrpiti u nekakve celine ili mozaike. U istočnom kvadrantu dubokog juga budući vodotokovi pružali bi se prema bazenu Helas, pa kroz nekoliko klisurina u Helasko more, što bi bilo dobro rešenje. Dorsa Brevija prihvatila je plan da stenoviti greben iznad njihovog tunela od lave posluži kao svojevrsna brana, koja će transverzalno presecati rečni sliv u njihovoj oblasti; iznad će biti jezero, a ispod će biti reka koja će odlaziti u Helas. Oko južne polarne kape očekivalo se da sneg, kad padne, ostane trajno na svom mestu, zamrznut; ali su meteorolozi predviđali da posle upostojenja vremenskih prilika neće padati mnogo snega na južnu polarnu oblast, koja će, zato, postati hladna pustinja nalik na Antarktik. Naravno da bi se posle dugog vremena na tom mestu ipak nagomilala velika polarna ledena kapa, koja bi jednim svojim delom počela da klizi u ogromnu niziju kod Prometei Rupesa, koja je, kao i mnoge slične, bila delimično izbrisana udarna rupa od pradrevnog pogotka nekog meteora. Da ne bi ta polarna ledena kapa postala prevelika, oni bi je mogli jednim delom otapati, a vodu pumpati ka polutaru, dakle ka severu, možda u Helasko more. Slično ispumpavanje moralo bi se preduzeti u bazenu Argire, ako bi hteli da on ostane suv. U isto vreme sa održavanjem konferencije trajala je akcija jedne grupe umerenih Crvenih advokata koji su pred planetnim Okolinskim sudom zahtevali da bar dva takva udarna bazena na Marsu treba da ostanu bez vode, sa peščanim dinama unutra kao što je dosad bilo. Očekivalo se, sa velikim stepenom pouzdanosti, da će Sud usvojiti taj zahtev, pa su na konferenciji svi planovi za slivove oko Argire polazili od te pretpostavke.
     Saks je smislio svoj plan za južne slivove i poslao ga konferenciji preko televizijske veze, u vreme kad je raketa sa povratnicima aerokočenjem pripremala svoj ulazak u orbitu. Znalo se da će taj Saksov plan biti uzet u razmatranje ravnopravno sa drugima. Po Saksovom planu, išlo bi se na minimalnu količinu vode na površini, većina kratera bila bi ispražnjena, tuneli bi bili veoma mnogo korišćeni, a gotovo sva izvučena voda usmeravala bi se u tih nekoliko bivših rečnih kanjona. Ogromne oblasti juga ostale bi sušna pustinja, tako da bi se glavnina južne polulopte sastojala od suvih visija presečenih sa nekoliko drevnih kanjona kroz koje bi opet hitale reke. "Vodu vraćati na sever", objasnio je on Nađi u jednom pozivu, "tako da će onaj ko na platou stoji moći da vidi kako je oduvek izgledalo, zamalo."
     Pa će En biti zadovoljna. To je on, u stvari, pokušavao da kaže.
     "Dobra zamisao", reče Nađa.
     Zapravo se Saksov plan i nije mnogo razlikovao od konsenzusa koji se na konferenciji polako iskivao. Mokri sever, suvi jug; još jedan dualizam koji se morao dodati velikoj dihotomiji. A videti da prastarim rečnim kanjonima opet teku reke, to je moralo biti prijatno. Plan koji, ako se ima u vidu kakav je teren, izgleda dobro.
     Međutim, davno su minuli dani kad je neko kao Saks mogao da se opredeli za jedan projekat teraformiranja i da ga sprovede u delo. Nađa uvide da to Saks još ne shvata u potpunosti. Još od svojih prvih dana na Marsu, kad je bez znanja ikoga osim svojih saučesnika prošvercovao na teren vetrenjače punjene algama, Saks je terao po svome, radio je kad je i šta je njemu palo na um. Bila je to njegova duboko ustaljena navika, a sad se činilo da je sasvim zaboravio proces provere kroz koji je svaki teraformativni plan morao proći u okolinskom sudskom sistemu. Bila je to neizbežna procedura, a zbog 'kavaljerskog gesta' polovina od pedeset sudija u planetnom Okolinskom sudu bili su Crveni, ove ili one nijanse crvenosti. Neka se predlagač zove i Saks Rasel, neka šalje predlog i iz svemira, svejedno - predlog će biti preispitivan podrobno i podozrivo.
     Ali se Nađi činilo da će Crvene sudije, kad zavire pažljivo u taj predlog, biti zapanjene činjenicom da je Saks mogao predložiti tako nešto, toliko preokrenuti svoje nekadašnje stavove... Neobjašnjivo, ako znaš Saksovu prošlost. Osim ako je znaš celu. Nađa je znala: Saks se trudi da zadovolji En. Nađa nije verovala da je En moguće zadovoljiti, ali joj se dopadalo da gleda taj Saksov pokušaj. "Čovek pun iznenađenja", reče ona Artu.
     "Biva to, biva, posle traume mozga."
     U svakom slučaju, konferencija se završila usvajanjem jednog kompletnog plana hidrografije, sa tačno određenim budućim jezerima, rekama i većim potocima cele južne polulopte. Taj plan su nameravali da jednog dana objedine sa sličnim planovima za severnu poluloptu, koji su zasad bili u priličnom neredu, zato što se nije znalo koliko će veliko na kraju biti Severno more. Više niko nije aktivno ispumpavao vodu iz permafrosta i akvifera - štaviše, mnoge pumpne stanice su Crveni ekoteri digli u vazduh tokom prethodne godine - ali izvesne dodatne količine vode nastavljale su da se probijaju na površinu, pod pritiskom tla koje je, opet, bilo pod pritiskom novonastalog mora. Osim toga, voda od topljenja leda i snega nastavila je da pritiče svakog leta sa severne polarne kape i sa Velike eskarpe; Vastitas je bio veliki završni bazen u kome se nagomilavala voda iz ogromnih slivova sa mnogo strana; moglo se očekivati da će se to nastaviti. Međutim, znatne količine vode svakodnevno su odnosili suvi vetrovi, i ona je ranije ili kasnije negde padala kao kiša ili sneg ili neki drugi oblik padavina. Isparavanje tečne vode išlo je mnogo brže nego sublimacija leda. Izračunavanje koliko vode pristiže, a koliko odlazi bilo je raj za programere koji su mogli da se prave modele do mile volje - a buduće obale nacrtane na nekim od tih modela razlikovale su se međusobno i za stotinu, pa čak i za nekoliko stotina kilometara.
     Nađa je računala da će ove neizvesnosti odložiti donošenje većine konkretnih presuda Okolinskog suda i za južnu poluloptu; jer, Sud je samo mogao da prikuplja sadašnje podatke, da procenjuje modele koji bi u budućnosti mogli preovladati, na osnovu toga da se opredeli za neki određeni budući nivo morske površine, i na osnovu takvih pretpostavki da odobrava ili zabranjuje konkretna rešenja za slivove. U ovom trenutku, bazen Argire bio je možda najubedljiviji slučaj nemogućnosti da se odluke na jugu donose bez planova za sever, zato što se u nekim od planova predviđalo da velike količine vode budu pumpane iz Severnog mora gore, u Argiru, ako bi se Severno more prepunilo, i ako bi zapretila opasnost da budu potopljeni kanjoni Marinerisa, Južna Fosa i novi lučki gradovi čija je izgradnja sada počinjala. Radikalni Crveni već su pretili da će graditi svoje 'naseobine na Zapadnoj obali' da bi onemogućili ma kakav potez te vrste.
     Tako se pred Okolinskim sudom našla još jedna velika nedoumica. Očigledno, ovaj Sud je postajao najvažnije političko telo na Marsu; oslanjajući se na Ustav i na svoje dosadašnje presude, počeo je odlučivati o gotovo svakom vidu Marsu. Nađa je smatrala da je to verovatno u redu, da tako i treba da bude ili bar da nije štetno ako je tako. Stvar se svodila na njihovu svest da ono što utiče na celu planetu treba i da bude ocenjivano globalno.
     Dok se još nije znalo kako će Sud reagovati, formulisan je provizorni plan za južnu poluloptu Marsa; a onda je, na opšte iznenađenje, vrlo brzo stigla i pozitivna odluka Suda. Svoje rešenje Sud je obrazložio na ovaj način: to je plan koji će moći da bude sprovođen u delo u fazama, onim tempom kojim voda bude padala na južnu poluloptu; prvih nekoliko faza ići će manje-više isto bez obzira na to kakav će se konačni nivo mora uspostaviti na severu; prema tome, nema razloga da se odgađa početak.
     Art dođe sa ovim vestima, sav ozaren. "Mi vodoinstalateri možemo početi da radimo", reče on.

     Samo što Nađa, dabome, nije mogla. Morala se vratiti na sastanke u Šefildu, morala je donositi odluke, ubeđivati ljude, primoravati ih. Tvrdo rešena da uspe, ona je navalila na taj posao, odrađivala je svoju dužnost i kad joj se sviđala, i kad ne; proticanjem vremena, postajala je sve veći majstor. Uočila je prefinjene načine da pritisne pojedine ljude samo malo, i postigne svoje ciljeve; ili da samo predlaže ili pita na pravi način, pa da već time u dovoljnoj meri utiče da se ljudi dalje ponašaju na određene načine. Stalni mlaz odluka izoštrio je neke njene poglede; ustanovila je da je bolje imati neke postojane političke stavove, nego svaki pojedinačni problem rešavati 'po nagonu'. Pomagalo je i kad imaš svoje pouzdane saveznike, u Vladi i drugde - dakle, kad ne moraš svaki put ispočetka da nastupaš kao navodno neutralna i nezavisna osoba. Zato se Nađa, malo-pomalo, pridružila bogdanovistima, koji su, na njeno iznenađenje, bolje nego iko drugi na Marsu odgovarali njenoj političkoj filozofiji. Naravno, ona je bogdanoviste 'tumačila' na srazmerno jednostavan način: treba da vladaju pravda, sloboda i jednakost za svakoga, prošlost je nebitna, ljudi treba da smišljaju nove forme kad god stare postanu nepraktične ili nepoštene, što se dešava često; Mars je jedina važna stvarnost, barem za njih. Kad se oslanjala na ta bitna načela, lakše joj je bilo da odlučuje o pojedinim pitanjima, da vidi svoj put i prodire pravo ka njemu.
     Ali je postajala i sve bezobzirnija. S vremena na vreme događalo joj se da iznova oseti kako vlast korumpira. Ovo je osećala kao blagu mučninu u želucu, na koju je, malo-pomalo, postajala sve otpornija, naviknutija. Imala je česte sukobe sa Arijadnom, ali kad bi se prisetila svog žestokog kajanja posle prvog sukoba sa tom mladom Minoankom, činilo joj se da je to bila velika preosetljivost. Jer sad je daleko oštrije postupala prema mnogima, na mnogim sastancima je pokazivala zube, upotrebljavala sračunate mikro-udare okrutnosti da disciplinuje ponekoga. Uistinu, što je češće dopuštala sebi male provale besa ili poruge, to je bolje uspevala da ih obuzda i korisno primeni, da ne budu uzaludni. Postala je sila, vlast; narod je to znao; a vlast je korozivna. Ko raspolaže silom, postaje možda i 'silnik', u nekom smislu te reči. Kajanja je bilo sve manje; Nađa je smatrala da većina njenih sagovornika manje-više zaslužuju da budu povremeno zveknuti po nosu. Mislili su da 'nacrtaju' bezazlenu matoru babušku da samo sedi u velikoj fotelji, a oni oko nje do mile volje da pletu svoje igre jedni protiv drugih, ali ta fotelja je izvor vlasti, a ona, Nađa, je tvrdo rešila da će je pre odneti đavo nego što će pristati da trpi sva ova sranja, dok odluke ispadaju suprotne njenoj volji.
     Zato je sve ređe osećala ružnoću svog posla. Jednom ju je osetila baš jako, posle dana ispunjenog izuzetnim inatima i zadrtostima, pa se sručila u fotelju i maltene zaplakala, zaista zgađena. Pa, tek je sedam meseci svog mandata prevalila preko leđa. Treba izgurati ukupno tri M godine. U šta će se ona pretvoriti do kraja mandata? Već se navikla na vlast, do kraja mandata mogla bi početi i da je voli.
     Zabrinut zbog svega toga, Art jednog jutra pogleda Nađu žmirkavo preko njihovog stola sa doručkom i zatraži objašnjenje šta je muči. A kad mu je objasnila, on reče: "Pa, znaš šta, vlast je vlast." Razmišljao je napregnuto. "Ti si prva predsednica Marsa. Znači, na neki način ti određuješ to zvanje. Možda bi trebalo da proglasiš da ćeš odsad u svaka tri meseca ti lično raditi samo mesec dana, a dva meseca prepuštati svom osoblju. Ili tako nešto."
     Zapiljila se, usta punih tosta, u njega.
     Kasnije te nedelje Nađa je 'digla sidro' iz Šefilda i otišla još jednom na jug. Pridružila se jednom karavanu ljudi koji su išli od kratera do kratera i u svaki ugrađivali sistem za izlivanje vode. Svaki krater bio je priča za sebe, ali je suština uvek bila ista: izabrati najpodesniji ugao pod kojim će odlivni tuneli izlaziti kroz kraterski zid, a onda pustiti robote da urade posao. Fon Karman, Di Toa, Šmit, Agasiz, Hevisajd, Bjankini, Lau, Šemberlen, Stouni, Dokučajev, Trampler, Kiler, Šarlir, Sues... bušili su kružne zidove svih tih kratera, napravili kroz svaki od njih vodoodlivne tunele. Mnoge druge su probušili pre nego što su ti krateri dobili imena. Mnogi krateri su ipak dobili ime pre nego što je bušenje završeno: 85. Južni, Mrakonja, Ludom Radovanje, Šangaj, Hirokino Spavalište, Furije, Koul, Prudon, Belami, Hadson, Kaif, 47. Ronin, Makoto, Kino Doku, Ka Ko, Mondragon. Migracija ovih radnika od jednog kratera do drugog podsećala je Nađu na njena putovanja oko južne polarne kape tokom godina ilegale; sad se, dabome, sve radilo bez skrivanja, a tokom vrlo dugih dana sredinom leta, kad noći gotovo i nema, ekipa je uživala na suncu, u drečavoj svetlosti koja se odbijala sa kraterskih jezera. Putovali su preko neravnih smrznutih močvara koje su na mnogo mesta bleskale u suncu baricama otopljene vode; često su gazili po travi, ali još češće, naravno, po kamenju crnom i boje rđe koje se uzdizalo ka nebu - prsten za prstenom, greben za grebenom. A oni idu, buše, polažu cevi za ispumpavanje vode, a kad u iskopanim stenama ima materijala od kojih se mogu proizvoditi gasovi staklene bašte, onda upotrebe opremu kojom oslobode te gasove iz tih stena.
     Međutim, pokazalo se da gotovo ništa od toga nije 'rad' u onom smislu kako je to Nađa mislila. Nedostajali su joj stari dani. Naravno, i onaj njen nekadašnji rad sa buldožerom nije bio rad golim rukama; ali veština usmeravanja raonika buldožera bila je vrlo fizička veština, a pomeranje poluge menjača poprilično naporno; sve u svemu, čovek se morao više angažovati nego u ovom 'radu' koji se sastojao u tome da popričaš sa veštačkim inteligencijama, a onda da se šetkaš i gledaš kako ekipe robota kopača, visokih tebi do pojasa, idu tamo-amo, zuje i brundaju, dok nedaleko odatle stoje fabričke jedinice velike kao gradski blokovi, a tunelokopačke robotske krtice, sa dijamantskim zubima posuvraćenim unazad kao kod ajkule, prilaze svom poslu - i sve to napravljeno od biokeramičkih materijala i metalnih legura koje su jače od kabla svemirskog lifta, i sve to radi sav posao... samo od sebe. To naprosto nije bilo ono što je Nađa imala na umu.









27.
     Pokušati ponovo. Krenula je u novi ciklus: povratak u Šefild, angažovanje u poslovima Vlade, sve veće gađenje koje se pretapa u očajanje; osvrtanje da bi se pronašlo nešto, bilo šta, što bi nju moglo izvaditi iz toga; zapažanje da postoji jedan privlačan projekat, jurnjava tamo da se vidi može li se ona ubaciti. Kao što je Art rekao, ona je imala mogućnost da sama sebi obezbedi zaposlenje bilo gde. Još jedna prednost vlasti.
     Sledeći pokušaj izlaska iz politike vodio je na zemljište. "Vazduh, voda, zemlja", reče Art. "Pa će sledeći put biti šumski požari, a?"
     Nađa je odavno znala da u Bogdanovom Višnjiku postoje naučnici koji proizvode zemljište. To ju je zanimalo. Otišla je tamo, avionom na jug, u Višnjik, gde godinama nije bila. Art je putovao sa njom. "Biće zanimljivo videti kako se ti stari gradovi koji su nekad bili podzemni prilagođavaju sad kad nema potrebe za skrivanjem."
     "Pa, iskreno da ti kažem, ja ne vidim zašto iko ostaje dole", reče Nađa dok su leteli dole ka neravnim, južnim, polarnim područjima. "Krajnji jug, večita zima. Šest meseci sasvim bez sunca. Kome bi se to moglo dopasti?"
     "Sibircima."
     "Nijedan normalan Sibirac ne bi se odselio čak tamo. Nisu toliko ludi."
     "Laponci. Eskimi. Ljudi koji vole Severni pol."
     "Da... valjda."
     Pokazalo se da zima ne smeta nikome u Bogdanovom Višnjiku. Oni su 'mohoulsku humku', ogromnu količinu materijala izvađenog prilikom kopanja njihove mohoul rupe kroz Marsovu koru, prerasporedili tako da je oko mohoula nastao divovski kružni amfiteatar koji se terasasto spušta ka njoj. Odlučili su da tu bude površinski Višnjik, oaza zelenila tokom leta, a u mraku zime oaza beline; grad obasjan stotinama vrlo jakih uličnih svetiljki, tako da će i noću biti neki 'pozorišni dan' u gradu koji razmišlja posmatrajući samoga sebe preko jedne okrugle rupe u svetu, ili sa najvišeg stepenika gleda preko sleđenog haosa polarnih visija. Ne, sumnje nije bilo, ovaj narod je rešio da ostane tu, svoj na svome.
     Nađu su na aerodromu pozdravili kao izuzetnog gosta, kao i uvek kad je išla kod bogdanovista. Pre nego što im se pridružila, činilo joj se da je takvo ponašanje malo smešno, možda i malo uvredljivo: pozdravljaju je zato što je nekada bila devojka njihovog osnivača! Ali sada je rado prihvatila taj tretman, kao i poseban apartman za goste njihovog grada. Apartman se nalazio na gornjem rubu Mohorovičićeve rupe - mohoula. Prozori su bili malo izbočeni u prostor, tako da si mogao pogledati okomito dole u provaliju i videti dno... osamnaest kilometara ispod sebe. Svetiljke na tom dnu izgledale su kao zvezde, kao da je planeta skroz probušena, pa da se kroz rupu vidi svemir sa druge strane.
     Art je bio skamenjen od užasa, ne od tog prizora, jer nije nijedanput pogledao dole, nego od same pomisli da bi mogao pogledati. Odbijao je da pređe čak i u onu polovinu dnevne sobe gde su bili ti prozori. Čak je zazirao i da se približi toj polovini. Nađa mu se smejala, a kad se sama dobro nagledala, navukla je zavese.
     Sledećeg dana otišla je u posetu proizvođačima zemljišta. Bili su vrlo zadovoljni što se ona zanima za njih. Želeli su da njihov grad ima sposobnost da hrani sebe; a pošto se ka jugu spuštalo sve više naseljenika, kao neizbežna potreba nametalo se proširenje obradivih površina. Ali proizvesti plodno zemljište - pokazalo se da je to, sa stanovišta tehnike, izuzetno težak poduhvat, jedan od najtežih ikada preduzetih. Nađa je bila iznenađena kad je to čula, naročito od Višnjevaca, koji su bili najbolji na ovoj planeti u stvaranju i održavanju tehnološki podržanih ekologija, što im je i omogućilo da se decenijama kriju u mohoul jami. Zar nije zemlja naprosto zemlja, blato u koje treba dodati neke... hm, dodatke.
     Tako nekako je i rekla naučnicima, a tip koji ju je vodio u obilazak, čovek po imenu Arne, rekao joj je ne bez izvesnog ogorčenja da je zemljište, u stvari, veoma složena stvar. Nekih pet posto težine zemljišta čine živa bića, a to su upravo presudnih pet posto. To su guste populacije nematoda, crva, ljuskara, zglavkara, insekata, arahnida, malenih sisara, gljiva i gljivica, protozioa, algi i bakterija. Od toga samo bakterija ima nekoliko hiljada različitih vrsta, a u jednom gramu zemljišta ima stotinak miliona pojedinačnih bakterija. A i drugi članovi te mikrozajednice su slično mnogobrojni i mnogovrsni.
     Te male ekologije nije bilo moguće proizvoditi onako kako je to Nađa zamišljala, naime tako da se sastojci fabrikuju zasebno, a onda sruče u neki ogroman kazan i dobro izmešaju. Neki sastojci nisu bili još ni poznati, neke druge sastojke oni nisu uspevali da odgaje, neki 'sastojci' su prilikom mešanja umirali. "Naročito su osetljivi crvi. Ali i nematode imaju problema. Postoji sklonost celog sistema da se sruši, tako da nam ostanu samo minerali i mrtav organski materijal. Mi to nazivamo 'humus'. Vrlo dobro pravimo humus. Međutim, pravo površinsko zemljište mora da raste."
     "A ono to čini u prirodi?"
     "Da. Mi nastojimo da ga navedemo da ovde kod nas raste brže nego što bi u prirodi moglo. To ne može da se sklapa na montažnoj traci niti fabrikuje na veliko. Mnogi živi sastojci najbolje rastu kad su se već u dobrom zemljištu, u kome nalaze i hranu; kako ih hraniti brže, i gde ih hraniti ako to zemljište još nije proizvedeno?"
     "Hmmm", reče Nađa.
     Arne ju je proveo kroz njihove laboratorije i staklene bašte. Tu je videla na stotine takozvanih 'pedona', visokih, valjkastih, staklenih posuda ili cevi. Ovi stakleni valjci bili su uredno poređani i ispunjeni zemljištem ili raznim sastojcima budućeg zemljišta. Ovo je bila opitna agronomija, a Nađa, koje je o tim stvarima učila samo od Hiroko, sad nije mogla da razume mnogo. Ezoterični instrumentarijum nauke brzo je izmicao njenim znanjima i mogućnostima. Razumela je ipak da oni u svojim opitima menjaju uvek dejstvo ponekog činioca, da vide kakve će posledice nastati. Uslovi u mnogim pedonima bili su u svemu isti osim u tom jednom, varijabilnom činiocu. Arne joj je prikazao jednu jednostavnu formulu koja je opisivala najosnovnije vidove problema:

     S = fPM, C, R, B, T

     Ovo je značilo da svaka osobina zemljišta (a ta osobina označena je slovom S) jeste funkcija (označena slovom f) nekoliko polunezavisnih varijabilnih činilaca, a to su početni materijal (označen slovima PM), klima (označena slovom C), topografija ili reljef (označan slovom R), biot (označen slovom B) i vreme (T). A vreme je, dabome, bilo onaj činilac koji su oni želeli da smanje, da bi posao ubrzali. Početni materijal u većini opita bila je sveprisutna marsovska površinska glina. U nekim opitima menjali su elemente klime i topografije, nastojeći da oponašaju razne površinske uslove; u većini opita menjali su samo biotičke i organske elemente. Za taj posao bili su potrebni vrhunski dometi mikroekologije. Što više je Nađa saznavala o tom poslu, sve joj je složeniji izgledao: više alhemija nego konstrukcija. Mnogi elementi morali su da kruže kroz zemljište da bi ono bilo povoljna sredina za rast biljaka, ali ne kruže svi elementi na isti način; svaki kruži drugačije, gonjen drugim činiocima. Jedno su makronutrijenti - hranljivi elementi koji su potrebni u velikim količinama: ugljenik, kiseonik, vodonik, azot, fosfor, sumpor, natrijum, kalcijum, magnezijum. Drugo su mikronuitrijenti - hranljivi elementi koji su potrebni samo u malim količinama: gvožđe, mangan, cink, bakar, molibden, bor i hlor. Nijedan od ciklusa ovih hranljivih materija nije bio zatvoren, jer stalno su se događali gubici zbog ispiranja, erozije, žetve i razilaženja gasova; stalno je nešto i pristizalo, putem apsorpcije, dejstva vremenskih prilika, delovanjem mikroba, pridodavanjem đubriva. Različita zemljišta na razne načine podstiču ili ometaju neke od tih cuklusa; svako zemljište ima svoj nivo kiselosti, svoju slanost, svoju kompaktnost i tako dalje; zato je u ovim laboratorijama bilo na stotine različitih zemljišta, i svako od njih imalo je svoje posebno ime; a na Zemlji ih je bilo još nekoliko hiljada.
     Naravno, osnov za većinu opita u Višnjiku bili su Marsovi prirodni materijali. Eoni prašinastih oluja rasporedili su ovaj materijal širom planete, mešajući ga stalno, tako da je marsovsko zemljište bilo tako reći svuda istog sastava: uglavnom su to bile fine čestice silicijuma i gvožđa. Naslage prašine bile su na svojoj površini uglavnom i sad slobodne, spremne da ih vetar ponese; u nešto dubljim slojevima, različiti stepeni međučestičnog 'cementiranja' doveli su do stvaranja svakojakih grudvi i grumenova; još dublje, do stvaranja velikih blokova.
     Drugim rečima, nastajala je glina; i to smektitna glina, slična zemaljskim montmorilonitima i nontronitima, sa dodatkom materijala kao što su talk, kvarc, hematit, anhidrit, dieserit, klacit, bajdelit, rutil, gips, maghemit i magnetit. Sve to bilo je obloženo amorfnim gvozdenim oksihidroksidima, pa i drugim, izrazitije kristalizovanim gvozdenim oksidima, koji su i davali dobro znane crvenkaste boje Marsa.
     To je, dakle, bio njihov sveopšti početni materijal: smektitna glina, gvožđem bogata. Njena ovlašno zbijena porozna struktura značila je da će korenje biljaka imati čvrst oslonac u koji neće potonuti, ali, istovremeno, i dovoljno prostora za rast. Međutim, u tom zemljištu zasad nije bilo baš ničeg živog, soli je bilo previše, azota premalo. Znači, zadatak višnjačkih naučnika bio je, u suštini, da prikupljaju taj primarni materijal, ispiraju iz njega soli i aluminijum, uvode azot i biotičku zajednicu, i sve to što brže. Zvuči jednostavno, kad se tako kaže; ali reči 'biotička zajednica' prikrivale su čitav jedan svet nevolja. "Bože moj, pa to je kao pokušaj da se ova Vlada natera da nekako dejstvuje", reče Nađa jedne večeri Artu. "Oni su u velikoj nevolji!"
     Širom Marsa narod je za to vreme naprosto unosio bakterije u glinu, pa alge i druge mikroorganizme, pa lišajeve, pa halofitne biljke. Posle toga treba samo čekati da ove zajednice živih bića preobrate glinu u plodno zemljište, tako što će u njoj mnogo pokolenja živeti i umirati. To uspeva, i uspevalo je i tih dana, na ogromnim prostorima planete; ali je to jedna veoma spora vrsta uspeha. Jedna grupa u Sabišiju izračunala je da će, u proseku, svakih sto godina površina Marsa postajati bogatija za jedan centimetar plodnog zemljišta, tim načinom, čak i uz upotrebu genetski inženjerisanih populacija koje taj posao rade što je brže moguće.
     U staklenim bašatama Višnjika posao je bitno ubrzavan, upotrebom đubriva, prihranjivanjem, unošenjem organizama; postignuta brzina bila je dobra, ali količina minijaturna u odnosu na ono što bi trebalo razbacati po površini planete. Njihov cilj bila je masovna proizvodnja, ali Nađa je videla da u tom pogledu nisu ni blizu uspeha. Na njihovim licima lebdeo je izvestan rasejan, neraspoložen izgled koji je podsećao na psa koji je zapeo da glođe kosku preveliku za njegova usta.
     Nađino znanje biologije, hemije, biohemije i ekologije nije bilo ni približno dovoljno da bi ona ovim ljudima umela nešto predlagati; nijednu sugestiju nije umela da sroči. Glavninu procesa koji su se tu odigravali nije ni razumela. Opet posao koji nije građevinarski, nije zidanje ničega, nije čak ni analogija zidanja.
     Doduše, morali su da grade, bukvalno da zidaju, svoje laboratorije i proizvodne pogone, a te zidarske probleme Nađa je barem razumela. Počela se usredsređivati na taj vid stvari, na mehaniku pedona i rezervoara za žive sastojke zemljišta. Takođe je razmotrila molekularni sklop gline u početnom stanju, ne bi li možda došla do neke zamisli o boljim načinima rada s njom. Marsovski smektiti bili su aluminosilikati, saznade ona, a to je značilo da svaka čestica gline ima jedan sloj aluminijumskih oktahedrala u sendviču između dva slična pljosnata, ravna sloja silicijumskih tetrahedrala; razne vrste smektita odstupale su u različitoj meri od ovog opšteg obrasca, a što je veće odstupanje bilo, to lakše je voda prodirala u površine između slojeva. Najčešća smektitna glina na Marsu, montmorilonit, bila je od čestica vrlo raznovrsnih, tako da je bila vrlo otvorena za prodor vode; mokra, širila se, a pri sušenju se skupljala, zbog čega bi često i ispucala.
     Nađu je ovo zainteresovalo. "Vidi", reče ona Arneu, "što ne prožmete jedan pedon razgranatim sistemom cevčica za dohranjivanje, da bi se biološki materijal unosio u sve delove pedona istovremeno." Trebalo bi da napune pedon glinom, nastavila je ona, namoče glinu vodom, a zatim je isuše toliko da ona sva ispuca. Kroz pukotine provuku čitav jedan 'koren' od mnogobrojnih cevčica za dodavanje raznog materijala, bakterija na primer. Ali cevčice treba da budu od materijala koji će bakterije moći posle nekog vremena sasvim da pojedu. Kroz cevčice doturiš u glinu i bakterije, i druga živa bića, sve se to odjednom nađe na istom mestu u celoj količini materijala, zemljište oživi, a cevčice uskoro nestanu. Prvo razdoblje međudejstva svih tih živih bića nesumnjivo će biti varljivo, trebaće mnogo pokušaja dok se nađu prave razmere između raznih populacija da ne bi dolazilo do naglih skokova i padova u nekima od njih. Ako stvar uspe, za kratko vreme čitav pedon je pun živog zemljišta. "Postoje slični sistemi 'krvnih sudova' kroz koje se u građevinski materijal dodaje drugi materijal koji će se potom brzo stvrdnuti i stegnuti; a čula sam i da neki lekari na sličan način dodaju apatitnu pastu u polomljene kosti. Cevi se prave od materijala koji će se dobro uklopiti sa supstancom što će kroz njih prolaziti, možda i od iste te tvari, samo oblikovane onako kako je u tom trenutku potrebno."
     Matrica za rast. Vredelo bi razmisliti, reče Arne. Nađa se na to osmehnu. To popodne šetkala se sva srećna, a to veče, kad se pridružila Artu, rekla je: "Ej! Danas sam nešto radila."
     "Aha!" reče Art. "Idemo da to proslavimo!"

     Što je bilo lako postići, u Bogdanovom Višnjiku. Bio je to pravi bogdanovistički grad, vedar kao sam Arkadij. Žurka svako veče. Njih dvoje su se često pridruživali narodu na korzou uveče; Nađa je volela da šeta duž same ograde najviše terase, obuzeta osećajem da je Arkadij na neki način prisutan, da nekako izdržava. Taj osećaj bio je najjači upravo ove večeri, kad su slavili trunčicu posla koju je Nađa tog dana obavila. Držala je Arta za ruku, gledala dole i ukoso preko mnogih terasa nakrcanih ljudima i zgradama, usevima i voćnjacima, bazenima, sportskim terenima, drvoredima, 'placama', to jest trgovima sa mnogo kafića, barova, sala za igranke - muzički bendovi nadmetali su se tu za zvučni prostor, gomile su se tiskale oko njih, neki su plesali, ali većina se samo šetkala, poput Nađe. Sve to i sad pod ogromnom naduvanom kupolom, za koju su se nadali da će jednog dana postati nepotrebna; a dotad, bilo je toplo, a mladi Marsovci imali su na sebi veliko šarenilo svakojakih pantalona, traka, majica, frizura, ogrlica, što je Nađu podsetilo na one televizijske snimke o dobrodošlici koja je Nirgalu i Maji bila priređena na Trinidadu. Da li je to bila samo podudarnost, ili se među mladima na obe planete počela stvarati neka nadplanetna, objedinjena kultura? Ako je ovo drugo, znači li to da je njihov Kojot, čovek sa Trinidada, na nevidljivi način osvojio dva sveta? Ili njen Arkadij, posthumno? Arkadij i Kojot, kraljevi kulture. Široko se osmehivala razmišljajući o tome, i otpijala gutljaje iz šolje vrele kavadžave koju joj je Art doneo; kavadžava je ionako bila najomiljenije piće u ovom hladnom gradu. Gledala je kako se mladi ljudi, tako mnogobrojni, svi kreću kao anđeli, i uvek plešu, bez obzira na to šta u kom trenutku rade, teku u gracioznim lukovima od terase do terase. "Kakav gradić", reče Art.
     Onda ugledaše fotografiju baš samog Arkadija, uramljenu i okačenu na jedan zid pored nekih vrata. Nađa stade i steže Arta za mišicu. "To je on! Izgleda baš kao u životu!"
     Na fotografiji je bio uhvaćen u trenutku razgovora s nekim, na domak zida kupole, sa unutrašnje strane, naravno. Kosa i brada uzdizale su se sa njegove glave i stapale sa bojama marsovskog predela iza njega, zato što su se te boje podudarale sa njegovim divljim kovrdžama. Činilo se kao da mu lice izranja iz bregova Marsa, sa plavim očima koje žmirkaju u tolikom crvenkastom sjaju. "Još nikad nisam videla fotografiju koja bi do ove mere ličila na njega. Kad god je on primetio da se kamera okreće ka njemu, reagovao je nezadovoljno, pa je posle na slikama izgledao nekako pogrešno."
     Zurila je u fotografiju, sva zajapurena i čudnovato srećna; susret zaista kao u životu! Kao susret sa nekim koga nije videla godinama. "Ja bih rekla da si ti u ponečemu nalik na njega. Samo opušteniji."
     "Ne vidim kako bi iko mogao biti opušteniji od ovoga", reče Art, zureći u sliku izbliza.
     Nađa se osmehnu. "On je to lako postizao. Uvek je bio siguran da je u pravu."
     "Mi ostali ne patimo od tog problema."
     Nasmejala se. "Veseo si kao i on."
     "A što ne bih bio."
     Šetali su dalje. Nađa je neprestano razmišljala o svom starom sadtugu, čija je fotografija i sad lebdela u njenim mislima. Toliko toga ona pamti i danas! Ali već uveliko blede osećanja koja su bila povezana sa tim slikama, bol je rasplinut - fiksir se ocedio, nema više mesa, pa nema ni traume, ostao je samo jedan misaoni obrazac, kao fosil. To se veoma razlikuje od sadašnjeg trenutka, jer, kad se ona osvrne, Art je tu, ona oseća njegovu ruku u svojoj, on je stvaran, živopisan, iz trenutka u trenutak se pomalo menja - živ je. Može se dogoditi bilo šta. Oseća se sve.
     "Da se vratimo u našu sobu?"

     Četvoro putnika konačno se vratilo sa Zemlje. Sišli su niz kabl, u Šefild. Nirgal, Maja i Mičel otišli su svako na svoju stranu, Saks je seo u avion i pridružio se Artu i Nađi na dalekom jugu, što se njoj silno svidelo. Tokom godina stekla je osećanje da kud god Saks ode, uskoro i težište zbivanja stiže na to mesto.
     Izgledao je savršeno isto kao i pre putovanja na Teru, osim što je možda bio za nijansu ćutljiviji i zagonetniji. Rekao je da želi da razgleda laboratorije. Povedoše ga u obilazak.
     "Zanimljivo, da", reče on. Posle nekog vremena: "Nego, pitam se šta bismo još mogli preduzeti..."
     "Za teraformiranje?" upita Art.
     "Pa..."
     On to da bi zadovoljio En, pomisli Nađa. To je hteo da kaže. Pri susretu je zagrlila Saksa, što je njega iznenadilo, a posle je, tokom razgovora, držala šaku na njegovom koščatom ramenu. Tako prija imati Saksa ovde, opipljivog! Ali - od kad je ona toliko naklonjena Saksu Raselu, kako se to desilo da se ona na njega toliko oslanja?
     I Art je shvatio šta Saks ima na umu, pa reče: "Ti si već prilično postigao, a? Mislim, do ovog trenutka uspeo si da razmontiraš sve one gigantizme pomoću kojih su meta-naci firme pokušavale da menjaju Mars, je li tako? Nema više hidrogenskih bombi ispod permafrosta, nema solete ni sočiva na nebu, ne stižu šatlovi sa azotom sa Titana..."
     "A, oni stižu", reče Saks. "Ne znam ni kako bismo ih zaustavili. Sem da ih gađamo topovima. Ali šta mari, azot uvek dobro dođe. Ja ne bih ni voleo da oni prestanu dolaziti."
     "Ali En?" reče Nađa. "Šta bi En volela?"
     Saks opet žmirnu. Kad god je zbog neke neizvesnosti malo stezao lice, vraćao mu se onaj njegov stari, pacovski izraz lica, savršeno neizmenjen.
     "Šta biste vi oboje voleli?" reče Art, preoblikujući pitanje.
     "Teško reći." I njegovim licem prođoše grimase neodlučnosti i podeljenih pobuda.
     "Ti želiš divljinu", reče Art.
     "Vidljina je, ovaj... Divljina je jedna zamisao. Ili etički stav. Ne može vladati svuda, nije to ta vrsta zamisli. Ali..." Saks zavrte šaku levo, desno, i utonu u neke svoje misli. Prvi put u sto godina poznanstva sa Saksom, Nađa je imala utisak da on ne zna šta da preduzme.
     Uskoro Saks reši ovaj problem: sede pred jedan monitorski ekran i poče nešto da čvangrlja po tastaturi. I zaboravi prisustvo njih dvoje.
     Nađa stisnu Artovu mišicu. On obuhvati svojom šakom njenu i nežno stisnu levi mali prst, koji je već dostigao tri četvrtine svoje pune veličine, ali čiji se dalji rast usporavao kako se konačna veličina približavala. Na prstiću se već video i početak nokta, zato što su ga doktori 'otpočeli'; videle su se i tanane linije na koži - početak otiska prsta. Taj blagi stisak je prijao. Ona pogleda Arta u oči, na trenutak, a onda spusti pogled. On stisnu celu njenu šaku, na kratko, pa je pusti. Posle nekog vremena, kad im je bilo jasno da se Saks sasvim zaneo i da će još dugo biti u nekom svom svetu, njih dvoje odoše na vrhovima prstiju u svoju sobu, u krevet.

     Radili su danju, izlazili noću. Saks je okretao glavu i žmirkavo nešto tražio pogledom, kao u svojim danima laboratorijskog pacova, brižan zato što nikakve vesti nisu stizale od En. Nađa i Art su ga tešili koliko su najbolje mogli, a to nije bilo mnogo. Uveče su odlazili na korzo. Postojao je jedan park gde su se okupljali roditelji sa malom decom, a ljudi su prolazili kao da je to neki otvoreni zoološki vrt i širokim osmesima pozdravljali prizor malih primata koji se igraju. Saks je provodio sate u tom parku pričajući sa decom i roditeljima, posle čega je tumarao po gradu i stizao u disko klubove, a tamo satima plesao na podijumu sam. Art i Nađa su se šetali držeći se za ruke. Njen prstić je jačao. Sad je već bio gotovo normalne veličine, a pošto je to ionako bio mali prst, nije se ni primećivalo da je manji od desnog osim kad bi Nađa sastavila šaku sa šakom. Art je ponekad, dok su vodili ljubav, blago grickao taj njen prst; taj osećaj ju je oduševljavao. "Ne bi trebalo da pričaš ljudima o ovom dejstvu", mrmljao je Art, "da ne bi narod došao na jezive pomisli - znaš, da odsecaju sebi razne delove tela kako bi im rasli iznova, ali osetljiviji, znaš."
     "Bolesno."
     "Znaš kakvi su ljudi. Sve bi dali za novo uzbuđenje."
     "Nemoj ni da pričaš o tome."
     "Važi."

     Ali onda je došlo vreme za povratak na sastanke Vlade. Saks je otišao; nisu bili sigurni da li mu je namera bila da pronađe En ili da se sakrije od nje. Njih dvoje odleteše nazad u Šefild, i Nađa se opet upusti u politiku na isti način kao ranije, seckajući svaki svoj radni dan na polučasovne seanse pričancije o koječemu. Doduše, to 'koješta' bilo je, u nekim slučajevima, veoma važno. Kineski zahtev da imaju svoj sopstveni kablovski lift za svemir, koji bi bio usidren u Skjapareliju, stigao je na dnevni red, ali i mnoga druga pitanja imigracije bila su sada pred Vladom. Sporazum Ujedinjenih Nacija i Marsa, sklopljen u Bernu, izričito je predviđao da Mars mora svake godine prihvatiti useljenike u broju koji će iznositi deset posto od Marsove ukupne populacije, ali bila je u to vreme iskazana i nada da će Mars primati i više - što je moguće više - dokle god vladaju hipermaltuzijanski uslovi. Nirgal je dao obećanje u tom smislu - štaviše, držao je govore, veoma poletne (ali nerealistične, smatrala je Nađa) da će Mars priteći u pomoć, da spasava Zemlju, da će eksplozija stanovništva biti rešena tako što će se ljudima davati na poklon prazne, nenaseljene zemlje. Ali koliko ljudi može Mars podneti, ako nije u stanju da proizvede ni prvi centimetar zemljišta? Kolika je, zapravo, populaciona 'nosivost' Marsa?
     To niko nije znao, niti je postojao pouzdan način da se to naučno izračuna. Procene su varirale od sto miliona do dvesta milijardi stanovnika, a čak i one ozbiljne procene pominjale su da bi maksimum stanovništva na Marsu mogao biti negde između dve milijarde i trideset milijardi. Uistinu, pojam 'maksimalne populacione nosivosti' bio je prilično apstraktan i mutan, jer je zavisio od čitave gomile drugih, rekombinantnih činilaca kao što su biohemija tla, ekologija, i ljudska kultura. Zato je bilo gotovo nemoguće reći koliko naroda može da se nakrca na Mars. U međuvremenu, populacija planete Zemlje nabujala je na petnaest milijardi osoba, dok je Mars, sa kopnenom površinom maltene jednakom, ostao na petnaest miliona - a to je hiljadu puta manje. Nesklad je bio očigledan. Nešto se moralo uraditi.
     Masovni prevoz naroda sa Zemlje na Mars svakako je bio jedna mogućnost, ali prevozni sistem bio je ograničen, a i sposobnost Marsa da apsorbuje imigrante. Sada su Kinezi, i ne samo oni nego i većina u Ujedinjenim Nacijama, navaljivali da prošire to prevozno usko grlo. Postavljanje novog lifta do svemira bilo bi samo prvi korak u tom pravcu, prva faza u jednom višefaznom projektu.
     Na Marsu, reakcije na ovaj plan bile su uglavnom negativne. Crveni, naravno, nisu pristajali ni na kakakvo povećanje imigracije; prihvatali su neminovnost da se nekakvo povećanje ipak dogodi, ali su se protivili izgradnji drugog lifta, zato što su se nadali da će nepostojanje drugog lifta biti najbolji način da se proces krajnje uspori. Ovo je bilo u skladu sa ukupnom političkom filozofijom Crvenih, a i Nađi je izgledalo pametno. Položaj partije Slobodni Mars bio je, međutim, značajniji, ali manje jasan. Nirgal je došao iz Slobodnog Marsa, otputovao na Zemlju, i tamo maltene pozvao Zemljane da nagrnu na Mars najmasovnije što mogu. Osim toga, tokom svoje istorije ta stranka se uvek zalagala za bliske veze sa Zemljom i za strategiju poznatu kao 'rep koji maše psom'. Ali sadašnje stranačko rukovodstvo kao da nije bilo mnogo oduševljeno takvim zamislima. A Džeki se nalazila u središtu te nove grupe. Oni su se pomicali ka većem stepenu izolacionizma još od dana Ustavotvorne skupštine, prisećala se Nađa; zalagali su se sve energičnije za veću nezavisnost od Zemlje. Ali, s druge strane, tiho su sklapali sa pojedinim zemaljskim vladama neke pogodbe, pripremali sebi neki posao. Zato je položaj Slobodnog Marsa bio dvosmislen, možda neiskren; u svakom slučaju, usmeren ka tome da oni, ta stranka, prigrabe za sebe što više vlasti na Marsu.
     Ako bi se ostavili po strani i Slobodni Mars, i Crveni, ostalo bi još mnogo onih čija su uverenja pretežno izolacionistička: anarhisti, pojedini Bogdanovisti, matrijarhatkinje iz Dorsa Brevije, pa oni iz stranke 'Mars prvo', i mnogi drugi koji su po pitanju međuplanetnih odnosa bliski Crvenima. Ako milioni Zemljana počnu kao reka da se slivaju na Mars, govorili su oni, šta će ostati od marsovskih predela? A šta od marsovske kulture koja se tek počela obrazovati, zar neće biti potopljena starom kulturom koja će preovladati zato što će doseljenici brzo postati nova većina? Stopa priraštaja stanovništva opada svuda, na obe planete, sve je više i na Marsu i na Zemlji parova bez dece i porodica sa samo jednim detetom, dakle, nema razloga da se očekuje neko veliko uvećavanje stanovništva u odnosu na sadašnje. Marsovcima, dakle, predstoji da uskoro budu potopljeni morem doseljenika sa Zemlje.
     To je tvrdila i Džeki, barem javno, a Dorsa-brevijanci i mnogi drugi saglašavali su se s njom. Nirgal, koji tek što se vratio sa Zemlje, kao da nije imao mnogo uticaja na ove njihove stavove. Nađa je shvatala da su njeni oponenti u mnogo čemu u pravu, ali je ipak bila sklona i uverenju da, s obzirom na situaciju na Zemlji, nije realistično da oni misle da mogu zatvoriti kapije Marsa. Mars ne može spasiti Zemlju, bez obzira na ono što je Nirgal tokom svog boravka na Zemlji povremeno pričao i obećavao u tom smislu; ali sporazum potpisan sa Ujedinjenim Nacijama, a zatim i opravosnažen, postoji, i mora biti poštovan, oni moraju primiti onoliko ljudi koliko tamo piše. A da bi to bilo tehnički izvodljivo, most između dva sveta se mora proširiti. Ako, međutim, oni pogaze taj ugovor, svašta bi se moglo dogoditi, smatrala je Nađa.
     Zato je u raspravi oko drugog kabla Nađa zastupala gledište da to treba dozvoliti. Biće povećan prevozni kapacitet, ali i treba da bude, jer oni su to obećali, doduše posredno. Ujedno, smanjiće se pritisak na gradove na Tarzisu i na celu tu stranu Marsa; sadašnje mape gustine stanovništva pokazivale su da je Pavonis nešto kao središte populacione mete, jer se stanovništvo širilo odatle u koncentričnim krugovima velike, a zatim postepeno sve manje gustine, zato što je svako gledao da se nastani na najbližem pogodnom mestu. Drugi kabl na drugoj strani sveta doprineo bi uravnoteženju u gustini populacije.
     Protivnici kabla nisu obraćali mnogo pažnje na te argumente. Želeli su da populacija ostane uglavnom kao što jeste, a da se eventualne promene uspore. Ugovor im nije bio važan. Kad je došlo do glasanja ministara, koje je u svakom slučaju bilo samo od savetodavnog značaja, zato što je odluku mogao doneti tek Parlament, samo je Zejk glasao za Nađin stav. Bila je to najveća dosadašnja Džekina pobeda, kojom se Džeki našla u privremenom savezništvu sa Ajriškom - dakle, sa planetnim Okolinskim sudom, ali i sa drugim okolinskim sudovima koji su, u načelu, svi bili protiv ma kakvih brzih promena.
     Tog dana je Nađa otišla kući obeshrabrena i zabrinuta. "Obećali smo Zemlji da ćemo primiti mnogo useljenika, sad podižemo uvis pokretni mostić ispred ulaza u našu tvrđavu. To će dovesti do nevolja."
     Art klimnu glavom. "Mora se raditi, napraviti neko rešenje."
     Nađa zgađeno odhuknu. "Raditi? Ništa mi ne radimo. Rad nije prava reč za to. Mi ćemo se svađati, gložiti, kačiti i jedni drugima čantrati." Uzdahnula je teško. "I to će da traje i traje. Mislila sam da će Nirgalov povratak pomoći, ali neće, ako se on ne uključi."
     "Pa, nije čovek ni na kakvom političkom položaju."
     "Ali bi mogao biti postavljen, ako bi želeo."
     "Tačno."
     Nađa je pomalo razmišljala o ovome, ali su njene misli lutale zato što je bila obeshrabrena. "Znaš, progurala sam tek deset meseci mog mandata. Treba izdržati još preko dve i po M godine."
     "Znam."
     "M godine su tako prokleto duge."
     "Jesu. Ali su meseci kratki."
     Ona mu dobaci neki zvuk. Zagleda se kroz prozor svog stana, dole, u kalderu Pavonisa. "Nevolja je u tome što rad više nije rad. Mislim, eto, išli smo tamo i uključivali se u razne projekte, i rad u njima ipak nije bio rad. Nikad da uhvatiš i uradiš nešto. Pamtim kad sam bila mlada u Sibiru, tada je posao stvarno bio posao."
     "To ti malo romantizuješ."
     "Da, dobro, ali, ipak. Pazi, pa i na Marsu. Kad smo gradili Podbreg. To je bilo stvarno zabavno. Jednog dana na putu ka Severnom polu ugradili smo onu galeriju u permafrost..." Ona uzdahnu. "Šta bih sve dala da opet dobijem takav posao."
     "Pa, građevinskih radova ima i sad, na sve strane", reče Art.
     "Da. Rade roboti."
     "Možda bi se ti mogla vratiti nečem humanijem. Možda bi mogla svojim rukama da gradiš nešto. Kućicu na selu, ili u nekom novom naselju. Možda bi se jedan od novih lučkih gradova mogao graditi ručno, samo da bi se oprobale razne mogućnosti, konstrukcije, ili već šta. To bi usporilo gradnju, što bi Okolinski sud baš i voleo."
     "Mogla bih. Kad mi istekne mandat, misliš."
     "Čak i ranije. U pauzama, radi odmora od politike. Za to su ti poslužila i ova putovanja. Na svim tim putovanjima videli smo poslove koji su bili analogni građevinarskim, ali nisu stvarno bili građevinarski. Nije se bukvalno podizala neka zgrada. Morala bi pokušati da radiš baš na zidanju nečega, pa da se opet vratiš u politiku, i tako naizmenično."
     "Sukob interesa."
     "Ne ako radiš u nekom projektu u okviru javnih radova. Šta je bilo sa onim predlogom da se dole, na nivou mora, sagradi prestonica planete?"
     "Hmmm", reče Nađa. Pronađe mapu. Zagledaše se u nju. Na liniji nulte geografske dužine, južna obala Severnog mora bila je malo povijena, bilo je tu jedno okruglo poluostrvo, u čijem središtu se nalazio kraterski zaliv. To je bilo otprilike na pola puta između Tarzisa i Elizijuma. "Moraćemo da odemo i pogledamo."
     "Da. Hajdemo u krevet. Pričaćemo kasnije o tome. U ovom trenutku imam drugi plan."









28.
     Nekoliko meseci kasnije leteli su povratnom putanjom iz Bredberi Pointa u Šefild. Nađa se priseti ovog razgovora sa Artom. Zamoli pilota da sleti u jednu malu stanicu blizu kratera Sklodovske, koji se, opet, nalazio na obroncima jednog većeg kratera koji se zvao Zm, a popularno bio nazvan Zum. Dok su sletali na pistu, videli su istočno od sebe jedan veliki zaliv, sada pokriven ledom. S druge strane zaliva bio je izlomatan planinski teren Deuteronilus Mense i Mamers Valisa. Ovaj zaliv predstavljao je svojevrsni prodor mora u Veliku eskarpu, koja je ovde bila prilično blaga. Geografska dužina: nula. Geografska širina severna, i to 46 stepeni; zaliv je, dakle, prilično daleko na severu. Ali severne zime su daleko blaže od južnih. Videše veliko prostranstvo ledenog mora, koje je ležalo iza dugačke obale. Okruglo poluostrvo oko Zuma bilo je visoko i glatko. Mala stanica na obali bila je dom za oko pet stotina ljudi, koji su sada bili na okolnim terenima gde su nešto gradili pomoću buldožera, dizalica, bagera i rovokopača. Nađa i Art iziđoše i rekoše pilotu da je slobodan da odveze avion dalje, u Šefild, bez njih. Iznajmiše sobu.
     Ukupno su proveli oko nedelju dana sa narodom u toj stanici. Razgovarali su o tom novom naselju čija je izgradnja bila u toku. Ljudi su još ranije čuli za predloge da se na obalama ovog zaliva gradi novi glavni grad Marsa; nekima se ta zamisao dopadala, nekima ne. Pomišljali su da svom novom naselju daju ime Grinič, zbog geografske dužine, ali im je neko rekao da Englezi to pišu 'Greenwich'. Pa, ako je Green wich, zar ne bi trebalo to da se izgovara 'Grin Vič', što bi, međutim, značilo 'Zelena Veštica'? Ako će se zvati Grinič, zašto ne pisati Grinich? Možda je bolje da ipak bude London, govorili su. "Smislićemo već nešto", govorili su. A zaliv se odavno zove Čalmersov zaliv, rekoše.
     "Stvarno?" uzviknu Nađa. Nasmeja se. "E, to je - savršeno."
     Već joj se svideo izgled ovih predela: glatki, kupasti, spoljašnji zid Zuma, unutrašnja zakrivljenost velikog zaliva; crvene stene iznad belog leda, stene koje će se jednog dana, verovatno, nadnositi nad plavo more. Tih dana, dok su oni bili na Zumu, oblaci su neprekidno hitali kroz nebesa, nošeni zapadnim vetrovima, šarajući zemlju i more svojim senkama - ponekad naduvani kumulusi, beli, kao galije; ponekad uporedni redovi trakastih oblaka nalik na riblje kosti. Oblaci su određivali tamnu nebesku kupolu iznad sebe i svijenu kamenitu obalu ispod sebe. Mogao bi to da bude zgodan mali grad koji bi obuhvatio svoj zaliv kao što to čine na Zemlji San Francisko ili Sidnej, i mogao bi biti jednako lep kao ta dva, ali manji, humaniji - grad bogdanovističke arhitekture. Ručno građen. Naravno, ne baš bukvalno 'ručno'. Ali bi razmere bile planirane prema ljudskim razmerama. Grad bi bio svojevrsno umetničko delo. Šetajući sa Artom duž obala ledenog zaliva, Nađa je kroz masku protiv suviška ugljendioksida pričala sa njim o ovim zamislima, gledajući parade onih belih gore kako galopiraju kroz žurni vazduh.
     "Dabome", reče Art, "to bi uspelo. U svakom slučaju, tu će biti nekakav grad, to je bitno. Ovo je jedan od najboljih zaliva na ovom delu obale, pa je neminovno da posluži i kao luka. Znači, nećeš imati onu vrstu prestonice koja naprosto sedi bez veze u nekoj nedođiji, kao Kanbera, Brazilija ili Vašington D. C. Grad će imati svoj zasebni, drugi život, kao morska luka."
     "Tako je, tako je, bilo bi to super." Nađa je šetala dalje, uzbuđena ovim razmišljanjima; osećala se bolje nego ikada u poslednjih nekoliko meseci. Nastojanje da glavni grad bude neki drugi, a ne Šefild, jačalo je, podržavala ga je gotovo svaka politička partija. Sabišijanci su već predložili ovaj zaliv, tako da je trebalo samo podržati već plasiranu zamisao, a ne nametati ljudima neku sasvim novu. Podrške će biti. A pošto će to biti javni radovi finansirani iz budžeta države, moći će i Nađa da se angažuje, da radi punom snagom. To je deo 'poklon-ekonomije'. Čak bi možda mogla da utiče na planiranje grada. Što više je razmišljala o ovome, više joj se dopadalo.
     Otišli su daleko. Okrenuše se i pođoše dugim putem nazad duž obale, ka malom naselju. Iznad njih su se oblaci tumbali u ojačalom vetru. Krivina crvene zemlje pozdravljala je more. Malo ispod oblaka prolete neuredno slovo 'V' sačinjeno od gusaka, kao sekirica bačena kroz vetar, ka severu.

     Kasnije tog dana, dok su leteli nazad u Šefild, Art dohvati i osmorti njenu šaku, njen novi prst. Pa reče, lagano: "Znaš... izgradnja porodice bila bi, takođe, jedno vrlo lepo zidanje, i to baš svojeručno."
     "A?"
     "Tehnika reprodukcije je već prilično dobro shvaćena."
     "Šta?"
     "Kažem, dokle god si živa, možeš i rađati decu, ovim ili onim metodom."
     "Šta?"
     "Tako čujem. Ako hoćeš decu, može."
     "Ne."
     "Kažu da može."
     "Ne."
     "Nije loša zamisao."
     "Ne."
     "Pa, hm, znaš... čak i zidarski rad... Super je, znaš, da budeš vodoinstalater, ali ne može ni to večno da traje. Polaganje cevi, zakucavanje eksera, upravljanje buldožerom - sve je to zanimacija, dabome, ali ipak. Preostaće nam još mnogo slobodnog vremena. Jedini posao koji bi dugoročno bio dovoljno zabavan, to je odgajanje deteta, zar ne misliš tako?"
     "Ne mislim!"
     "Pa, jesi li ti ikad rodila?"
     "Nisam."
     "Pa šta čekaš."
     "Oh, Bože."
     Njen avetinjski mali prst, onaj nedostajući, peckao ju je pomalo. Ali, sada, stvarno prisutan.









Osmi deo: ZELENO I BELO
     Kadrovi su došli u grad Ksia Ža, u provinciji Gvang Žu, i rekli: za dobro Kine, potrebno je da ovo selo ponovo načinite na Mesečevom Platou, na Marsu. Idete tamo svi zajedno, celo selo. Svako će imati uz sebe svoju porodicu, svoje prijatelje i svoje komšije. Deset hiljada vas, idete svi zajedno. Kroz deset godina možete odlučivati da li želite da se vratite, pa ako želite, biće vam omogućeno, a u novi Ksia Ža biće poslati drugi ljudi, kao zamena za vas. Mi mislimo da će vam se dopasti. To mesto je nekoliko kilometara severno od lučkog grada Nilokerasa, blizu delte reke Maumi. Zemlja je plodna. U tom području već ima nekoliko kineskih sela, a u svim velikim gradovima postoje kineske četvrti. Ima mnogo hektara ledina. Putovanje može početi kroz mesec dana - vozom do Hong Konga, trajkektom do Manile, a onda svemirskim liftom gore, na orbitu. Šest meseci prelaska kroz svemirski prostor između ovog ovde i Marsa, zatim liftom dole na Pavonis Mons, odatle ide partijski voz do Mesečevog Platoa. Šta kažete? Hajde da glasanje bude jednoglasno i da se stvari započnu kako valja i treba.
     Jedan činovnik u tom gradiću pozvao je, kasnije, kancelariju 'Praksisa' u Hong Kongu i rekao sekretaru šta se desilo. 'Praksis Hong Kong' je prosledio ovu informaciju do 'Praksisove' studijske grupe za demografiju u Kostariki. Jedna žena zaposlena tamo kao planer dodala je ovaj izveštaj dugom nizu sličnih izveštaja, a onda je provela jutro sedeći i razmišljajući. Po podne je pozvala Vilijema Forta, koji je surfovao kraj jednog novog spruda u El Salvadoru. Objasnila mu je kako stvari stoje. "Plavi svet je pun", reče ona. "Crveni svet je prazan. Predstoje problemi. Hajde da porazgovaramo o njima."
     Na sastanak je došla demografska ekipa i deo 'Praksisovog' odbora za politiku; u sastavu tog odbora bili su i mnogi od osamnaestoro Besmrtnih, i upravo oni su došli tog dana u surf-kamp na Fortovom brdu. Demografi su izložili situaciju. "Sad svi ljudi na svetu dobijaju lekove protiv starosti", reče Ejmi. "Zakoračili smo punom snagom u hipermaltuzijansko doba."
     Bila je to demografski eksplozivna situacija. Zemaljski planeri su, prirodno, videli emigraciju na Mars kao jedno od rešenja. Čak i sa svojim novim okeanom, nazvanim Severno more, Mars je još i sad imao maltene istu površinu kopna kao Zemlja, ali je ostao praktično nenaseljen. Mnogoljudne nacije, reče Ejmi grupi, već šalju u kosmos najveći mogući broj ljudi. Često se u emigraciju otiskuju pripadnici raznih etničkih ili verskih manjina koji su nezadovoljni zato što u matičnoj drževi nemaju dovoljno autonomije, tako da je za njih polazak u svemir sreća. Liftovi koji voze narod iz Indije, uz kabl koji je usidren kod atola Suvadiva, južno od Maldiva, hitaju i grabe uvis, danonoćno, bez prestanka, koliko god je tehnički izvodljivo. Puni su iseljenika, svaki dan po ceo dan. To je reka Sika i Kašmiraca, muslimana, ali i Hindusa, svi se podižu u svemir i grabe ka Marsu. Preseljavaju se Zului iz Južnoafričke Republike. Palestinci iz Izraela. Kurdi iz Turske. Indijanci iz SAD. "U tom smislu", reče Ejmi, "Mars postaje jedna nova Amerika."
     "I kao stara Amerika", reče jedna žena po imenu Elizabet, "Mars ima svoju urođeničku populaciju koja je već tamo i na koju će se ovo odraziti. Razmislite o brojevima. Ako su svakog dana puni svi liftovi, sto ljudi po jednoj lift kabini, dve hiljade četiri stotine ljudi dnevno sa svakog kabla, a kablova ima deset, dakle iseljava se dvadeset četiri hiljade ljudi dnevno. Svi se ukrcavaju u šatlove za Mars. To će biti osam miliona i sedam stotina šezdeset hiljada ljudi godišnje. Svake godine."
     "Možemo reći, otprilike deset miliona godišnje", reče Ejmi. "Veliki broj, ali tim tempom trebaće jedan vek da se sa Zemlje podigne samo jedna šesnaestina današnjeg stanovništva; jedna milijarda, od šesnaest milijardi koliko ovde ima. Mi ovde nećemo ni primetiti neko olakšanje. Stvar je, dakle, besmislena! Nije moguće stvarno krupno premeštanje stanovništva. Nikada nećemo moći da preselimo značajan deo zemaljskog stanovništva na Mars. Moramo se potruditi da probleme Zemlje rešimo na Zemlji. Prisustvo Marsa biće od koristi samo kao psihološki ventil. U suštini, moramo se osloniti samo na sebe."
     Vilijam Fort reče: "Ne mora stvar biti 'smislena'."
     "Tačno", reče Elizabet. "Mnoge zemaljske vlade navaljuju da u kosmos pošalju što više svog naroda, bez obzira na to da li je stvar besmislena ili nije. Kina, Indija, Indonezija, Brazil - svi su nagrnuli na to. Ako nastave da koriste sistem do tehnološkog maksimuma, kao sad, populacija Marsa biće udvostručena kroz približno dve godine. Dakle, na Zemlji se neće promeniti ništa, ali Mars će biti potopljen."
     Jedan od Besmrtnika reče da je nagli talas imigracije, sličan ovom sadašnjem, bitno doprineo izbijanju prve marsovske revolucije.
     "Pa šta je sa tim ugovorom Zemlja-Mars?" upita neko drugi. "Ja sam mislio da su ugovorom izričito zabranjena takva prebrza naseljavanja."
     "Jesu", reče Elizabet. "Tamo je izričito navedeno da nijedne zemaljske godine ne sme na Mars da pristigne broj doseljenika koji bi bio veći od deset posto od dotadašnje populacije. Ali tamo takođe piše da Mars treba da primi i više, ako može."
     "Osim toga", reče Ejmi, "kad su ugovori sprečili neku državu da uradi ono što stvarno hoće?"
     Vilijam Fort reče: "Moraćemo narod da šaljemo negde drugde."
     Ostali ga pogledaše.
     "Kuda?" reče Ejmi.
     Niko ne odgovori. Fort samo neodređeno mahnu rukom.
     "Svakako bismo morali smisliti neko takvo mesto", reče Elizabet sumorno. "Kinezi i Indijci su dosad bili dobri saveznici Marsovcima, uglavnom, pa ipak, vidimo da i oni sad gaze ugovor i šalju mnogo više iseljenika. Dobila sam tonski snimak jedne sednice indijske vlade gde se raspravljalo o ovome. Rešili su da sledećih vek ili dva šalju najviše što mogu, koliko god bude tehnološki izvodljivo poslati, a posle da vide kako će i šta će dalje."









29.
     Kabina lifta hitala je u dubinu i Mars je postajao ogroman ispod njihovih nogu. Najzad usporiše, već nisko nad Šefildom, i sve se opet vrati u neki normalan osećaj, gravitacija opet postade marsovska, bez Koriolisove sile koja bi vukla stvarnost na jednu stranu. Još koji minut, i našli su se dole, u Utičnici. Kod kuće.
     Prijatelji, novinari, delegacije, Mangalavid. U Šefildu - narod kao narod, svak žuri za nekim svojim poslom. Ponegde prepoznaju Nirgala, pa mu srećno mašu; neki čak zastanu da se rukuju sa njim ili da ga potapšu po ramenu, pitaju za zdravlje ili kako je bilo na putu. "Drago nam je što si se vratio!"
     Pa ipak, u očima većine ljudi, nešto... Danas je bolest tako retka stvar. Mnogi i odvraćaju pogled od Nirgala. Magijski način razmišljanja; Nirgal najednom uvide da su mnogi shvatili gerontološki, antistarosni tretman kao besmrtnost. Zato što ne žele da misle drugačije. Zato i ne žele da gledaju njega.
     Međutim, Nirgal je gledao kako je Sajmon umro, iako su mu kosti bile napunjene Nirgalovom mladom koštanom srži. Osećao je, ne tako davno, svoje telo kako se 'razmotava', razilazi na komade i sastavne elemente; bol u plućima i u svakoj ćeliji tela. Upoznao je smrt: bila je stvarna. Besmrtnost nije ušla u njih; nisu je stekli; nikad i neće. Postigli su samo 'odgođeno staračko stanje', kako se Saks jednom prilikom izrazio. Odgođeno staračko stanje, uistinu; ne više; Nirgal je znao da je tako. A ljudi vide to znanje u njemu... i uzmiču u stravi. On je nečist; neće oni da zaustave pogled na nečistome. Ovo ga je ljutilo.

     Sede u voz i odbaci se dole do Kaira, usput razgledajući nagnute pustinjske ogromnosti Istočnog Tarzisa, prostranstva tako suva i gvožđevita, prapredeo crvenog Marsa; svoju zemlju. Njegove oči su osećale: ovo je sve njegovo. Telo i mozak su zračili tim saznanjem: stigao je u svoj dom.
     Ali lica u vozu: lica koja virnu ka njemu, pa im pogled sklizne u stranu. On je onaj koji nije uspeo da se prilagodi Zemlji. Matični svet umalo da ga ubije. On je alpski cvetak, nesposoban da odoli stvarnom svetu, on je egzotični stvor koji Zemlju doživljava kao Veneru. To njihove oči govore pomoću tih kratkih pogleda koji samo prolete. Šutnut je on iz njihovog društva. Zauvek.
     Pa dobro, to je marsovsko stanje. Svaki petstoti Marsovac koji poseti Zemlju, umre; odlazak na Zemlju je jedna od najopasnijih stvari koje Marsovac može učiniti, opasnija nego planinarenje, putovanje do spoljašnjih planeta Sunčevog sistema, porođaj. Jedna vrsta ruskog ruleta, sa mnogo praznih komora u burenceru revolvera naravno, ali i sa jednom napunjenom.
     On se provukao za malo. Nije baš izgubio život, ali bilo je blizu. I, evo, živ je, vratio se kući! Ovi što blenu u vozu, pojma nemaju. Misle da je Zemlja potukla njega, Nirgala; ali ranije su isto tako pogrešno mislili da je on Nirgal Nepobedivi, heroj koji ne može izgubiti. To je bilo zamišljeno, čista legenda. Jer ne znaju o Sajmonu, Džeki, Dao, Hiroko. Ništa ne znaju o njemu. On sad ima dvadeset šest M-godina, sredovečan čovek koji je pretrpeo sve nevolje koje se sredovečnom čoveku mogu desiti - smrt roditelja, smrt ljubavi, prijatelji su ga izdali, a i on njih. Pa, to se svakome dešava. Ali to nije onaj Nirgal koga narod hoće. Voz je obišao prve povijene zidine ispražnjenih kanjona Lavirinta Noći, i uskoro uplovio u staru stanicu Kaira. Nirgal iziđe u grad pod kupolom i poče se osvrtati radoznalo. Taj grad nekada je bio meta-naci uporište; on u njemu nikada nije bio. Zanimljivo je videti ove stare zgradice. Gradske instalacije za održanje uslova za život oštetila je Crvena armija u revoluciji. U gradu su se i sad videli pojedini razvaljeni, pocrneli zidovi. Ljudi su mu mahali dok je prolazio širokim središnjim bulevarom do opštinskih kancelarija.
     A tamo - ona. U holu gradske većnice, pored staklenog zida kroz koji se otvarao vidik na 'U' krivinu Nilus Noktisa. Nirgal stade; dah mu je okraćao, u tim trenucima. Još ga nije videla. Lice joj je bilo nešto okruglije, ali u svemu ostalom bila je ista kao i uvek, visoka i vitka, obučena u zelenu svilenu bluzu i nešto tamnije zelenu suknju od nekog grubljeg materijala; crna kosa kao svetlucava griva prosuta u pregrštima niz leđa. Nije se mogao uzdržati, gledao je samo u nju.
     Onda ga ona ugleda, i njenim licem prođe samo jedan blag trzaj nelagodnosti, najblaži. Možda slike sa ekrana na njenom komunikatoru na levom šačnom zglobu nisu bile dovoljno jasne, pa nije videla koliko je propao od zemaljskih bolesti. Ali njene ruke odmah su se ispružile, jer su ga i same prepoznale, a onda ona pođe za rukama, koje ostadoše ispružene, iako su njene oči bile uveliko zauzete kalkulacijama. Grimasu zbog Nirgalovog izgleda pažljivo je preuredila da se ne pokaže nepovoljno na kamerama koje su večito bile oko nje. Svejedno, on je nju i voleo zbog ruku. Osetio je da mu se lice zagrejalo; pocrveneo je kad su se poljubili na državnički, diplomatski način, obraz-uz-obraz. Iz blizine je izgledala kao da i sad ima petnaest M-godina, kao da je tek izišla iz besprekorne cvetne mladosti; sad je, štaviše, bila i lepša nego kad je stvarno imala petnaest. Pričalo se da uzima tretman protiv starenja još od svoje desete godine.
     "Dakle, istina je", reče ona. "Zemlja umalo da te ubije."
     "Zapravo, neka virusčina."
     Nasmejala se, ali njen pogled ostade sračunat. Dohvatila ga je ispod ruke i povela ka svojim pratiocima kao da vodi slepog čoveka. Iako je nekolicinu njih odavno poznavao, ona ga poče upoznavati sa svima redom, samo da bi naglasila koliko se unutrašnji krug partijskog rukovodstva promenio od Nirgalovog odlaska. On, međutim, na to nije obraćao pažnju, nego se sav posvetio naprosto dobrom raspoloženju. Najednom, ovu proceduru prekide žestok plač i dernjava bebe koja se, očigledno, nalazila tu negde, među njima.
     "Ah, da, moja ćerka je gladna", reče Džeki, bacivši pogled na svoj levi zglavak. "Dođi da je upoznaš." Priđe jednoj ženi koja je držala bebu umotanu u obilje tkanina. Beba je bila devojčica, nekoliko meseci stara, bucmastih obraza, tena tamnijeg od Džekinog; sada se, zbog žestoke dernjave, blistavo zacrvenela u licu. Džeki preuze od te žene svoju bebu i odnese je u susednu prostoriju.
     Nirgal ostade da stoji sam. Vide pored providnog zida Tiu, Rejčel i Franca. Priđe im i odmahnu malo glavom u onom pravcu kuda je Džeki otišla; a oni prevrnuše očima, slegnuše ramenima. Rejčel mu saopšti, tiho i brzo, da Džeki neće da kaže ko je otac te bebe. Ali ovo nije bilo jedinstveno ponašanje, mnoge Dorsa-brevijanke činile su to isto.
     Ona koja je malopre držala bebu sad iziđe iz susedne prostorije, priđe Nirgalu i reče mu da Džeki želi da ga vidi. On pođe za njom, tamo.
     To je bila soba takođe sa ogromnim prozorom za razgledanje Nilus Noktisa. Džeki je sedela u fotelji do tog prozora, dojila bebu, i gledala predele. Beba je bila gladna, žmurila je, držala se za sisu grčevito i sisala snažno, uz povremeno malo cičanje. Majušne pesnice stiskale su se i opuštale, ostatak nekog ponašanja iz vremena kad se živelo na drveću, kad se trebalo držati za granu ili za krzno. U tome je bila sva kultura, u tom jednom grabežu rukama.
     Džeki je govorila. Davala je uputstva svojim asistentima, onima prisutnim u sobi, ali i drugima, preko zglavka. "Nije bitno šta kažu u Bernu, nama je neophodno da imamo sposobnost da umanjimo kvote ako to bude u našem interesu. Indijci i Kinezi će morati naprosto da se pomire sa tim da je to tako."
     Neke stvari počeše da postaju jasnije Nirgalu. Džeki je ministar, član Vlade; ali Vlada nije osobito moćna. Džeki je takođe ostala u rukovodstvu političke stranke 'Slobodni Mars'. Pošto se jedan deo vlasti preselio pod kupole gradova, planetni uticaj te stranke možda je sada nešto manji, ali je dovoljno veliki da čak i presudno utiče na odnose Marsa i Zemlje. Možda će 'Slobodni Mars' samo koordinirati politiku, ali vlast koordinatora je velika - Nirgal nikad nije imao drugu. U mnogim slučajevima, onaj ko 'usaglašava' mišljenja drugih marsovskih političkih snaga o politici prema Zemlji, zapravo kreira tu politiku. Ovo će se utoliko lakše desiti zbog toga što lokalni političari imaju sklonost da gledaju uglavnom svoja lokalna posla. U Parlamentu Marsa, slobodno-marsisti uspevaju da dobiju ubedljivu većinu. Naravno, u izvesnom smislu politika prema Zemlji je najvažnija politika na Marsu, prema kojoj bi sve ostalo moglo biti sitnica. Zato bi Džeki mogla postati vodeći međuplanetni političar...
     Nirgalova pažnja vrati se na bebu na Džekinim grudima. Princeza Marsa. "Sedi", reče Džeki, pokazavši pokretom glave klupu pokraj nje. "Izgledaš umoran."
     "Ma, dobro mi je", reče Nirgal, ali svejedno sede. Džeki diže pogled ka jednom asistentu i mahnu glavom, i njih dvoje začas ostadoše u sobi sami sa bebom.
     "Kinezi i Indusi misle da je ovo prazna nova zemlja", reče Džeki. "To provejava kroz sve njihove izjave. Previše su prokleto 'prijateljski' nastrojeni."
     "Možda nas vole", reče Nirgal. Džeki se osmehnu, ali on nastavi. "Mi smo im pomogli da zbace sa svojih leđa meta-naci kompanije. A da presele svoje viškove stanovništva ovde - pa nije valjda da oni na to pomišljaju. Njih ima tako mnogo da im nikakav obim emigracije neće pomoći."
     "Možda neće, ali bar mogu da sanjaju. A pošto postoje svemirski liftovi, mogu i da šalju narod u emigraciju, to je jedan neprekidni tok. Zbir se povećava brže nego što bi čovek očekivao."
     Nirgal odmahnu glavom. "Nikad neće biti dovoljan da im nešto stvarno pomogne."
     "Otkud znaš? Nisi bio ni u Indiji, ni u Kini."
     "Milijarda je veliki broj, Džeki. Preveliki da bismo ga mi ovde mogli valjano zamisliti. A na Zemlji živi sedamnaest milijardi. Ne mogu oni da nakrkaju neki značajan deo te populacije na Mars. Nema dovoljno međuplanetnih brodova za tako nešto."
     "Mogu da pokušaju. Kinezi su potopili ceo Tibet svojim življem, Han Kinezima. To im nije ublažilo problem prenaseljenosti, ali oni su, svejedno, nastavili to da rade."
     Nirgal slegnu ramenima. "Tibet je njima na dohvatu. Mi ćemo ostati na udaljenosti."
     "Da", reče Džeki nestrpljivo, "ali neće nam to lako biti ako ne budemo postojali mi. Pretpostavimo da oni odu na Margaritifer i sklope neku pogodbu sa arapskim karavanima tamo; ko će to sprečiti?"
     "Okolinski sud?"
     Džeki izduva vazduh između usana, a beba se odvoji od sise i poče pomalo da kmeči. Džeki je premesti na drugu sisu. Na maslinastozelenu oblinu prožetu plavim venama. "Antar smatra da Okolinsko sudstvo neće moći da dejstvuje još dugo. Imali smo mi jednu bitku sa njima dok si ti bio odsutan, i na kraju smo im popustili samo da bismo dali tom sistemu neku priliku da oživi, ali planetni Okolinski nije ispoljio razboritost, a da smo se stvarno usprotivili ne bi mogao svoju volju ni sprovesti. Sve što iko igde radi, ima nekakve posledice po ekologiju - znači, sad bi trebalo da Okolinski sud odlučuje o svemu. Međutim, na nižim nadmorskim visinama gradovi skidaju kupole, a ni svaki stoti se ne obraća sudu za ocenu kakve će biti ekološke posledice proširenja grada u slobodnu prirodnu okolinu. A i zašto bi? Svako je sada ekopoeta. Ne. Taj sudski sistem će zakazati."
     "Ti ne možeš to znati zasigurno", reče Nirgal. "Nego, ko je otac, Antar?"
     Džeki slegnu ramenima.
     Otac te bebe mogao bi biti svako - Antar, Dao... pa čak i ja sam, pomisli Nirgal; zaboga, čak i Džon Bun! ako je uzorak Bunove sperme ostao negde u zamrzivaču. To bi baš ličilo na Džeki. Doduše, ona bi tad ispričala svima. Džeki pomeri bebinu glavu bliže sebi.
     "Zar zaista misliš da je u redu gajiti jedno dete bez oca?"
     "Ti si tako odgajen, zar ne? A ja sam odrasla bez majke. Svi smo mi deca koja su odrasla sa samo jednim roditeljem."
     "A da li je to bilo dobro?"
     "Ko zna?"
     Na Džekinom licu bio je neki izraz koji Nirgal nije umeo pročitati, usta samo malo stisnuta od prkosa, otpora... ili već ko zna čega. Ona je znala ko su oba njena roditelja, ali je samo jedan odlučio da ostane blizu deteta, Kasei; ali ni on nije posvetio mnogo vremena roditeljstvu. Zatim je poginuo u Šefildu, između ostalog i zbog toga što je ofanziva Crvenih, za koju se Džeki lično zalagala, naišla na onako surov otpor.
     Ona reče: "Ti za Kojota nisi znao sve do svoje šeste ili sedme godine, je li tako?"
     "To je tačno, ali nije u redu."
     "Šta?"
     "Ne treba tako da bude." Pogleda je pravo u oči.
     Ali ona spusti pogled na bebu. "Bolje je tako, nego da se roditelji međusobno razdiru pred detetom."
     "A ti bi tako, sa ocem ove?"
     "Ko zna?"
     "Dakle, ovako je bezbednije?"
     "Možda jeste. Svakako ima mnogo žena koje gaje svoje dete ovako."
     "U Dorsa Breviji."
     "Svuda. Biološka porodica nije izrazito marsovska institucija, a?"
     "Ne znam." Nirgal razmisli o ovome. "Zapravo, znam. Video sam u kanjonima mnogo porodica. Ovo, ovo kakvi smo mi - izuzetak je."
     "Izuzetni smo mi u mnogo čemu."
     Njeno dete se odmače od sise, koju Džeki ugura u prsluče, a onda preko prslučeta spusti košulju. "Mari", pozva Džeki, i njena kućna pomoćnica se pojavi. "Mislim da joj treba promeniti pelene." Dade bebu toj ženi, koja iziđe bez reči.
     "Stigli smo i do posluge?" reče Nirgal.
     Džeki opet stisnu usta. Zatim pozva: "Mem?"
     Uđe druga žena, a Džeki joj reče: "Mem, moraćemo imati susret sa onima iz Okolinskog, u vezi sa tim kineskim zahtevom. Možda je moguće da iskoristimo tu stvar kao ulog da bi oni preispitali ono o vodotoku nizvodno od Kaira."
     Mem klimnu glavom i ode.
     "Ti, naprosto, donosiš odluke?" reče Nirgal.
     Džeki ga otpisa jednim odmahivanjem ruke. "Lepo je što si se vratio, Nirgale, ali pokušaj malo da se obavestiš o onome što je u međuvremenu bilo. Važi?"

     Obavestio se. Partija Slobodni Mars sada je najveća na Marsu. Nije oduvek tako bilo; počela je kao svojevrsna mreža prijatelja, i kao ilegalna mreža, kao polusvet. Većina članova bili su bivši studenti iz Sabišija ili, kasnije, članovi jedne vrlo labave asocijacije zajednica u kanjonima pod kupolama; neki su bili članovi tajnih klubova u gradovima, i tako dalje. Naziv 'Slobodni Mars' bio je neodređen termin-kišobran pod koji su stali mnogi simpatizeri podzemlja, ali ne pristalice neke konkretnije političke filozofije ili inicijative. Sam naziv bio je nešto što su oni u razgovoru zaista često pominjali - da treba stvoriti slobodni Mars.
     Stranku je, u mnogo čemu, stvorio upravo Nirgal. Mnogi naseljenici želeli su autonomiju, a razne isei-partije, zasnovane na mislima ovog ili onog ranog naseljenika, nisu im se sviđale; želeli su nešto novo. Zato je Nirgal, u onim vremenima, putovao uzduž i popreko po Marsu, boravio kod ljudi koji su organizovali sastanke i rasprave, i to je potrajalo tako dugo da su ljudi poželeli da 'to' dobije i neki naziv. Ljudi su želeli da stvari imaju nazive.
     Tako je nastao Slobodni Mars. U revoluciji, oko te stranke okupljali su se oni koji su na Marsu rođeni; stranka je izrastala iz društva, uzdizala se kao nova pojava, učlanjivalo se mnogo više ljudi nego što je iko i slutio da je moguće. Milioni. Većina domorodaca. Ime te partije bilo je ujedno i opis njihove revolucije; a i glavni razlog uspeha. Osloboditi Mars! Bio je to jedan imperativ. Uspelo im je.
     Ali onda je Nirgal krenuo na putovanje u svemir, do Zemlje, da tamo zastupi interese Marsa. U njegovom odsustvu, za vreme Ustavotvorne skupštine, Slobodni Mars je prestao da bude pokret i postao organizacija. Bilo je to u redu, normalan tok događaja, neophodan korak u institucionalizovanju njihove nezavisnosti. Niko se nije mogao žaliti zbog toga, niti uzdisati za nekim 'starim dobrim danima', a da ne otkrije svoju nostalgiju za vremenima tobož herojskim koja to nisu stvarno bila, ili su bila ne samo herojska nego ujedno i vremena represije, ograničenih mogućnosti, neudobnosti i velikih opasnosti. Nirgal nije želeo da se prepušta nikakvoj nostalgiji - za njega je smisao života bio uvek u sadašnjosti, a ne u prošlosti, uvek u iskazivanju nečeg, a ne u odupiranju nečem. Nirgal nije želeo da stvari 'budu kao pre'. Bio je zadovoljan što Marsovci sada barem delimično upravljaju svojom sudbinom. Nije mu smetalo ni ogromno omasovljenje članstva stranke. Činilo se da će slobodno-marsisti uskoro imati apsolutnu većinu - dakle, više od pedeset posto narodnih glasova; od sedam članova Vlade, troje su bili iz te partije. Na većinu drugih državnih funkcija došli su članovi Slobodnog Marsa. Znatan deo novopridošlih doseljenika odmah se učlanjivao u Slobodni Mars - ali i veliki broj ranijih doseljenika, kao i mnogi rođeni Marsovci koji su pre revolucije bili u raznim drugim strankama; najzad, i mnoge pristalice starog, UNTA režima gledali su sad da se svrstaju uz neku novu društvenu silu. Sve u svemu, ogroman broj ljudi. U prvim godinama novog društveno-ekonomskog uređenja, ovakva usredsređenost političke moći, političkih mišljenja i uverenja, imala je neke prednosti, bila je nesumnjivo korisna za Mars, omogućavala je da se izvesne stvari urade.
     Ali Nirgal više nije bio siguran da želi biti deo toga.

     Jednog dana, dok se šetao duž gradskog zida i gledao kroz naduvanu kupolu napolje, u pejzaže Marsa, Nirgal primeti da jedna grupa ljudi stoji na sportskom poletištu na rubu litice, zapadno od grada. Unaokolo je ležalo mnoštvo različitih letilica koje su većinom bile namenjene samo za po jednog putnika. Bile su to jedrilice; zatim, ultralaki avioni koji se izbacuju pomoću naročitog katapulta, a onda hvataju visinu tako što se oslanjaju na jutarnje uzlazne termalne struje u atmosferi; zmajevi za letenje, trouglastog oblika, predviđeni da pilot ispod njih visi, to jest sedi na kaiševima; i jedna nova kombinacija jedrilice i balona. Sve te leteće skalamerije bile su malene, ne mnogo duže od putnika koji je trebalo da sedi unutra ili ispod. Jasno se videlo da je sve pravljeno od ultralakih materijala; neke letelice bile su providne, gotovo nevidljive, pa je posle poletanja izgledalo da pilot leži ili sedi na nebu i letuca bez ikakvog oslonca, tek tako. Druge mašine, one sa ugrađenim balonom, bile su obojene, pa su se mogle videti i sa nekoliko kilometara udaljenosti, kao da je neko četkicom i plavom ili zelenom bojom povukao male poteze po vazduhu. Na zdepastim krilima tih obojenih letelica postojali su ultralaki mlazni motori, tako da su piloti mogli kontrolisati pravac i visinu letenja; a balonski deo davao je uzgon i omogućavao dugotrajan boravak na nebu. Ovi dirižabli mogli su da slete tako reći bilo gde, a što se tiče naglog obrušavanja, to jest padanja, činilo se da im se to nikako ne može desiti.
     Zmajarenje je, sudeći po izgledu zmajeva, ostalo jednako riskantno kao i uvek.
     Zmajarenjem su se bavili samo 'najluđi' među marsovskim letačima. Kad je izišao iz grada i otišao među njih, Nirgal je video kakvi su: tragači za uzbuđenjima, voljni da se zatrče i da skoče sa ivice, u bezdan, dernjajući se u adrenalinskom oduševljenju od koga su krčali radio-predajnici. I sa zmajem na leđima, ipak je to bilo bacanje sa litice, u ponor; bez obzira na to za šta si se privezao kaiševima, tvoje telo ipak vidi da je poletelo u provaliju. Nikakvo čudo da je vika tih ljudi imala osoben prizvuk!
     Nirgal se do poletišta odvezao gradskom podzemnom železnicom, nije otišao pešice. Privlačilo ga je nešto u tom prizoru. Tako mnogo ljudi koji se slobodno kreću kroz nebesa... Prepoznali su ga, naravno, pa je nastalo veliko rukovanje, a ubrzo je i prihvatio ponudu jedne grupe letača da i on poleti, da vidi kako je to. Zmajari su mu rekli da ga mogu odmah naučiti da leti, ali Nirgal se na to smejao i govorio da će prvo pokušati sa dirižabl-jedrilicama. Došetao je do jedne nešto veće od ostalih, sa poluotvorenom gondolom ispod; tu su bila sedišta za dve osobe. Žena po imenu Monika pozvala ga je da polete zajedno, uzela gorivo, pomogla mu da se veže u sedište do nje; letelica jurnu uz lansirni jarbol, oslobodi se sa trzajem i polete u jake popodnevne vetrove. Uskoro je grad Kairo ispod njih izgledao kao mala, providna kupola puna zelenila, kupolica koja čuči na rubu najzapadnijeg u velikom sistemu kanjona koji je urezan u nagibe Tarzisa.
     Leteti iznad Noktis Labirintusa! Vetar jauče preko napetog, prozirnog materijala dirižabla, baca letelicu nepredvidljivo gore i dole, i okreće ih oko njihove uspravne ose simetrije, nekontrolisano. Ali Monika se posle nekog vremena nasmeja, pa dohvati kontrole, i uskoro poleteše ravnomernije ka jugu, preko lavirinta, nadlećući kanjon za kanjonom i mnoge 'raskrsnice' gde se kanjoni ukrštaju u obliku slova X. Onda nadletanje Komptonovog Haosa, pa istumbanih gromada Ilirske Kapije, odakle se teren spušta ka gornjem kraju glečera Marineris.
     "Mlazni motori na ovoj stvari mnogo su jači nego što je potrebno da budu", reče mu Monika preko slušalica. "Možemo se probijati i kroz čeoni vetar od dvesta pedeset kilometara na sat, iako nam takav pokušaj ne bi prijao. Možeš pomoću mlaznih motora savladati i uzgon našeg dela dirižabla, tako da poletimo nadole. Evo, probaj. Ovo ti je ručica za gas za levi motor, ovo za desni, ovo su stabilizatori. Motori su super laki, ali sa stabilizatorima se treba malo uvežbati."
     Nirgal je ispred sebe imao sve instrumente za upravljanje, ceo drugi komplet. On uhvati ručke i dade gas levom motoru, pa desnom. Letelica zaokrete u desno, pa u levo. "A-uh."
     "Komanda se prenosi preko žice, pa ako narediš nešto katastrofalno, kompjuter te naprosto isključi."
     "Koliko je sati letenja potrebno da čovek nauči ovo?"
     "Pa, već letiš, zar ne?" Nasmejala se. "Dobro, ipak treba jedno sto sati. Zavisi šta za tebe znači 'naučiti'. Postoji zona smrti, ona između sto sati i hiljadu sati, kad se letač već opusti, jer misli da je naučio, a zapravo još nije stvarno naučio, pa zato uleće u nevolje. Ali to se odnosi pretežno na zmajeve. Kod ovih dirižabl-jedrilica, simulatori su isti kao stvarni let, zato možeš da odradiš potreban broj sati na simulatoru, a onda poletiš pravom dirižabl-jedrilicom, i sati će ti biti priznati, iako si ih proveo na tlu."
     "Zanimljivo!"
     Bilo je, stvarno, zanimljivo. Izukrštani, prazni kanjoni Noćnog Lavirinta ležali su ispod njih kao ogroman, odista, lavirint; vetar je bacakao letelicu; slušali su cviljenje vetra kroz gondolu... "Ovo je kao da postaješ ptica!"
     "Tačno tako."
     Jedan deo njega najzad uvide da će se sve dobro završiti. Srcu prija jedna stvar, posle toga neka druga, i tako uvek.

     Sledećih dana provodio je sate u simulatoru letenja, u gradu, nekoliko puta nedeljno dolazio na sastanke sa Monikom i njenim prijateljima, odlazio na rub litice da proba još jednom da leti samostalno. Upozoravali su ga da bude strpljiv. On je istrajavao. Osećaj u simulatoru bio je vrlo sličan pravoj stvari; ako testiraš simulator na taj način što komanduješ nešto glupo, sedište počne da se naginje i bacaka vrlo ubedljivo. Nekoliko puta su mu pričali o polazniku koji je uveo simulator u tako jezivu spiralu smrti da se simulatorsko sedište odvalilo sa svog oslonca i proletelo, zajedno sa tim kandidatom, kroz obližnji stakleni zid; tom prilikom je komađe stakla poseklo neke slučajno prisutne ljude, a kandidat je slomio ruku.
     Nirgal je izbegavao tu vrstu grešaka, kao i većinu drugih. Maltene svakog jutra odlazio je da posmatra politički rad u kancelarijama Slobodnog Marsa; maltene svako popodne provodio je u letenju. Proticanjem dana, uvideo je da se sve više užasava tog jutarnjeg političenja, i da, zapravo, jedino želi da leti. Nek pričaju oni šta hoće - on nije osnivač Slobodnog Marsa. Šta god da je radio u onim godinama, to nije bila politika, ne u ovom smislu. Možda je njegova tadašnja aktivnost imala i neke političke elemente, ali u osnovi su to bili samo razgovori jednog čoveka koji živi svojim životom sa nekim drugim ljudima, u površinskim gradovima, u ilegali i poluilegali, o načinima na koji bi oni voleli da žive, kako da stiču određene slobode i zadovoljstva. Dobro; u redu; bila je to politika, sve je politika; ali on nikad nije bio stvarno zainteresovan za politiku. Možda je bila 'vladavina'?
     Sastanci su bili najdosadniji, naravno, onda kad je prisustvovala i dominirala Džeki sa svojom ekipom. Tad je počinjala druga vrsta politike. Od prvog trenutka povratka sa Zemlje video je da njegovo prisustvo nije dobrodošlo Džekinom unutrašnjem krugu partijskih rukovodilaca. Skoro celu jednu M-godinu proveo je on na putu, a za to vreme se jedna sasvim nova vrhuška uzdigla. Revolucija je 'stvorila' te ljude. Nirgal je njima bio pretnja da bi Džeki mogla izgubiti vlast u stranci, ili da bi oni mogli izgubiti uticaj na Džeki. Bili su čvrsto, mada diskretno, protiv njega. Ne. On jeste bio lider rođnih Marsovaca, jedno vreme, bio je onaj harizmatični pojedinac koji staje na čelo plemena sačinjenog od ljudi koji su se, naprosto, rodili na Marsu; on, sin Hiroko i Kojota, a to su roditelji, oboje legendarni, vrlo moćna kombinacija, kojoj je vrlo teško suprotstaviti se. Ali to vreme je prošlo. Sad je na vlasti Džeki, koja njemu može parirati svojim sopstvenim legendarnim poreklom, od Džona Buna, zatim činjenicom da su i Nirgal i ona kao deca zajedno živeli u Zigotu, i (delimičnom) podrškom koju ima od minojskog kulta u Dorsa Breviji. Da se i ne pomene njen neposredan uticaj na Nirgala, stvar neke njihove pomne dinamike. Njeni savetnici nisu mogli razumeti ovo poslednje, čak ni biti sasvim svesni o čemu je tu reč. Zato je on za njih preteća sila, koja ni posle svoje zemaljske bolesti nije odstranjena. Večna pretnja njihovoj urođeničkoj kraljici.
     Zato je na jutarnjim sastancima u kancelarijama predsedništva Slobodnog Marsa sedeo nastojeći da prenebregne njihova uboga, mala manevrisanja, a da sagleda pitanja koja su stizala sa cele planete, često u vezi sa natezanjima oko zemljišnih prava. Mnogi gradovi pod kupolama želeli su da skinu kupole čim spoljašnji vazdušni pririsak to dopusti, a gotovo nijedan od njih nije priznavao da bi o tome trebalo prvo da se pita Okolinski sud. Neke oblasti Marsa bile su toliko sušne da je voda bila kritično pitanje, pa su odatle stizale gomile zahteva da im se dopusti da pumpaju sebi više vode; toliko zahteva, da je čovek mogao steći utisak da će se nivo Severnog mora spustiti za kilometar ako se pozitivno reše svi ti zahtevi žednih gradova juga. Ova pitanja, kao i hiljadu drugih, neprestano su testirala ustavnu mnogostruku mrežu zamišljenu da spoji lokalne interese sa planetnim. Bilo je jasno da će prepirke o toj problematici trajati celu večnost.
     Nirgal, u osnovi nezainteresovan za sve to, nađe da je ipak bolje i time se baviti nego partijskim političarenjima u Kairu. On se sa Zemlje vratio bez ikakvog službenog položaja u novoj vladi ili u staroj stranci. Ovih dana jasno je video da se oko njega i njegovog budućeg položaja vodi borba: da li da bude skrajnut na neki položaj sa vrlo malo vlasti, ili (kao što su želeli njegove pristalice, zapravo - Džekini protivnici) da dobije neki jak položaj, neku stvarnu vlast. Neki prijatelji su mu savetovali da pričeka, pa da se na sledećim izborima kandiduje za Senat, drugi su pominjali mesto u Vladi, treći partijske funkcije, četvrti sudijsko mesto u planetnom Okolinskom sudu. Sva ta zaposlenja zvučala su Nirgalu prilično grozno, u ovom ili onom pogledu; razgovarao je preko ekrana sa Nađom i uverio se da bi svi ti poslovi njemu bili teret. Jasno se videlo da njoj mesto predsednika Vlade nimalo ne prija, ali da je čvrsto rešila da izgura do kraja mandata. Nirgal je zadržavao zagonetno lice i pažljivo slušao svačiji savet.
     Ni Džeki nije otkrivala svoje planove. Kad god bi se na nekom sastanku začuo predlog da Nirgal postane ministar bez portfelja, ili da dobije sličnu funkciju, ona je bacala prema njemu poglede nešto praznije nego obično, što je navelo Nirgala na uverenje da da joj se ta mogućnost dopada ponajmanje. Želela je da prikuca Nirgala za neku konkretnu funkciju, koja bi u sadašnjoj situaciji svakako morala biti niža od njene. Međutim, ako bi Nirgal ostao 'slobodnjak', bez portfelja, na neki način izvan sistema...
     Sedi ona spokojno sa bebom u naručju. Bebom koja bi mogla biti njegovo dete. Antar je gleda sa istim izrazom lica, istim mislima. Nesumnjivo bi tako gledao i Dao, kad bi bio još živ. Nirgala iznenada potrese grč bola za njegovim polubratom, mučiteljem i prijateljem. On i Dao su 'ratovali' od kad on zna za sebe, ali su, ipak, bili braća.
     Džeki je po svemu sudeći već zaboravila Daoa, a i Kaseija. Zaboravila bi i njega, Nirgala, kad bi on poginuo. Ona je bila jedna od onih Zelenih koji su udesili da ofanziva Crvenih u Šefildu bude onako razbijena; zalagala se za žestok odgovor. Možda i mora, sada, da zaboravi mrtve.
     Beba se ponekad rasplače. Lice zaokrugljeno, debeljušno, ne možeš utvrditi sličnost ni sa jednim odraslim. Usta Džekina. Ništa drugo... Užasavajuća je moć proistekla iz tog anonimnog roditeljstva. Naravno da bi i muškarac mogao da uradi isto, da kupi jednu jajnu ćeliju, odgaji je ektogenezom, pa posle da sam podiže dete. Naravno da će i to početi da se događa, naročito ako Džekinim stopama pođe veliki broj žena. Svet bez roditelja. Pa, šta; prava porodica jesu tvoji prijatelji. Svejedno, kroz Nirgala prođoše talasići neke strave pri pomisli na ovo što je Hiroko uradila i što Džeki sada radi.
     Svakog dana je odlazio na letenje da bi svoj um oslobodio od svega toga i razbistrio. Jedne noći, posle veličanstvenog letenja kroz oblake, dok je sedeo u krčmi kod sportskog poletišta, začu da jedna žena u razgovoru pominje Hiroko. "Koliko čujem, ona je na Elizijumu, sprema tamo neku komunu komuna."
     "Odakle ti to?" upita je Nirgal, tonom nešto malo oštrijim.
     Ona, iznenađena, reče: "Znaš one letače koji obleću svet, a koji su ovde svratili prošle nedelje? Bili su na Elizijumu prošlog meseca i kažu da su je tamo videli." Slegnula je ramenima. "Ja toliko znam, ne više. Jasno mi je da nije baš pouzdana vest."
     Nirgal se zavali u naslon svog sedišta. Večito neki podaci iz treće ruke. Ali neke od tih priča zaista su nalik na ono što bi Hiroko radila; poneke čak toliko nalik, da je praktično nemoguće da ih je iko izmislio. Nirgal nije znao šta da misli. Činilo se da gotovo niko ne veruje da je Hiroko stvarno mrtva. Stizali su glasovi da su viđani, tu i tamo, i drugi članovi njene grupe.
     "To oni samo priželjkuju da se ona pojavi", reče Džeki kad Nirgal sledećeg dana pomenu ovo pitanje.
     "Zar ne bi i ti želela njen povratak?"
     "Naravno", reče Džeki (lažući, naravno), "ali ne u tolikoj meri da bih o tome izmišljala kojekakve pričice."
     "Ti stvarno misliš da su sve te vesti izmišljene? Pa, zaboga, ko bi to izmišljao? Kako bi neko objasnio samome sebi takav postupak? Nije razumno."
     "Ljudi nisu mnogo razumni, Nirgale. Moraćeš to da shvatiš. Neko vidi neku staru Japanku negde, i kaže sebi: gle, ova izgleda kao Hiroko. Uveče to ispriča svojim cimer-kolegama, ovako: učinilo mi se danas da vidim Hiroko na pijaci kako kupuje šljive. Sutra cimer-kolege pričaju dalje, ovako: ej, čovek juče video Hiroko na pijaci kako kupuje šljive!"
     Nirgal klimnu glavom. Istina, nesumnjiva istina... bar kad je reč o većini tih priča. Ali poneka od vesti o Hiroko ipak se ne uklapa u taj obrazac...
     "A ti, u međuvremenu, moraš da se odlučiš, hoćeš li ili nećeš da se zaposliš kao sudija Okolinskog suda", reče Džeki. Nudili su mu mesto, ali ne u planetnom, nego u jednom od oblasnih okolinskih sudova. "Možemo to tako da sredimo da Mem dobije partijsku funkciju koja bi bila uticajnija od te tvoje; opet, ti se možeš opredeliti koju od te dve želiš, a možeš, valjda, uzeti i obe. Ali moramo da znamo."
     "Dobro, dobro."
     Dolazili su ljudi sa namerom da govore o raznim drugim stvarima, pa se Nirgal povuče do prozora, bliže bebi i negovateljici koja je sad bebu držala. Nije ga mnogo zanimalo ovo što se ovde radi, bilo je suviše ružno i apstraktno, jedna neprekidna manipulacija ljudima, a bez ikakvog opipljivog učinka tolikog truda. To ti je politika, govorila je Džeki uvek. Lepo se videla da ona u tom poslu uživa. Nirgal, ne. Čudan ishod: on se celog života trudio da se domogne, moglo bi se pretpostaviti, baš ovog položaja na kome je sad, ali sad mu se - ne sviđa.
     Po svoj prilici bi lako mogao naučiti sve što je potrebno za obavljanje takvih poslova. Trebalo bi da savladava neprijateljstvo ljudi koji ne žele da se on vrati u partiju, trebalo bi da gradi svoju sopstvenu političku moć, a to znači da okuplja grupu ljudi koji bi zauzimali određene zvanične položaje i podržavali njega; trebalo bi da im čini usluge i da oni čine usluge njemu; trebalo bi da namešta da oni budu jedni drugima takmaci i da se svaki od njih trudi da što bolje sluša njega da bi na taj način stekao veću njegovu naklonost i isprednjačio u odnosu na ostale... Jasno je video kako se svi ti procesi odvijaju upravo u ovoj kancelariji, kako Džeki prima na razgovor jednog po jednog savetnika, sa svakim razgovara o onome što je njegova oblast, a onda manipuliše da bi oni bili što verniji njoj lično. Pa, normalno, rekla bi mu Džeki, ako bi joj on nešto rekao o tome. To ti je politika; oni su sada vlast na Marsu, ovaj posao mora neko da radi ako žele da stvore sebi jedan novi svet. Ne može se biti suviše izbirljiv, mora se biti realističan. Stisneš nos prstima, držiš ga tako, i zakoračiš u... politiku. Radiš. Ima tu neke plemenitosti. Radiš nešto što je potrebno.
     Nirgalu nije bilo jasno da li su ta pravdanja istinita ili lažna. Zar su se zaista celog života borili da zbace sa sebe prevlast birokrata sa planete Zemlje, samo da bi sada dobili drugu birokratiju, istu takvu - marsovsku? Zar politika mora uvek da bude uvek i svuda ista, praktična, cinična, puna kompromisa, ružna? Ne može se preobraziti u nešto drugo?
     Nije znao. Sedeo je u fotelji pored staklenog zida, spuštao pogled na usnulo lice Džekine kćerkice. Na drugom kraju prostorije, Džeki je zastrašivala jednu delegaciju slobodno-marsista iz Elizijuma. Sad je Elizijum bio ostrvo okruženo severnim morem, a ostrvljani daleko odlučniji nego ikad ranije da uzmu svoju sudbinu u svoje ruke, a to je uključivalo i takva imigraciona ograničenja koja bi jemčila da 'razvoj' elizijumskog masiva ne ode mnogo dalje od već dostignutog stepena. "Ma lepo vam je to", reče im Džeki, "ali to vaše ostrvo je veliko, to je, zapravo, kontinent. Pošto je okružen vodom, verovatno će biti izuzetno vlažan, ima obalsku liniju hiljadama kilometara dugačku, ima izuzetno zgodna mesta za podizanje lučkih gradova, i to ne samo lučkih nego i ribarskih, nesumnjivo. Imam razumevanja za vašu želju da razvoj teritorije zadržite pod kontrolom, svi mi osećamo tu potrebu, ali Kinezi su izrazili posebnu želju da razviju neka od tih mesta, i šta ja sad treba njima da kažem? Da meštani na Elizijumu ne vole Kineze? Da ćemo prihvatiti njihovu pomoć kad god nastupi neka kriza, ali da ne bismo želeli da se oni doseljavaju u naše susedstvo?"
     "Nije zbog toga što su oni Kinezi!" reče jedan delegat.
     "Razumem. Stvarno razumem. Evo, da vam kažem: vratite se vi na Južnu Fosu i objasnite teškoće koje imamo ovde, a ja ću učiniti sve što mogu da vam pomognem. Ne mogu jemčiti uspeh, ali svojski ću se potruditi."
     I, sa jednim "Hvala", ta delegacija ode.
     Džeki se okrete svojoj asistentkinji. "Idiot. Ko je sledeći? A, kineski ambasador, normalno. Pa, pusti ga da uđe."
     Bila je to ambasadorka. Kineskinja, ali veoma visoka rastom. Govorila je mandarinskim kineskim jezikom, što je njena AI prevodila na jasan britanski Engleski. Posle razmene uopštenih učtivih fraza, Kineskinja poče postavljati pitanja o uspostavljanju nekoliko kineskih naseobina, najradije negde u polutarnim oblastima.
     Nirgal je zurio kao opčinjen. Ovako su naseobine osnivane od samog početka; grupe Zemljana su dolazile i podizale grad pod naduvanom kupolom na nekoj ravnici, ili u krateru koji je ceo pokrivan kupolom, ili na rubu neke litice... Sada je išlo kudikamo drugačije. Džeki je učtivo rekla: "Sve je to moguće. Sve će, naravno, morati prvo da se prijavi okolinskom sudstvu da oceni opravdanost. Međutim, na masivu Elizijum ima veoma mnogo nenastanjene zemlje. Možda bi se tu mogao napraviti neki aranžman, naročito ako bi Kina bila voljna da doprinese u uspostavljanju infrastrukture, ublažavanju ekoloških posledica, i tome slično."
     Popričale su o pojedinostima. Posle nekog vremena ambasadorka ode.
     Džeki se okrete i pogleda Nirgala. "Nirgale, da li bi mogao pozvati Rejčel da dođe ovamo? I da li bi, molim te, mogao uskoro da odlučiš čime ćeš se baviti?"
     Nirgal ode iz te zgrade, pešice kroz grad, do svog stančića. Spakova svoju ne mnogo veliku garderobu i pribor za ličnu higijenu; pođe podzemnom železnicom do sportskog poletišta; tamo zatraži od Monike da mu stavi na raspolaganje jednu jednosednu dirižabl-jedrilicu. Bio je spreman za samostalne poduhvate, dovoljno sati je proveo u simulatorima u letenju sa instruktorima. Postojala je još jedna škola letenja dole u Marinerisu, na Kandor Mensi. On na poletištu popriča sa zvaničnicima škole letenja; bili su saglasni da ode tom letelicom do Marinerisa, a da kasnije neki drugi letač vrati letelicu na polazno mesto.
     Bilo je podne. Niz nagibe Tarzisa krenuli su popodnevni vetrovi koji će sa protokom vremena samo postajati jači. Nirgal se obuče za let i sede na pilotsko sedište. Mehanizam koji je malu dirižabl-jedrilicu držao za nos povuče je naglo uz lansirni jarbol, a onda je oslobodi.
     Nirgal se uzdiže nad Noktis Labirintus, zaokrete ka istoku. Polete ka istoku, preko lavirinta izukrštanih kanjona. Zemlja raspuknuta na mnogo mesta, zbog naprezanja odozdo. Let - najbolji izlaz iz tog lavirinta. Ikar je poleteo suviše blizu Sunca, krila mu se rastopila, strmoglavio se - ali sada opet leti, i to nadole, nadole, kilometrima nadole, stalno nadole. Uz pomoć jakog vetra koji mu duva u leđa. Jaše na oluji, sad huji preko rasprsnutog, prljavog, ledenog polja koje označava Komptonov Haos, mesto gde je velika provala podzemnih voda počela 61. godine. Tada je divovska poplava grunula nizbrdo kroz Jus Kazmu; ali Nirgal sada zaokrete ka severu, da se udalji od glečera, a onda opet ka istoku, ka početku Titonijum Kazme, provalije koja vodi uporedo sa Jus Kazmom kao njen prvi severni sused.
     Taj Titonijum bio je jedan od najdubljih i najužih kanjona Marinerisa - četiri kilometra dubok, deset kilometara širok. Nirgal je mogao leteti znatno ispod rubova litica koje čine Titonijum, a ipak ostati kilometrima iznad njegovog dna. Titonijum je, tako gledan, bio ne samo 'viši' od Jusa nego i izrazitija divljina, zato što je ostao nedodirnut ljudskim rukama. Malo ko je ikada i putovao kroz njega, jer je na istočnom kraju bio ćorsokak; postajao je, naime, uži, plići, neravnijeg dna, a onda se najednom završavao stenovitim zidom bez ikakvog daljeg izlaza. Nirgal primeti jednu planinsku stazicu koja se upravo niz taj završni zid spuštala u cik-cak, nizom serpentina, do dna kanjona. On je kao mladić nekoliko puta silazio tuda, u vremenima kad je cela planeta bila njegov dom.
     Popodnevno sunce tonulo je iza Nirgala. Senke na zemlji postajale su sve duže. Vetar je nastavio da duva snažno, brujeći preko površina i ivica dirižabl-jedrilice, cvileći, zavijajući i ječeći. Vetar ga i prenese preko tog završnog zida Titonijuma, i Nirgal se nađe opet nad platoom. Kanjona više nije bilo, ali je zato u produžetku, u istoj liniji, bio niz ovalnih udubina koje je Nirgal sad nadletao: to su bile Titonija Katene, divovske, zdelaste depresije u ovoj zemlji.
     Onda svet naglo, iznenada, 'pade' u dubine, još kilometrima, jer Nirgal polete iznad titanskog otvorenog kanjona sa imenom Kandor Kazma, što bi na latinskom značilo 'Provalija blistanja' ili jasnoće, sjaja, poštenja. I zaista su istočni bedemi Kandora blistali baš sad, bojama ćilibara i bronze u svetlosti zalazećeg sunca. Na severu je bio duboki ulaz u Ofir Kazmu, na jugu spektakularna 'kapija' poduprta prirodnim stubovima i potpornjima koja je omogućavala ulaz u Melas Kazmu, koja je središnji džin celog sistema Marineris. Bila je to Marsova verzija Zemljinog Konkordia placa, Trga sloge, ali kao što je sada Nirgal mogao sasvim dobro videti, verzija neuporedivo veća, divljija, naizgled nedirnuta, praiskonska, kiklopska izvan svih ljudskih dimenzija, kao da ga je dirižabl-jedrilica odnela u prošlost - dva veka, ili dva eona, svejedno; u vreme pre antropogeneze. Na Crveni Mars!
     Usred širokog Kandora uzdizala se visoka mesa dijamantnog oblika, ostrvo uzvinuto gotovo dva kilometra iznad kanjonskog dna. Na gornjoj ravnoj površini 'dijamanta' Nirgal razazna, u sve tmurnijoj večernjoj svetlosti, jedno gnezgo svetiljki, grad pod naduvanom kupolom, na vrhu najjužnijeg ugla dijamanta. Glasovi mu poželeše dobrodošlicu preko zajedničke frekvencije na njegovom komunikatoru, a onda ga povedoše ka sportskom sletištu tog grada. Sunce je upravo nestajalo iza zapadnih klisurina kad Nirgal dovede letelicu nad sletište, zaokrete u vetar i spusti se lagano na figuru Kokopeli koja je na samom središtu sletišta bila naslikana da posluži kao meta.









30.
     Ova takozvana Blistava Mesa imala je veliku gornju ravnu površinu, koja nije, baš, ličila na brušeni dijamant, već više na dečjeg 'zmaja'. Dužina te gornje ravni bila je trideset kilometara, a širina deset. Mesa je stajala usred Kandor Kazme, kao uvećana verzija one mese u Monument Veliju. Grad je, zajedno sa svojom kupolom, zauzimao samo jedan mali, nešto uzdignut deo južnog ugla 'zmaja'. Geološki je mesa bila upravo ono što se i na prvi pogled činilo da jeste: jedan komad platoa Marinerisa, komad koji je u ukrštanju mnogobrojnih kanjona odsečen i koji se zatim znatno udaljio. Bio je to veličanstven vidikovac za razgledanje ogromnih zidina Kandora. Omogućavao je, takođe, da se zaviri kroz duboke, strme procepe u Ofir Kazmu na severu i Melas Kazmu na jugu.
     Naravno, tako spektakularni vidici privlačili su ljude već mnogo godina, pa se oko glavnog grada pod kupolom uspostavilo još nekoliko gradova, manjih, pod manjim kupolama. Na pet kilometara iznad prvobitno izračunate nulte 'nadmorske' visine, kupolu su zadržali, mada je bilo predloga da se i ona skine. Po dnu Kandor Kazme, samo tri kilometra iznad te nulte visine, rasle su šume, kao tamnozelene mrlje. Mnogi stanovnici Blistave mese silazili su letelicama u kanjone, svakog jutra, da se bave poljoprivredom ili botanikom, a u pozno popodne vraćali su se kući. Nekolicina tih letećih šumara bili su Nirgalovi stari poznanici iz dana ilegale; počeli su ga voditi, vrlo rado, na te svoje poslove, da mu pokažu kanjone i šta u njima rade.
     Dna kanjona u Marinerisu uglavnom su nagnuta i spuštaju se sa zapada ka istoku. U Kandoru, zaobilaze veliku središnju mesu, a onda nastavljaju strmo nizbrdo u Melas. Na uzdignutijim delovima dna ležao je sneg, naročito pod zapadnim zidovima gde je celo popodne senka. Voda nastala topljenjem tog snega kretala se nizbrdo, jedva vidljivom mrežom novih potoka, određujući nove slivove. Potoci su imali peskovita dna. Često su se međusobno preplitali. Na kraju su davali nekoliko plitkih, blatnjavih, crvenih reka, koje su se prikupljale u jednu, neposredno iznad Kandor Kapije; ta jedna je jurila dole u Melas Kazmu, razbijajući se u zapenušane brzake, samo da bi se onda prikupila u jezero uz severni bok ledene mase koja je preostala od glečera iz šezdeset prve. Odatle je tekla sporije, pored leda, kao velika, crvena reka.
     Prave galerije šumskog drveća rasle su na obalama svih tih tokova neprozirne, crvene vode. Sastojale su se uglavnom od tropskog drveća prilagođenog hladnoj klimi - na primer, od balzamovog drveća koje je na hladnoći otvrdlo. Ove nove šume brzo su svojim krošnjama prekrivale staro, patuljasto krumholc drveće. Došla su vremena kad je na dnu ovih kanjona bilo toplo, zato što su zidovi kanjona odbijali toplinu sunca i usredsređivali je unutra kao u ogromnoj zdeli, a istovremeno davali zaštitu od vetra. Šumski svod balze dozvoljavao je da mnoge vrste biljaka i životinja napreduju ispod njega; Nirgalovi poznanici tvrdili su da je to najraznovrsnija i najbogatija biocenoza na Marsu. Kad su se kretali tim prostorima, morali su nositi puške sa uspavljujućim strelicama, zbog medveda, snežnih leoparda i drugih grabljivica. Pešačenje kroz neke od tih šuma bilo je otežano zbog velikih gustiša snežnog bambusa i jasike.
     Ovo bujanje biljaka omogućeno je između ostalog i ogromnim naslagama natrijum-nitrata koje su od davnina ležale na dnu kanjona Kandor i Ofir: bile su to velike bele terase načinjene od izuzetno lako rastvorljivog blanko-kališa. Kiše su sada topile ove mineralne naslage; vode prepune rastvorenih minerala odlazile su svojim putanjama, dajući novom zemljištu obilje azota. Na nesreću, lavine su se obrušavale baš na neke od najvećih naslaga azota, zatrpavale ih. Jer voda je natapala i zidove kanjona, destabilizovala ih, i oni su se rušili. Letači su javljali da niko više ne želi da prilazi ni blizu podnožjima tih zidova: bilo bi suviše opasno. Dok su leteli u daljine i visine dirižabl-jedrilicama, Nirgal je na mnogo mesta video ožiljke od dosadašnjih odrona. Nekoliko šuma sasvim je zatrpano. Jedna od mnogih tema razgovora na mesi, uveče, posle večere, kad omegandorfi uđu u krv, bila je i ona o mogućim načinima da se zidine klisura podupru ili pojačaju. Ali tu se, zapravo, nije moglo učiniti ništa. Ako klisurina visoka tri kilometra hoće da se odroni, niko je ne može sprečiti. Zato je s vremena na vreme, bar jednom nedeljno, svako na Blistavoj mesi osećao drhtanje tla, video sjaktanje zanjihane kupole iznad grada, čuo potmulu tutnjavu lavine. Bio je to zvuk koji se čoveku uvlačio u telo, u kosti. Neretko su mogli i da posmatraju kako se usov sručuje u dolinu, kako se valja, kako diže oblake prašine oker boje. Uskoro posle takvog događaja, letači koji su se zadesili u blizini vraćali su se ućutani, šokirani, ili, naprotiv, raspričani, skloni da svakom opisuju kako je bilo kad je sam zvuk bacao letelicu kao perce. Jednog dana se i Nirgal zatekao na pola puta do dna kanjona kad se jedna lavina sručila u blizini. Bilo je kao da neki avion probija zvučni zid pokraj Nirgala, i probija, i probija, nikako da prestane, mnogo sekundi, a za to vreme vazduh je drhtao kao želatin. Ali je isto tako iznanadno sve i prestalo.
     Nirgal je najčešće išao u istraživačke letove sam, ponekad ipak i sa svojim starim poznanicima. Dirižabl-jedrilice bile su idealno prevozno sredstvo za kretanje po tim kanjonima: spore, ali postojane, lake za upravljanje. Zatrebalo mu je više uzgona, više snage... Zato je iznajmio jaču dirižabl-jedrilicu (parama dobijenim od Kojota).
     Svane jutro, a Nirgal poleti dole, lagano, sve do šuma, i tamo pomaže botaničarima ili se naprosto šeta pored šumskih potoka; a po podne uzleti, i to bude uspon koji traje dugo, on se diže i diže i diže. Takva uzletanja bila su svakome prilika da oseti koliko je, zapravo, visoka Blistava mesa. Kanjonski zidovi bili su na nekim mestima još i viši. Najzad pod kupolom - duge večeri, duge noći provedene na žurkama. Trošio je Nirgal dan za danom ovako, istraživao razna područja okolnih kanjona, pratio bujni noćni život pod kupolom; ali sva mu je izgledalo kao viđeno kroz pogrešan kraj teleskopa, a taj teleskop sastojao se od pitanja: da li je ovo život kojim hoću da živim? Ovo udaljujuće i minijaturizujuće pitanje postavljao je sebi bezbroj puta, ono ga je proganjalo dok je zaokretao kroz Sunčev sjaj danju, kao i u besanim noćnim satima između marsovskog vremenskog iskliznuća i zore. Šta sad da radi? Uspeh revolucije ostavio ga je bez zadatka. Celoga života lutao je po Marsu, pričajući narodu o slobodnom Marsu, o tome da treba stanovati ovde, a ne 'kolonizovati' planetu, da treba postati urođenik. Sada je to sve ostvareno, zadatak ispunjen. Zemlja je njihova i oni mogu na njoj živeti kako ih je volja. Ali on uviđa da u toj novoj situaciji ne zna kakva je njegova uloga. Mora, dakle, veoma konkretno da razmisli kako će i šta će dalje raditi u ovom svetu, gde više nije glas kolektiva nego je pojedinac čiji je život samo njegov, privatni.
     Prvo je zaključio da više ne želi da radi za kolektiv. Ima nekih ljudi koji to žele, i dobro je što ih ima, ali on nije jedan od njih. Nije mogao ni da pomisli na Kairo-na-Marsu, a da ga ne prožme gnev prema Džeki i, uz to, bol, naprosto bol - zbog toga što je sad nestao iz javnosti, izgubio čitav jedan način života. Nije lako raskinuti sa životom revolucionara. Sad kao da nikakvo dalje zanimanje ne proističe iz tog dosadašnjeg, ništa ne sledi, ni logično niti emocionalno. Opet, nešto raditi mora. Život koji je prošao, prošao je. Usred jednog sporog zaokreta dirižabl-jedrilicom nadole, on najednom shvati Maju i njeno opsesivno pričanje o inkarnacijama. On sada ima dvadeset sedam M godina, prokrstario je celim Marsom, svakom stazom; otišao je i na Zemlju, vratio se na jedan slobodni svet. Vreme je, dakle, za sledeću metempsihozu.
     Letucao je tako po ogromnostima Kandora i tragao za novom slikom sebe. Ispucali, slojeviti, izbrazdani zidovi kanjona bili su kao neka zapanjujuće velika mineralna ogledala; u njima on jasno vide sebe, majušno stvorenje, sitnije od komarca u katedrali. Dok je tako leteo tamo, leteo ovamo, i proučavao svaki taj stenoviti palimpsest Marsa, razaznao je dve jake težnje u sebi, dva poriva koja se uzajamno isključuju, a opet ostaju prepleteni, kao zeleno i belo. S jedne strane, želeo je da ostane lutalica, da leti, pešači i plovi po celom svetu, nomad zauvek, da luta bez prestanka sve dok ne upozna Mars bolje nego iko drugi. Oh, da; ta euforija bila mu je dobro znana. Ali, s druge strane, bila je i predobro znana, to je radio celog života. Sad bi nastavio formu svog ranijeg života, bez sadržine, a to je bio jedan usamljeni život, jedna neukorenjenost, zbog čega je i video svet kao kroz pogrešan kraj teleskopa. Pošto je 'poreklom odasvud', on je čovek bez zavičaja, poreklom niotkud. Nema dom. Zato sada želi dom, jednako kao i slobodu. Možda i više. Dom. Želi da se ustali, skrasi, da ima celovit ljudski život, da odabere jedno mesto i ostane tu, da o tom mestu nauči sve, o svim godišnjim dobima tamo; da uzgaja hranu za sebe, da napravi sebi kuću i nabavi alate, da postane deo jedne zajednice prijatelja.
     Obe te želje postojale su u njemu, snažno, zajedno, ili, još tačnije - smenjivale su se. Bile su to brze, fine oscilacije u njemu, koje su stvarale zbrku u njegovim osećanjima. Razdešenih nerava, prepuštao se nesanici i nemiru. Nije nalazio načina da pomiri ta dva htenja, niti je iko od njegovih sagovornika predložio išta korisno u vezi s tim. Kojot je nerado gledao na ma kakvu pomisao o 'puštanju korenja', ali, naravno, Kojot je oduvek bio nomad, pa za onaj drugi poriv nije ni znao. Artu je lutalački život bio nezamisliv, ali naravno, Art već ima svoja mesta i voli ih.
     Nirgalova stručna osposobljenost, izvan politike, bila je inženjerstvo mezokosmosa - dakle, rad sa onom mašinerijom koja je neophodna da bi se pod kupolom moglo živeti. Na višim nadmorskim visinama gradovi će zauvek morati da ostanu pod kupolama, pa će i inženjeri te vrste biti traženi. Ali to je sve manje bila umetnost, a sve više nauka, a rešenja problema sve više su bila stvar uhodane tehnike, rutine. Uostalom, zašto bi se on bavio jednim zanimanjem pod naduvanim kupolama, kad na nižim delovima kopna ima toliko zemljišta gde se čovek može slobodno šetati - svakim danom sve više?
     Ne. On, ipak, želi da živi na otvorenom prostoru. Da upozna do tančina jednu teritoriju, sastav zemljišta, biljke, životinje, vremenske prilike, nebesa, i sve ostalo... To je ono što on želi. Naime, to je ono što jedan deo njega želi. Ponekad.
     U njemu, međutim, poče sazrevati uverenje da, kako god da odabere, Kandor Kazma neće biti pravo mesto za naseljavanje, ne za onu vrstu naseljavanja koju je on imao na umu. Vidici kolosalnih razmera onemogućavaju da to mesto vidiš kao dom - suviše je veliko. Razmere su neljudske. Dna tih kanjona jesu divljina, tako je i na mapama ucrtano. Svakog proleća nabujaće potoci i reke, prepuni vode od otopljenog snega, probijaće svoje obale, bušiće sebi neke nove putanje, biće i zatrpavani pod ogromnim odronima stena. Sve je to očaravajuće. Ali nije dom. Meštani će svi stanovati, ipak, samo na Blistavoj mesi, a 'dole', na dno okolnih kanjona, ići će samo danju. Njihov pravi dom, dakle, biće mesa. Plan im je dobar... ali ta mesa je ostrvo na nebu, super za turiste i za izletnike koji imaju letelicu na raspolaganju, super za noćne žurke, skupe hotele, za mlade i zaljubljene. Sve je to fino, divno, ali biće gužva, možda čak ogromna gužva, ili će morati večno da se vodi 'borba' protiv prevelike navale gostiju i pridošlica očaranih vidicima. Pa, i protiv ljudi koji će, kao Nirgal, dolaziti u nekom sutonu svog života i ostajati, možda zauvek, dok stari meštani gunđaju o lepšim vremenima kad je svet bio nov i nenaseljen.
     Ne - on nije imao na umu takav dom. Voleo je, naravno, da gleda kako se zora prosipa preko neravnih zapadnih bedema Kandora, kako se razgoreva i širi preko celog marsovskog spektra boja, kako nebo dobija indigoplavu ili slezovu boju, ili, na iznenađenje posmatrača, baš zemaljsku nebeskoplavu... Ovo je mesto mnogih lepota, zaista vredi vijati se ovim prostorima, onda sleteti na mesu i samo stajati neko vreme, u nastojanju da prizor upiješ u sebe, zadržiš; pa se opet vinuti i okomiti sve do dna kanjona i tamo proučavati čvornovate divlje predele, a onda se popodne još jednom vinuti, ali sad kilometrima gore, na mesu, otići na ručak. Da li bi to bio dom? Ili rad? Ako on želi divljinu, zar nema drugih mesta, manje spektakularnih, ali udaljenijih, dakle i divljijih?
     Hoću-neću, hoću-neću. Jednog dana, dok je leteo iznad niza penušavih, neprovidnih vodopada i brzaka u Kapiji Kandora, on se priseti da je ovim predelima svojevremeno prošao i sam Džon Bun, u roveru za jednu osobu, u vreme kad je autoput Transmarineris bio tek dovršen. Šta bi taj majstor vrdanja i dvosmislica rekao o ovom zapanjujućem području danas?
     Nirgal pozva Bunovu AI. Ta veštačka inteligencija imala je ime, zvala se Paulina. On poče postavljati Paulini pitanja o Kandoru, i pronađe dnevnik koji je Bun govorio (ne pisao) dok se ovuda vozio godine 2046. Paulina mu pusti taj snimak. Tako je Nirgal leteo dalje, ali je slušao promukli Bunov glas sa prijateljskim američkim izgovorom, glas koji je bez ustručavanja ulazio i u dijaloge sa Paulinom. Obuzimala ga je želja da stvarno porazgovara sa Bunom. Neki ljudi pričaju da je on, Nirgal, sada preuzeo Bunovu ulogu, da on sad obavlja posao koji bi Džon Bun obavljao da je živ. Ako je tako, šta bi Džon Bun radio posle uspešnog okončanja borbe za slobodu Marsa? Kako bi organizovao svoj sopstveni dalji život?
     "Zemlja koju ovde vidim zaista je, ljudi moji, neverovatna. Kad kažemo 'Vales Marineris', onda valjda pomišljamo na nešto što bi moralo izgledati ovako. Dok sam prolazio kroz Melas, kanjon je bio toliko širok da ja, vozeći se po sredini, nisam uopšte video ni levi zid, a ni desni, oba su ostala iza horizonta! Ova zakrivljenost male planete proizvodi dejstva koja niko nije predvideo. Sve one stare simulacije bile su laži, i to grozne laži, vertikale su bile pet ili deset puta uvećane, čovek je imao utisak da se kreće kroz neki duboki usek. Ovo ovde nije nikakav usek. Auh, eno ispred mene jedan kameni stub nalik na ženu obučenu u togu, a to bi valjda bila Lotova žena. Baš se pitam da li je od soli. Beo jeste. Nije bitno. Moram pitati En. Šta li su oni Švajcarci mislili kad su gradili ovaj drum, baš se pitam. Ovde nije neki jako alpski ugođaj. Ovo su više neki anti-Alpi, nalaziš se dole, a ne gore, crveno je, a ne zeleno, bazalt je, a ne granit. Ali, koliko znam, njima se ovde sviđalo. Međutim, oni su na neki način anti-švajcarski Švajcarci, pa se stvar uklapa. Ouh, na ovom drumu postoje i džombe. Bogami se rover dobro drma. Mogao bih da probam da vozim po onoj gredi tamo, izgleda ravnije nego ovo ovde. Da, ovo je više nalik na vožnju po drumu. Hej, pa ovo i jeste drum. Izgleda da sam ja maločas malo skrenuo. Vozim ručno, tako je zabavnije, ali ko će stalno paziti na transpondere kad ima toliko toga drugog da se gleda. Transponderi su podešeni više da ih automatski vozači registruju nego za ljudsko oko. Hej, eno ulaza u Ofir Kazmu! Kolika rupa! Onaj bedem mora biti visok barem dvadeset hiljada stopa. Bože. Ako je ono prethodno imalo naziv Kandor Kapija, ovo sad treba da se zove Ofir Kapija, zar ne? Bolje Kapija nego Rupa. Da mi bacimo pogled na mapu. Hmmm, one dve izbočine na zapadnoj strani Kapije zovu se Kandor Labie, to bi značilo usne, zar ne? Znači, Kandor je grlo. Ili je, hm, ne, nije valjda. Ali da je rupa, brate - rupetina je. Prokleto velika. Strmo sa obe strane, dvadeset hiljada stopa visoko. To je nekih šest, sedam puta više nego što su litice u Josemitima. Jebote! Iskreno rečeno, ne izgledaju toliko više. Tu je neka igra perspektive, nesumnjivo. Izgledaju možda dva puta, tri puta više, ili... hm. Ko zna. Ja ne pamtim, baš, kako je tačno izgledao taj deo Josemita. Bar ne u smislu koliko veliki je izgledao. Ali ovo je svakako najupečatljiviji kanjon koji se uopšte može zamisliti. Aha, eno je Kandor Mesa, levo od mene. Najzad da vidim nešto što nije deo ovih klisurina. Kladio bih se da je pogled sa vrha te mese zaista super. Treba izgraditi hotelče tamo, za ljude koji dolete i odsednu. Ne drajv-in nego flaj-in. Ih, da mi je sad da se nađem tamo gore. Da vidim! Prijalo bi leteti okolo. Al' bi bilo i malčice opasno. Povremeno vidim vrtloge prašine, to su mali tornadoi. Mali, al' opaki, čvrsto zbijeni, mrki. Sad se jedan zrak sunca probio kroz prašinu i pogađa tačno mesu. Izgleda kao kriška maslaca koja lebdi u vazduhu. Ah, Bože, baš je lep ovaj svet!"
     Nirgal se s tim mogao samo složiti. Pričancija Džona Buna navodila ga je na smeh, ali i iznenađivala, naročito ono o letenju. Sad je nešto bolje razumeo stav iseija prema Bunu, njihovu uvređenost koja nikad nije sasvim nestala. Koliko bi bolje bilo da je ovde Džon Bun lično, a ne samo snimak njegovog glasovnog dnevnika sačuvan u veštačkoj inteligenciji! Kakva bi pustolovina bila gledati snalaženja Džona Buna u ludoj istoriji kroz koju Mars prolazi poslednjih nekoliko godina. I čist dobitak, jer onda on, Nirgal, ne bi morao da se bakće sa tom istom društvenom ulogom, ne bi morao da bunuje umesto Buna. Ali šta je, tu je, a tu je samo Bunov prijateljski, srećan glas. Koji neće rešiti Nirgalov problem.

     Vratio se gore, na Blistavu mesu. Zid kupole grada nije bio svuda jednako visok. Na južnoj strani bio je uzdignutiji. Tamo je, u jednom lučnom, terasastom prostoru, bilo mnoštvo krčmi i restorana gde su se letači noću okupljali. Pošto je providni zid kupole bio tako blizu, u mnogim krčmama bilo je moguće sedeti i gledati kroz prozor, pa kroz kupolu, na dugačke vidike, preko pošumljenog sveta koji je sad bio njihov. Nirgal je imao običaj da sedi među tim ljudima, jede, pije i sluša, a ponekad i priča, i da se prepušta svojim mislima, udobno smešten među njih; njima je bilo savršeno nebitno šta se s njim desilo na Zemlji i jednako nebitno da je sad on tu, kod njih. Ovo je bilo dobro, zato što je Nirgal često bio zanet u misli toliko da je maltene zaboravljao gde je; dešavalo mu se da, trgnuvši se iz sanjarenja, shvati da se u mislima preneo na ulice Port-ov-Spejna, vruće, pune vodene pare, ili u ono izbegličko naselje gde je imao pribežište od monsunskih kiša. Na Trinidad se vraćao najčešće; sve što mu se u životu dešavalo posle Trinidada bilo je mnogo bleđe.
     Ali jedne noći trgnuo se iz zanesenosti zato što je neko za stolom izgovorio reč 'Hiroko'.
     "Šta?" reče on.
     "Hiroko. Sreli smo je kad smo leteli po Elizijumu. Gore, na severnom nagibu."
     To je govorila neka mlada žena, na čijem se licu videlo da ne zna ko je on.
     "Šta, ti si je lično videla?" upita Nirgal oštro.
     "Da. Ne krije se ona, niti bilo šta slično. Rekla je da joj se sviđa moja jedrilica."
     "Ne znam ja to", reče jedan stariji čovek. Marsovac veteran, isei doseljenik iz ranih godina; lice mu je bilo toliko izbombardovano vetrovima i kosmičkim zracima da je izgledalo kao štavljena koža. Glas hrapav. "Ja sam čuo da je ona dole u haosima, tamo gde je nekad bila prva kolonija, i da radi na novim lukama za južni zaliv."
     Drugi glasovi se ubaciše u raspravu: Hiroko je viđena ovde, ne, nije, viđena je tamo, ma ne, dokazano je da je poginula, ma šta vam je, zar ne znate da je žena otišla na Zemlju gde ju je video Nirgal...
     "Pa, Nirgal sedi evo ovde", reče jedan letač, pokazavši prstom i osmehujući se široko. "Trebalo bi da bude u stanju da potvrdi ili opovrgne ovo poslednje!"
     Nirgal, malo zatečen, reče: "Nisam ja nju video na Zemlji, to su bile samo glasine."
     "Znači, isto kao i ovde."
     Nirgal slegnu ramenima.
     Mlada žena, sada zajapurena u licu zato što je shvatila ko je on, ostade uporna: videla je Hiroko, lično. Nirgal ju je pomno posmatrao. Ovaj slučaj znatno se razlikovao od ostalih; niko nikad nije kazao takvu konkretnu tvrdnju njemu lično (osim u Švajcarskoj). Devojka je izgledala zabrinuto i odbrambeno, ali nije popuštala. "Ljudi, kažem vam da sam pričala sa njom lično!"
     Nirgal je osetio da mu se, protiv njegove volje, puls ubrzava, i da mu postaje toplije. Suština je bila u tome što bi Hiroko savršeno mogla da se ponaša tačno ovako: da se krije, ali da se istovremeno i pokazuje pred svetom; da živi negde, ali da se ne javlja porodici koju je napustila. Nije jasno koje bi bile njene pobude za takvo ponašanje, uvrnuto, nehumano, neljudsko; ali ona bi sasvim bila sposobna upravo za tako nešto. Nirgal je već mnogo godina bio svestan da je njegova majka bila, u nekom smislu reči, luda. Harizmatična osoba, da, sposobna da bez ikakvog napora povede narod za sobom, ali mentalno poremećena. Neuračunljiva.
     Takva bi bila i danas, ako je živa.
     Nije želeo da se ponovo nada. Niti da pojuri u novu potragu samo zato što je čuo to ime! Svejedno, buljio je u lice ove devojke kao da može sa njega pročitati da li je istina ili laž, kao da može uočiti odraz Hirokinog lica u devojčinim zenicama! Sva ona pitanja koja bi normalno postavio on, postavljali su sada drugi letači, prisutni za stolom. Zato je on bio u prilici da ćuti i samo sluša, da ne bi još i povećavao devojčinu tremu. Ona, malo-pomalo, ispriča celu priču; sa nekoliko prijatelja i prijateljica letela je oko Elizijuma, kružnom putanjom, obrnuto od smera kazaljke na satu; kad su sleteli da prenoće na novom poluostrvu koje je nastalo od Flegra Montes, otišli su pešice do ledene ivice Severnog mora, a tamo su uočili jednu novu naseobinu. U gomili građevinskih radnika bila je i Hiroko; neki od tih zidara bili su njeni stari sadruzi, Džin, Raja, Ivao i ostali Prvostotinaši koji idu sa Hiroko još od dana izgubljene kolonije. Letači su bili zapanjeni, a na tu zapanjenost Prvostotinaši su reagovali zbunjeno. "Pa, niko se više ne krije ni od koga", rekla je Hiroko toj mladoj ženi, posle pohvalne ocene o njenoj jedrilici. "Mi boravimo uglavnom u blizini Dorsa Brevije, ali evo već nekoliko meseci smo ovde gore."
     I to je bilo sve. Devojka je zvučala savršeno iskreno. Nije bilo nikakvog razloga da se pretpostavi da su to bile neke halucinacije ili laži.
     Nirgal nije želeo da bude primoran da razmišlja o ovome. Ali ionako je razmišljao kuda da pođe sa Blistave mese, koje druge predele da obiđe. Mogao bi, dakle. Pa, šta; barem da baci pogled! Šikata ga nai!

     Svanu novi dan. Razgovor u krčmi sada je izgledao daleko manje ubedljiv. Nirgal nije znao šta da misli. Pozva Saksa preko zglavka, reče mu šta je čuo. "Da li je to moguće, Sakse? Da li je moguće?"
     Čudan izraz pređe Saksovim licem. "Slušaj, moguće je", reče on. "Dabome da je moguće. Pričao sam ti - doduše, kad si bio bolestan, u nesvesnom stanju - da ona..." Poče usporeno da bira reči, žmirkajući i grčeći lice od silne usredsređenosti; to se njemu često dešavalo. "Da sam ja video lično nju. U onoj mećavi kad sam se našao u neprilici. Dovela me je do mog vozila."
     Nigral je zurio u malo lice koje je žmirkalo na ekranu. "Ja se toga ne sećam."
     "Pa, he-he, nisam iznenađen."
     "Znači, ti... ti misliš da se ona spasla iz Sabišija."
     "Da."
     "Ali kakvu je priliku imala za to?"
     "Ne znam - verovatnoću. Koju bi bilo teško proceniti."
     "Ali su mogli da se izvuku?"
     "Oko mohoula Sabiši imali su pravi krtičnjak, lavirint."
     "Znači, ti misliš da su se oni spasili."
     Saks je oklevao. "Ja sam nju video. Ona me je... dočepala... za zglavak. Moram da verujem." Najednom se njegovo lice mnogo jače zgrči. "Da, ona je tamo negde! Ona je tamo negde! Ne sumjam! Ne sumnjam! I ona svakako očekuje da mi dođemo k njoj."
     Sad je Nirgal znao da će morati da pogleda.









31.
     Odleteo je sa Blistave mese ne pozdravivši se ni sa kim. Njegovi prijatelji na mesi razumeće takav odlazak, pretpostavio je; često su i sami odletali nenajavljeno i vraćali se tek posle mnogo dana. Onda su svi opet vitlali po nebesima zajedno, a noći provodili na Blistavoj, iznad Kandora. Zato se naprosto - otisnuo. Dole, u ogromnosti Melas Kazme, niz kanjone, ka istoku, u Koprate. Mnogo sati provede lebdeći u tom svetu, prelazeći onaj glečer iz šezdeset prve, hitajući preko nebrojenih stenovitih bedema i tornjeva, da bi se najzad našao iznad Dover Kapije i raskršća gde se putevi Eos Kazme i Kapri Kazme razilaze. I još dalje, preko haosa sada prošaranih sleđenim vodenim površinama, gde je led, iako premrežen mnogim naprslinama, ipak bio neuporedivo glatkiji od one zemlje koja je ostala ispod. Dalje, preko grubo istumbane Margaritifer Tere, pa na sever, duž piste železnice koja vodi ka Barouzu; zatim, kad se pista primakla stanici Libiji, zaokret ka severoistoku... ka Elizijumu.
     Masiv Elizijum sada je bio kontinent u Severnom moru. Od južnog kopna bio je razdvojen moreuzom, koji je izgledao kao ravno povučen potez sačinjen od crne vode i belih ledenih bregova, isprekidan sa nekoliko strmih ostrvaca koja su nekad bila Eolis Mense. Hidrolozi specijalizovani za Severno more, to jest za Marsov severni okean, želeli su da ovaj moreuz ostane u tečnom stanju, da bi morske struje mogle njime prolaziti iz zaliva Izidis u zaliv Amazonis, a da bi se tečno stanje lakše održalo, postavili su jedan kompleks nuklearnih reaktora na zapadni kraj moreuza, i većinu dobijene toplotne energije naprosto ispuštali u more, tako da je tu nastala jedna veštačka polnija čija je površina ostajala cele godine u tečnom stanju. Dodatni učinak bio je taj, da je sa obe strane moreuza, na nagibima njegovih obala, nastala umerena mezoklima. Perjanice vodene pare iz ovih reaktora Nirgal je video još dok je nadletao Veliku eskarpu. Plovio je vazduhom niz priobalne nagibe, a ispod sebe je video sve gušće šume četinara, a zatim ginko drveća. Preko zapadnog ulaza u moreuz bio je razapet kabl, da 'upeca' ledene bregove koji bi mogli, nošeni morskim strujama, pokušati da uđu. To se stalno i dešavalo; Nirgal nadlete čitavu gužvu, čitav krkljanac ledenih bregova koji su se nagurali sa zapadne strane kabla i nisu mogli dalje. Izgledali su kao gomila polupane staklarije. Onda on polete iznad crne, otvorene vode tesnaca. Bila je to najveća površina slobodne vode koju je ikada video na Marsu. Dvadeset kilometara tako. Povremeno se oglašavao uzvicima, jer nije mogao da ćuti pred takvim prizorom. Onda vide ispred sebe jedan ogroman vazdušasti most razapet preko tesnaca. Ispod mosta je na crnoljubičastoj vodi bilo mnoštvo jedrilica, feribota, šlepova; iza svake krme vuklo se po jedno 'V' od talasa i pene. Nirgal nadlete i njih, a iznad mosta načini dva dodatna kruga da bi se mogao diviti tom prizoru. Nigde drugde na Marsu nije mogao videti nešto tako: voda, more, ceo jedan budući svet.

     Produžio je ka severu, uvis da bi se dohvatio ravnica Kerberusa, zatim pored vulkana Albor Tolusa koji je kao strmi konus pepela stajao na boku Elizijum Monsa. Ali i Elizijum Mons, mnogo veći, takođe je bio strm, sa obrisima nalik na planinu Fudži u Japanu; ti obrisi su mnogim poljoprivrednim zadrugama u ovom kraju poslužili kao nadahnuće za nalepnice na njihovim proizvodima. Po ravnicama ispod vulkana širile su se farme, najčešće dobro obrađene u sredini, ali zapuštene po ivicama; mnoge su bile terasaste, a od susednih farmi najčešće su bile razdvojene šumarcima ili 'trakama' šume. Na višim delovima ravnice videli su se mnogi voćnjaci, još nedozreli; a bliže moru, velike njive sa pšenicom ili kukuruzom. Da ne bi vetar skidao površinski sloj zemljišta, između takvih njiva bili su zasađeni redovi maslina ili eukaliptusa. Zemlja samo deset stepeni geografske širine severno od polutara, pa još blagoslovena kišnim, blagim zimama posle kojih dođe mnogo sunčanih dana; narod je govorio da je ovo Sredozemlje Marsa.
     Nirgal polete dalje ka severu, prateći obrise zapadne obale koja se dizala iz mnoštva nasukanih ledenih bregova što su kao čipkani vez ukrašavali rubove Severnog mora. Posmatrajući ogromna prostranstva zemljišta ispod sebe, Nirgal se morao složiti sa opšte prihvaćenim uverenjem da je Elizijum divan. Pričalo se da je ovaj deo zapadne obale najgušće naseljeno područje na celom Marsu. Obalu su ispresecale mnogobrojne fose, u suštini kanjoni koji zalaze u more; na takvim mestima izgrađene su mnoge luke - Tir, Sidon, Piriflegeton, Hercka, Moris. Na mnogim mestima kameni lukobrani odbijali su ne talase nego navalu leda. U lukama Nirgal vide, u marinama, mnoštvo brodića koji su čekali slobodan prolaz.
     Kod Hercke zaokrete ka istoku, u dubinu kopna, blagim uzbrdicama elizijskog masiva. Ispod njega su promicale široke trake sačinjene od mnogobrojnih kuća i bašta. Tu je živela većina stanovnika Elizijuma, stotine hiljada njih. U ovim poljoprivrdno-stambenim zonama zemljište se obimno obrađivalo. Uzbrdice dovedoše Nirgala do viših terena, onih koji čine prelaz između Elizijum Monsa i naknadno na njemu nastale vulkanske kupe Hekates Tolus. Između vulkanske 'majke' i 'kćerke' bio je prevoj, planinsko sedlo, nad kojim Nirgal prolete kao oblačak ponet hujećim planinskim vetrom.
     Istočni nagibi Elizijuma nisu nimalo nalikovali na zapadne; ostali su goli, pustinja razvaljenih stena i peščanih nanosa, u stanju maltene praiskonskom, a sve zato što je masiv zaklanjao ove predele od pristizanja kišnih oblaka. Tek nadomak istočne obale pojavilo se nešto malo zelenila, verovatno zahvaljujući vlazi koju su donosile zimske magle i vetrovi pasati. Duž te obale gradovi su bili maleni, kao oaze, svi nanizani na jednu istu železničku pistu koja je prolazila tuda.
     Na dalekom severoistočnom delu ostrva, poderana stara brda Flegra Montesa zadirala su duboko u led, stvarajući uzano poluostrvo. Negde u blizini bilo je mesto gde je ona mlada žena videla Hiroko. Nirgal polete još jednom uvis, uz zapadnu stranu Flegrasa, i pomisli da je to baš pravo mesto za Hiroko: izuzetno divlje, izrazito marsovsko. Kao i na hiljadama drugih mesta na Marsu, i ovde se desilo da od kratera, nastalog udarom iz svemira, preostane samo jedan brdoviti ili stenoviti luk, u ovom slučaju, Flegras. Nikakav drugi trag od tog kratera nije ostao, samo Flegras kao nemi svedok jednog minuta nezamislivog nasilja, kad se asteroid stotinu kilometara u prečniku zario u planetu i rastopio, razbacao ili odgurnuo velike komade Marsove kore. Razbacani komadi verovatno su popadali unaokolo i sačinili koncentrične prstenove; u trenutku udara, velike količine stena prošle su kroz munjevit preobražaj, pretvorile se u neke druge, mnogo tvrđe minerale. Ali posle te traume vetar je sekao i odnosio, i ništa nije ostalo, ništa osim ovih tvrdih brda.
     Naravno da se i tu, kao i svugde, neko naselio. U najdubljim rupama, u ponekoj dolini koja je na jednom kraju zatvorena, na ponekom prevoju sa pogledom na more. Ponegde samo jedna farma, ili njih nekoliko; deset stanovnika, ili dvadeset, ili stotinu. Ličilo je na Island. Uvek ima i ljudi koji vole takve zabačene krajeve. Jedno seoce čučalo je na zaravni sto metara iznad mora, a zvalo se Nuannarpok, što na jeziku Inuit Eskima znači 'izuzetno uživati u činjenici da si živ'. Ovdašnji seljaci, kao i svi drugi na Flegrasu, uvek su mogli da odlete do drugih delova Elizijuma pomoću dirižabl-jedrilica, ili da siđu pešice do cirkumelizijumske piste i da tamo uhvate prevoz. Najbliži grad na ovom delu obale bio je jedan sa imenom Vatrena Voda. Bila je to jedna lepa, mala luka na zapadnoj strani Flegrasa, na mestu gde poluostrvo tek počinje da se izdvaja iz kopna i zalazi u more. Gradić je bio podignut na stenovitoj zaravni iznad tamošnje uvale koja je imala približno četvrtast oblik. Nirgal slete na maleno poletište na gornjem kraju grada, ode u gostionicu na glavnom trgu i tamo iznajmi sobu. Trg je bio iza dokova koji su vodili do marine, sada prekrivene ledenom korom.
     Tokom sledećih nekoliko dana leteo je po obali i levo i desno od Vatrene Vode i posećivao farme, jednu za drugom. Upoznao je mnogo zanimljivih ljudi, ali nigde ne vide Hiroko niti ikoga iz one družine iz Zigota - pa čak ni ikog ko se ikada družio sa njima. Ovo je bilo na neki način i sumnjivo; mnoštvo iseija živelo je u ovom kraju, ali su svi odlučno poricali da su ikada sreli Hiroko ili ikog od njene družine, a ipak su svi vodili svoje farme veoma uspešno, u jednoj stenovitoj divljini gde se ne bi očekivalo da ljudi stvore takve izvrsne, male oaze poljoprivredne produktivnosti. Živeli su, dakle, kao pravi vernici viriditasa, zelenosti - a da li su ikad videli Hiroko? "Ne, ja nikad." Tvrdili su da se jedva i sećaju ko je ona bila. Jedan Amerikanac, deda, star kao Biblija, poče mu se smejati u lice. "A ti misliš da mi imamo gurua? Pa da te odvedemo do našeg gurua, to bi ti hteo, a?"
     Ni posle tri nedelje nije našao nijedan trag. Morao je odustati od Flegra Montesa. To mu je bila jedina moguća odluka.

     Lutanje bez prestanka. Nerazumno bi bilo da po celoj ogromnoj površini jednog sveta traga za jednom osobom. Nemoguć poduhvat. Ali u nekim selima bilo je govorkanja o Hiroko, ponekad i izveštaja da je viđena. Uvek još poneke glasine; s vremena na vreme, po jedan kvalitetan slučaj viđanja. Hiroko svuda; a nigde je nema. Opisa mnogo, ali fotografija ni jedna jedina. Priča koliko hoćeš, ali poruka na komunikatoru nema. Saks je bio čvrsto uveren da je ona tamo negde, Kojot - da nije. U oba slučaja, ishod je bio isti: ako je živa, krije se. Čak možda namerno odvlači Nirgala na uzaludne jurnjave. Ovakve pomisli su ga nervirale, pa je rešavao: neće više tragati za njom.
     Ipak, nije mogao prekinuti svoj zamah. Posle šest-sedam dana boravka u bilo kom mestu, uhvati ga neki nemir, počne da se 'grize' na način kako mu se to nikada ranije u životu nije dešavalo. Kao bolest, svi mišići napeti, a u stomaku osećanje naročito nelagodno, temperatura povišena, nesposobnost da usredsredi misli, želja da pobegne od toga. I bežao je, iz sela u grad, pa u neku stanicu, a odatle u neki karavansaraj, i tako dalje, stalno. Bilo je dana kad je prepuštao vetrovima da ga nose bilo kuda. Oduvek je bio nomad, zašto sada prestati. Promenio se oblik vladavine, zašto bi to povuklo i promenu njegovog načina života? Vetrovi Marsa su - neverovatni. Silni, nepravilni, bučni, bez početka i kraja.
     Umeo je vetar da ga zanese i nad Severno more, pa je onda Nirgal leteo celi dan i noć, ne videći ništa osim leda i vode, kao da je Mars planeta samo okeana. To nekad beše Vastitas Borealis, što bi na latinskom jeziku značilo 'Ogromnost Severa'. Sada: voda i led. Led negde ravan, negde zdrobljen; beo, ili pomućen; negde crvenkast od prašine Marsove, negde crn od snežnih algi ili zelen kao žad od ledenih algi, ili ledeno plavičasto providan - onaj baš sasvim čist. Dešavalo se da velika peščana i prašinasta oluja posustane i zamre nad ledenim morem, izruči ogromne svoje tovare na led, a vetar to posle pročešlja u dine i u zaravni koje se ni po čemu ne razlikuju od onog starog Vastitasa. Na nekim plićim mestima led se, nošen morskim strujama, 'navlačio' na sprudove, zapravo obode drevnih kratera, tako da su visoko izdignute mase leda ostajale raspoređene tačno u krug, kao jasno vidljiv 'potpis' kratera ispod. Na drugim mestima, dve morske struje su se sudarale, nagomilavale svoj led jedna protiv druge i odlazile uporedo u nekom pravcu, ostavljajući kilometrima dugačke ledene grbe nalik na zmajska leđa.
     Otvorene vodene površine bile su ili crne, ili su odslikavale razne purpurne prelive neba. Tih nezaleđenih prostora bilo je dosta - polnaje, raspukline, 'zakrpe' - činile su sad možda čak trećinu Severnog mora. Još češća pojava bila su nadledna jezera, nastala topljenjem samo jednog, manjeg dela leda u udubinama na gornjoj strani pojedinih ravnih santi. Ta voda bila je ponekad bela, a ponekad u bojama neba, koje su bile uglavniom razni prelivi svetloljubičaste; ponekad mešavina bele i ljubičaste. Opet jedna verzija sveta koji je i zelen, i beo, ispresavijan, dva sveta spojena u jedan. Kao i uvek, Nirgala su prizori udvojenih boja uznemiravali i opčinjavali: tajne sveta.
     Mnoge velike platforme za bušenje u Vastitasu zauzeli su i minirali Crveni; crne razvaline prosute po belom ledu. Druge platforme su Zeleni odbranili, i one su sada radile, topile led: velike polnaje protezale su se od svake takve platforme ka istoku, a voda se tu pušila, kao da se oblaci dižu iz nekog podmorničkog neba.
     U oblake, u vetar. Južne obale Severnog mora bile su nizovi zaliva i rtova, uvala i poluostrva, fjordova, litica i niskih arhipelaga. Nirgal je dan za danom leteo tuda, po podne sletao u neko novo, maleno naselje kraj mora. Viđao je i kraterska ostrva u kojima je glavnina terena bila u depresiji, ispod nivoa okolne morske vode i leda; samo kraterski prsten štitio ih je od potapanja, od pretvaranja u atole. Video je i neka mesta gde se činilo da led uzmiče ka moru, ostavljajući obale izorane dubokim uporednim brazdama koje su se završavale hrpama iskopanog kamenja i odvaljenim komađem leda, kao da je prošao glečer. Da li će se te brazde jednog dana opet ispuniti vodom, ili će se produžavati ka pučini, a plaža postajati sve šira? Niko u priobalnim gradićima nije to znao. Niti je iko znao gde će se obalska linija konačno upostojiti. Sva naselja ovde su pravljena tako da u slučaju potrebe mogu biti i preseljena. Ali pojedini polderi zaštićeni od mora branama pokazivali su da neki ljudi testiraju plodnost novih zemljišnih površina. Po rubovima belog leda, redovi zelenih useva.
     Severno od Utopije, on prelete jedno nisko poluostrvo koje se pružalo od Velike eskarpe sve do Severnog polarnog ostrva; jedino na tom mestu kopno je uspelo ozbiljno da zadre u severni ledeni okean. Na jednom niskom mestu na početku poluostrva bilo je naselje pola pod kupolama, a pola na otvorenom prostoru, nazvano Bunov zemljouz. Stanovnici naselja zapeli su da proseku kanal kroz taj zemljouz.
     Južni vetar dunu i Nirgal se pusti niz njega, ka severu. Vetar je hujao, šuštao i cvilio. U nekim danima i vrištao. Sa obe strane dugačkog, niskog poluostrva more je bilo sačinjeno od ogromnih ledenih tabli. Kroz položene ploče leda probijale su se visoke, ledene planine, u prelivima žada. Ovde gore nije stanovao baš niko, ali Nirgal više nije ni tražio nikoga - odustao je, vrlo blizu očajanja, i prosto lebdeo nad svetom, puštao da ga vihori nose kao maslačkov padobrančić. Preko razdrobljenih belina ledenog okeana, i preko otvorene purpurne vode oivičene talasima blistavim od sunca. Onda se poluostrvo proširilo i postalo polarno ostrvo, grbavo belo kopno u moru leda. Ni traga od praiskonskih useka nastalih od ondašnjih vodotokova. Taj svet je nestao.
     Najzad 'preko', na onu drugu stranu sveta, a za početak - na drugu stranu Severnog mora. Preko ostrvlja Orkas na istočnom boku Elizijuma, i još jednom dole preko Cimerije. Lebdeći kao semenka neke biljke. Bilo je dana kad je svet postajao crn i beo: more crno, a na njemu ledeni bregovi u sunce zagledani; labudovi iz tundre proleću ispred crnih litica; crne ptice zvane gilmoti (poznate i kao severni gnjurci) nadleću led; snežne guske. I tako ceo dan, samo to i ništa drugo.
     Lutanja bez kraja. Dva, tri puta je obleteo taj severni deo planete, gledajući dole, u zemlju i led, gledajući sve promene koje su se dešavale svuda, mala naselja zgurena pod kupolama ili prkosno isturena u ledene vetrove. Ali ni sve gledanje na svetu nije moglo oterati onu tugu iz njega.

     Jednog dana dođe u novi lučki grad na ulazu u dugački, mršavi fjord Marut Valis, i tu nađe svoje kolege iz jaslica u Zigoru, Rejčel i Tiua. To dvoje su se tu nastanili. Nirgal ih za pozdrav zagrli. Tokom ručka, i kasnije, zurio je u njihova lica, tako dobro znana, zurio sa jakim zadovoljstvom. Nema više Hiroko, ali tu su njegova braća i sestre - dakle, ipak je nešto ostalo; neki dokaz da je njegovo detinjstvo stvarno postojalo. I posle tolikih godina, oboje su izgledali isto kao kad su bili deca; nikakva stvarna razlika nije se pojavila. Rejčel i on su u ono doba bili prijatelji, čak je Rejčel bila pomalo i zaljubljena u mladoga Nirgala neko vreme, ljubili su se na kupanju u jezeru; on sada malo uzdrhta od prisećanja kako je bilo kad ga je Rejčel poljubila u jedno uvo, a Džeki u drugo. I, gle, pa on je to bio maltene zaboravio: Rejčel je bila ona sa kojom je on izgubio nevinost, jednog popodneva u kupatilima. Ubrzo posle Rejčel, i Džeki ga je povela među one dine koje su bile pored jezera. Tako je; dogodilo se jednog popodneva, maltene slučajno, kad je njihovo ljubljenje iznenada postalo žestoko i istraživačko, kad su njihova tela krenula dalje od onog što je njihova volja bila.
     Sad ga je Rejčel gledala sa naklonošću - žena njegovih godina, sa licem koje je prava mapa bora nastalih od smeha i osmehivanja; žena vesela i odvažna. Možda je i njoj uspomena na onaj njihov mladalački odnos značila jednako malo... teško je reći šta braća i sestre pamte posle jednog takvog bizarnog zajedničkog detinjstva čitave gomile njih. Ali izgledala je kao da nije zaboravila. Oduvek je prema njemu bila prijatelski nastrojena; tako i sad. On im je pričao o svojim letovima oko sveta, o vetrovima koji nikada ne prestaju, o spuštanjima nasuprot uzgona dirižabla da bi letelica sišla u neko seoce, o raspitivanju uvek: gde je Hiroko.
     Rejčel se ironično nasmeši i odmahnu glavom. "Ako ona postoji tamo negde, onda postoji. Ali i u tom slučaju, mogao bi večno da je tražiš i nikad da je ne nađeš."
     Nirgal uzdahnu tužno, mučenički, a ona se nasmeja i prstima rastrese njegovu kosu.
     "Ne traži je."
     Te večeri Nirgal pođe pešice po ravnoj obali, samo malo iznad 'plaže' i ledenih bregova koji su je, u svom povlačenju, grozno izrovali. Osećao je u svom telu potrebu da pešači, da trči. Letenje je odveć lako, ono te razdružuje od sveta, koji postaje malen i dalek; opet dejstvo gledanja kroz teleskop, ali sa pogrešne strane. Treba i prošetati.
     Pa ipak, leteo je dalje. Promena se sastojala u tome što je sad pažljivije osmatrao teren. Poljana zarasla u korov; močvara sa puno trave; livada kroz koju krivuda potok. Ali jedan potok se preko litice sručuje pravo u morske talase. Drugi izlazi na obalu i kroz pesak stiže u more. Na nekim mestima ljudi su zasadili šume, ne bi li ublažili prašinaste oluje koje su oduvek polazile sa ovih terena. Šume su nešto slabo napredovale, postale su tek nešto više od sadnica, a peščane oluje su se nastavile. Možda bi se Hiroko snašla u tome. Ne traži je. Traži zemlju.

     Odleteo je nazad u Sabiši. Imalo se tamo šta raditi, još mnogo zgarišta je trebalo raščistiti, a na tim mestima podići nove zgrade. Neke zidarske zadruge primale su, i sad, nove članove. Jedna grupa je radila na tim poslovima rekonstrukcije, ali je i proizvodila dirižable i druge letelice, čak i neka opitna 'ptičja odela'. Nirgal popriča sa njima o mogućnosti da im se priključi.
     Dirižabl-jedrilicu je ostavio u gradu, kod njih. Svakog dana išao je iz Sabišija na istok, na duga trčanja po visokim, vlažnim ravnima. Po istim ovim terenima trčao je i kad je bio student. Neke staze na brežuljcima bile su mu i sad poznate; na drugim mestima zemljište se izmenilo. Udoline močvarne. Uzvisine zgužvane, a na njima stoje stene 'kami', po gde koja, kao stražari.
     Jedno popodne, trčeći po vrhu neke nepoznate, izdužene grbine, on pogleda dole, u malu, plitku udolinu nalik na činiju sa velikim otvorom ka nižim, zapadnim terenima. Ličila je na lednički cirk, ali je po svoj prilici bila ipak erodirani krater sa prstenom provaljenim na jednom mestu, i to široko provaljenim, tako da je dobijen donekle potkovičast izgled. Prečnik oko jednog kilometra, dubina zdele mala. Samo jedan među mnogim naborima na Tirenskom masivu. Stade tu, na uzdignutom obodu te plitke doline. Odatle gledano, činilo se da je horizont daleko, a zemlja ispod njega sva nešto zgrudvana i neujednačena.
     Imao je osećaj da je već video, neznano kad, ovaj predeo. Možda je kao student prespavao jednu noć upravo ovde? Sada pođe laganim koracima dole, u taj 'basen'. Silazio je, ali nije ga napuštao osećaj da je nekako na vrhu nečega; možda zbog tamne, čiste indigo boje nebesa, zbog prostranih, dugih vidika koji su se opružali kroz probijeni deo prstena doline, ka zapadu. Oblaci su se valjali iznad njega kao veliki, zaokrugljeni ledeni bregovi, i ispod sebe ispuštali sneg, suv i zrnast, koji se zadržavao samo u pojedinim pukotinama; glavninu je vetar, snažan, izbacivao sasvim iz doline. Na jednom mestu na obodu doline, blizu severozapadnog 'vrha potkovice', bila je jedna velika stena, koja se tako namestila da je ličila na kamenu kućerinu. Četiri ugla, jasno vidljiva. Dolmen uglačan kao stari zub, a nebo iznad njega lapis lazuli.
     Nirgal se pešice vrati u Sabiši i ispita ovu stvar. Niko nije obrađivao tu dolinu; po mapama i zemljišnim knjigama Areografsko-ekopoetskog saveta Tirenskog masiva, bila je to ničija zemlja. Bili su zadovoljni što se neko zainteresovao. "Ti baseni na visijama su teški", rekoše mu. "Vrlo malo toga raste tamo. Projekat bi bio dugoročan."
     "To je dobro."
     "Glavninu hrane za sebe moraćeš gajiti u staklenim baštama. Međutim, krompire - kad se stvori dovoljno zemljišta za njih, naravno..."
     Nirgal klimnu glavom.
     Zatražili su da svrati u selo Dinboš, najbliže tom 'basenu', da bi se uverio da niko drugi nema planove za obrađivanje baš tog istog tla.
     Krenuo je terenskim vozilom, ali ne sam. Svoja vozila upotrebili su i Tariki, Rejčel, Tiu, i još neki prijatelji koji su se okupili da pomognu; bio je to svojevrstan karavan rovera. Vozili su preko nekih bregova i uskoro našli selo Dinboš, smešteno u maloj udolini, zapravo vadiju. Dinbošani su sada tu dolju obrađivali; gajili su uglavnom krompire, i to najžilaviju, najotporniju vrstu. Nedavno je bila mećava, pa su sve njive sad bile beli pravougaonici, razdvojeni niskim, crnim zidovima od naslaganog kamenja. Nekoliko kuća, niskih, dugačkih, od kamena, sa krovovima od kamenih ploča i sa debelim, zdepastim dimnjacima, bilo je razasuto između njiva, a još nekoliko drugih kuća nalazilo se u jednoj grupi, na gornjem kraju sela. Najduža građevina u selu bila je dvospratna čajdžinica čija je glavna prostorija bila obložena madracima, da bi gosti mogli udobnije sedeti na podu.
     U Dinbošu, kao i u mnogim delovima južnih visija, još i sad je preovlađivala privreda zanovana na poklanjanju - poklon-ekonomija; zato su Nirgala i njegove drugare, te večeri kad su došli u selo, meštani praktično zatrpali 'potlačima'. Obradovali su se čuvši da je neko zainteresovan za kružni komad zemlje, koji nisu nazivali 'basen' nego 'mala potkovica' ili 'gornja ruka'. "Treba neko da se brine o maloj potkovici." Ponudiše Nirgalu pomoć da započne.
     I tako, sledećeg dana, njihov karavan vozila dođe na visoki cirk, istovari gomilu opreme i zadrža se neko vreme, dovoljno dugo da ljudi zajedničkim radom raskrče prvu njivicu; dohvatali su kamenje, nosili ga i slagali u 'zid' kojim su njivicu ogradili. Dvoje koji su imali iskustva u građevinarstvu pomogoše Nirgalu da zaseče u onu uspravnu, uglastu stenu na uzvisini. To se radilo pomoću bušilica, koje su stvarale grdnu buku. Za to vreme neki meštani su u spoljašnju površinu (sada takođe 'zid', ali zid kuće) urezali slovima sanskrita reči Om mani padme hum koje su uklesane i na nebrojeno mnoštvo kamenja zvanog 'mani' na Himalajima, a sada i na marsovskim južnim visijama. Meštani nisu uklesivali slova u dubinu kamena, nego, naprotiv, klesanjem su pravili udubine oko slova, da bi slova ostala izbočena, kao reljef. Njihova slova bila su kurzivna, i prilično debela; površina svakog slova ostala je tamna i uglačana, a okolna odklesana mesta bila su svetlije boje i neravna, gruba. Nirgalova stena-kuća bila je dovoljno velika da se u njoj izdube, kad posao bude sasvim završen, četiri sobe, svaka sa trokrilnim prozorom. Na krovu će biti fotoelektrične solarne ploče, koji će davati toplotu i struju, vodu će dobavljati tako što će topiti sneg, a prikupljaće je u rezervoar koji će biti na jednom još uzdignutijem mestu na kružnoj uzvisini 'male potkovice'. Kuća će imati i klozet podešen da fekalne materije prerađuje u đubrivo za zemlju i u 'sivu vodu'.
     Onda odoše svi, a Nirgal ostade sam u 'maloj potkovici'.
     Počeo je tako što mnogo dana nije ništa radio. Naprosto se šetao po zemljištu i razgledao ga. Samo jedan majušni deo basena biće njegova farma; nekoliko njivica ograđenih niskim, kamenim zidovima, i jedna staklena bašta u kojoj će gajiti povrće. Imaće i svoju radionicu, nešto u stilu 'seoske industrije' ili narodne radinosti; tu će proizvoditi nešto. Mada još nije odlučio šta. Ukupni prihodi biće manji od rashoda, ali Nirgal će biti naseljenik. Vodiće svoj projekat.
     Ali, ipak, oko njega će ostati i taj basen. Na zapadnom otvoru već se primećivao jedan kanal koji kao da je svedočio da tu ponekad krene potok; postoji, dakle, nekakvo slivanje vode. 'Mala ruka' imala je svoj dlan, i u dlanu neku svoju mikroklimu, zato što je basen bio nagnut ka suncu, i bar koliko-toliko zaklonjen od vetra. Nirgal će biti ekopoeta.









32.
     Prvo je morao upoznati zemlju, a kad je to uzeo kao svoj projekat, dani mu postadoše zapanjujuće 'zauzeti': bezbroj poslova iskrsavalo je iz časa u čas. Međutim, ove njegove obaveze nisu imale nikakav plan, nikakav vremenski raspored, žurbe nije bilo. Nije se morao ni savetovati ni sa kim. Poslednje sate letnjih večeri provodio je šetkajući se po svom kružnom grebenu oko basena, gledajući teren u svetlosti sve slabijoj. Zemlju su ovde već nastanili lišajevi i drugi rani kolonisti; na osunčanim mestima uspostavilo se crvenkasto 'arktičko tle' debelo oko jedan centimetar, obraslo zelenom mahovinom. Pojedine udubine sadržavale su i bogatije zemljište. Ukupan utisak podsećao je na mozaik. Prilikom topljenja snega voda je curila, krivudala i, uistinu, tekla u određenom pravcu - stvarno je postojao sliv. Nagib zemljišta bio je takav da su tu mogle, jednog dana, nastati terasaste livade: male diatomne oaze upijale su vodu i ispuštale je niže, a na kraju u šljunkoviti 'vadi' na izlazu, na kapiji 'potkovice'. Pojedine terase ovih budućih livada imale su svoje jasne ivice, a Nirgal je, dobro razmislivši, na ta mesta postavio dodatne brane, pedalj ili dva visoke. Tako je obezbedio da se znatne količine vode zadržavaju duže i da stvaraju bare koje će na svojim obalama imati mahovinu. Močvare istočno od Sabišija ličile su na ono što je on imao na umu ovde; zato je pozivao tamošnje ekopoete i raspitivao se o saglasnosti pojedinih živih vrsta, o tempu porasta, o dohranjivanju zemljišta, i o sličnim stvarima. U svome umu postepeno je razvijao viziju budućeg izgleda ovog basena: ali u drugom martu dođe jesen, jer je godina tonula ka Marsovom afelu, tački najveće udaljenosti od sunca. Tek sad Nirgal vide do koje mere će njegovim ekopoetisanjem upravljati vetar i zima.
     Ručno je sejao: prikači za opasač vreću punu spora ili semenki, pa hoda i razbacuje ih svud oko sebe. Tako isto i odgajene već isklijale biljčice iz laboratorijskih posuda. Pri tome se osećao kao lik sa Van Gogovog platna ili iz 'Starog zaveta'; neobičan osećaj pomešane moći i nemoći, samostalne akcije, ali i robovanja sudbini. Naručio je da se donesu stotine tona već proizvedenog zemljišta i da se raspu po njegovim njivicama, ali je po odlasku transportera sam razgrtao hrpe, ručno, da zemljište bude raspoređeno svuda jednako, nigde mnogo debelo. Sa univerzitetske farme u Sabišiju isporučili su mu tovare živih crva. Kojot je oduvek za stanovnike gradova govorio da su 'crvi u boci'; sada, gledajući te vlažne mase golih, živih cevčica u stalnom komešanju, Nirgal oseti jezu. Crve je pustio na svoje njivice. Kreni, crve mali, napreduj na ovom tlu, a šta je on sam, kad šeta u sunčano jutro posle kiše, nego jedna vlažna, živa cevčica. Nirgal zaključi da su svi oni, i seljaci i oni u bocama, samo crvi obdareni razumom.
     Posle crva trebalo bi pustiti krtice i voluharice. Pa miševe. Onda, snežne zečeve, lasice i mrmote. Možda će tada navratiti, nepozvan, neki od snežnih risova koji lutaju ovim krajevima. Lisice. Ovde je nadmorska visina znatna, ali je je atmosferski pritisak već nadomak onog koji je planiran da ostane zauvek, a to je 400 milibara, od čega 40 posto kiseonika. Uslovi ne mnogo različiti od onih na Himalajima. Dalo bi se pretpostaviti da sva flora i fauna sa zemaljskih visokih planina može da napreduje ovde, u prirodnim oblicima ali i u novim, koji su dobijeni ili će tek biti dobijeni pomoću genetskog inženjeringa. Pošto je tako veliki broj ekopoeta koji neguju pojedine parcele zemljišta, problem bi trebalo da se svede na to da ljudi dobro pripreme zemljište, uvedu željeni ekosistem, a kad on uzme maha, da samo gledaju šta vetar donosi, a šta dolazi na sopstvenim nogama ili krilima. Naravno da bi moglo da dođe i nešto problematično, pa su ekopoeti preko svojih komunikatora opširno pričali o 'biologiji invazije' i o 'menadžmentu integrisanih mikronagiba'. Veliki deo njihovog ekopoetskog rada sastojao se u tome da sagledaju kako će se dati lokalitet povezivati sa širom okolinom.
     Prođe godina, i dođe novo proleće. Tad je Nirgal dobio razlog da se još više zainteresuje za pitanja rasejavanja semena na vetru. Naime, te godine prvi mesec sa imenom novembar (prvi od dva novembra te godine) bio je mesec topljenja snega na Nirgalovom basenu; pred kraj topljenja, iz preostalih količina bljuzgavog snega na severnim terasama basena izvirile su klice biljke zvane 'snežni stipsani koren'. On to nije zasadio; nikada nije ni čuo za njih, niti ih je u prvi mah umeo prepoznati. To je uspeo tek nešto kasnije. Sledeće sedmice svratio je njegov komšija Joši i potvrdio: da to je Heuchera nivalis. To ti je vetar doneo, reče mu Joši. Raste to kol'ko 'oćeš, u krateru Eskalante, na severu. "Ali između kratera i nas, uglavnom ne raste; pa ipak, dobacilo je dovde. To ti se zove preskočna disperzija."
     Preskočna, vodotočna, šireća: sve tri disperzije postale su na Marsu obična stvar. Mahovine i bakterije rasprostirale su se postupnim širenjem; hidrofilne biljke tako što su ih vodeni tokovi nosili pokraj glečera i novih obala; lišajevi i mnoštvo drugih biljaka preskakali su sa mesta na mesto uz pomoć jakog vetra. Ljudi se rasprostiru na sva ta tri načina, napomenu Joši, dok su lutali po Nirgalovom basenu i razgovarali o ovim zamislima. Ljudi su se postepenim širenjem rasprostrli kroz Evropu, Aziju i Afriku, vodnim strujama duž dveju Amerika i duž obala Australije, a preskakanjem do pacifičkih ostrva (i do Marsa). Nije nimalo redak slučaj da visoko prilagodljive vrste koriste sva tri načina, a Tirenski masiv strši visoko, naprosto se gura u vetrove, ne samo zapadne nego i u letnje pasate, tako da kiša pada na obe strane masiva; ni na jednom mestu više od dvadeset santimetara kiše godišnje, što bi na Zemlji značilo pustinju, ali na južnoj polulopti Marsa to je pravo 'ostrvo jakih padavina'. Zato je Tirenski masiv vrlo spremno primao biološke invazije sa raznih strana, ali ih i upućivao širom planete.
     Dakle: visoke, gole, stenovite zemlje tirenske, poprašene snegom gde god senka preovlađuje, zbog čega su tamo senke uglavnom bele, a ne crne. Malo znakova života, osim u basenima, gde ekopoete imaju svoje male zbirke i pomažu im. Oblaci se valjaju nebom sa zapada tokom zime, sa istoka tokom leta. Na južnoj polulopti razliku između leta i zime pojačava i ciklična smena perihela i afela, tako da tamo ta dva godišnja doba zaista znače nešto. Na Tireni su zime oštre.
     Nirgal je posle svake oluje lutao svojim basenom, da vidi šta je vetar doneo. Obično ništa osim tovara ledene prašine; ali jednom pronađe nezasađen busenčić bledoplavog cveća zvanog 'jurnica' ili 'Jakobove lestvice'. Proverio je u botaničkoj memoriji kako bi ta biljka mogla delovati na one već prisutne. Od svih živih vrsta koje dospeju na neko tle, deset posto preživi; od tih, deset posto kasnije postanu štetočine. To je u invazionoj biologiji poznato kao 'pravilo deset-deset', reče Joši, i maltene je prvi zakon te naučne discipline. "Deset znači, naravno, nešto između pet i dvadeset." Jednom prilikom Nirgal je počupao sve novopristigle vlati obične ulične trave, plašeći se da bi taj korov mogao da potpuno preuzme 'vlast' u basenu. Isto tako je uništio tundrasti čičak. Ali desilo se i to da jesenji vetar donese, i istovari na njegov basen, veliku količinu prašine. Sadašnje prašinske oluje bile su sitnica u poređenju sa negdašnjim globalnim olujama koje su kretale u vreme južnog leta; ipak, dešavalo se da snažan vetar podere tanku pokrivku zemljišta u nekoj bivšoj pustinji i da dohvati prašinu ispod pokrivke i podigne je u nebo. Bile su ovo godine brzog povećanja gustine atmosfere, u proseku 15 milibara godišnje. Zato su svake godine vetrovi imali sve veću udarnu snagu, pa je čak i debljim pokrivkama zemljišta pretila opasnost da budu otrgnute. Međutim, na kraju je na zemljište na drugim delovima Marsa padao srazmerno tanak sloj prašine, često bogate nitratima, tako da je služila i kao đubrivo, koje se pri prvoj sledećoj kiši upijalo u tle.
     Nirgal je kupio sebi mesto u onoj sabišijskoj zidarskoj zadruzi o kojoj se ranije raspitivao. Od tada je često odlazio da radi na raznim građevinama u Sabišiju, a gore, u svom basenu, nešto je majstorisao sa takozvanim 'solo' (za jednog putnika) dirižabl-jedrilicama, pokušavao je da ih montira i testira. Imao je za ove svrhe šupu u kojoj je radio. Zidovi su joj bili od naslaganog kamenja, a krov od tankih kamenih ploča. Uz taj posao, kao i seljački rad u stakleniku i na njivama sa krompirom, odnosno ekopoetiku po celoj 'Maloj potkovici', njegovi dani bili su ispunjeni.
     Kad god bi dovršio neku dirižabl-jedrilicu, odletao bi njome dole u Sabiši, i tamo odsedao u malom studiju na mansardi preuređene kuće njegovog starog učitelja Tarikija u starom delu grada. Tu je živeo među drevnim iseima koji su izgledali i zvučali poprilično kao Hiroko. Tu su stanovali sada i Art i Nađa, i podizali svoju kćer Niki. U gradu su živeli i Vijdžika i Reul, i Aneta, njegovi stari prijatelji iz studentskih dana; ali tu je bio i sam Univerzitet; više nije nosio naziv 'Univerzitet Marsa', sad se zvao samo 'Koledž Sabiši'. Bila je to u suštini ista ona mala škola i zadržala je amorfni stil iz godina polulegalnog rada, tako da su ambiciozniji studenti odlazili u Elizijum, Šefild ili Kairo; upisivali su se samo oni koji su bili opčinjeni mistikom davnih vremena ili zainteresovani za rad nekog od profesora iseija.
     Kad je bio u gradu, okružen svim tim ljudima i delatnostima, Nirgal se osećao kao kod kuće, ali na neki čudan, nelagodan način kod kuće. Silne sate provodio je malterišući zidove i radeći druge poslove običnog zidarskog fizičkog radnika, širom Sabišija, gde god ga je njegova zadruga slala. Jeo je u pirinač-barovima i krčmama. Spavao je na tavanu Tarikijeve garaže i čežnjivo razmišljao o povratku na farmu.
     Jedne noći, pozno, kad se vraćao iz krčme, već tako reći spavajući na nogama, prođe pored jednog malog čoveka koji je spavao na klupi u parku. Bio je to Kojot.
     Nirgal se zaustavi u trenu. Priđe toj klupi.
     Zurio je dugo, uporno. Bilo je, gore na basenu, pojedinih noći u kojima je čuo zavijanje kojota, a ovaj Kojot ovde je njegov otac. Priseti se koliko je dana lovio Hiroko, pojma nemajući gde stvarno treba da je potraži, a gle ovo: njegov otac, evo, leži na klupi u parku i spava. Otac koga Nirgal može u svako doba da pozove preko ručnog komunikatora i svaki put da vidi onaj široki osmeh, čisti Trinidad. Sad mu pođoše suze na oči.
     Posle nekog vremena sabrao se. Jedan starac na klupi u parku. Pa, čovek prilično često može videti takve stvari. Mnogi isei su dolazili u Sabiši, onda odlazili i trajno se nastanjivali po nekakvim zabitima, a pri svakom kasnijem dolasku u Sabiši spavali su u parkovima.
     Nirgal mu priđe i sede na kraj klupe, kod glave. Kosa upletena u sitne kike, u stilu Rastafarijanaca sa Jamajke, ali: seda. Kikice otrcane. Kao pijanac. Nirgal je naprosto sedeo uz oca, razgledao odozdo krošnje lipa oko klupe. Bejaše tiha noć. Zvezde su kuckale kroz lišće.
     Kojot se pomače, izvi glavu i pogleda gore. "Koe to?"
     "Eeej", reče Nirgal.
     "Eeej!" reče i Kojot, i podiže se u sedeći položaj. Protrlja oči. "Nirgal, čoeče, a si me trgo."
     "Izvini. Prolazio sam, pa sam te video. Šta radiš?"
     "Spavam."
     "Ha-ha."
     "Pa, stvarno sam spavao. I kolko je meni poznato, to je sve što sam radio."
     "Zar nemaš kuću, Kojote?"
     "Ko, ja? Ne."
     "I to ti ne smeta?"
     "Ne." Kojot mu uputi jedan dremljiv, mrljav osmeh. "Ja sam kao onaj grozan video program. Svet je moj dom."
     Nirgal samo zavrte glavom. Kojot je žmirkao, shvatajući da Nirgalu sve ovo nije mnogo zabavno. Zagleda se polusklopljenim očima u Nirgala i ostade nekoliko trenutaka tako, dišući još ravnomerno i duboko kao da spava. "Dečko moj", reče pospano. U celom gradu vladala je tišina. Kojot nastavi da gunđa nešto, kao da već tone u san. "Šta radi junak priče kad je priči kraj? Zapliva preko vodopada. Odnese ga plima."
     "Šta?"
     Kojot sasvim otvori oči, nagnu se bliže Nirgalu. "Pamtiš li kad smo doneli Saksa u Tarzis Tolus i kad si ti sedeo uz njega, i kako se posle pričalo da si ga ti vratio u život? Ta vrsta stvari..." Odmače se, nasloni leđima na naslon klupe. "Nije u redu. To je samo jedna priča. Zašto da se brineš o njoj kad ionako nije tvoja. Ovo što sad radiš je bolje. Daješ sebi mogućnost da okreneš leđa svim takvim pričama i odeš na neku drugu stranu. I da možeš noću sedeti u parku kao i svaka normalna osoba. Otići kud god te je volja."
     Nirgal neodlučno klimnu glavom.
     "Ono što ja volim da radim", reče Kojot sneno, "jeste da sedim u nekom uličnom kafiću, pijem kafu i gledam lica. Ženske. Tako su zgodne, a neke od njih imaju nešto... nešto... Ne znam. Volim ih." Stvarno je opet tonuo u san. "Naći ćeš ti svoj način života."

     U basen su mu povremeno dolazili gosti. Saks, Kojot, Art, Nađa, i Niki. Niki je svake godine bila sve viša, sada već viša i od Nađe; činilo se da gleda Nađu kao svoju negovateljicu iz detinjstva, ili kao prababu - otprilike onako kako je Nađu i sam Nirgal gledao, u Zigotu. Niki je nasledila Artov smisao za humor, a Art ju je u tom pravcu i podsticao, pripremao je s njom male zavere protiv Nađe, gledao ju je sa najozarenijim licem koje je Nirgal ikada video kod odraslog čoveka. Jednom je Nirgal gledao kako to troje sede na kamenom zidu pored jedne njegove njivice sa krompirom i smeju se do suza nečemu što je Art rekao; poče se i Nirgal smejati, ali ne bez izvesnog bola u duši; eto, dvoje njegovih starih prijatelja, sada su venčani, imaju dete. Žive po najdrevnijem sistemu. U suočenju sa svim tim, njegov 'život na zemljištu' izgleda prilično neubedljivo. Ali šta drugo on može da čini? Vrlo je mali broj ljudi na ovom svetu koji imaju tu sreću da naiđu na onog pravog partnera za sebe - potrebno je prvo imati strahovito mnogo sreće, onda i pameti da se prepozna trenutak kad se to dogodi, kao i hrabrosti da se tog trenutka stupi u dejstvo. Može se očekivati da će samo neznatna manjina ljudi uspeti da ispuni sve te uslove, a onda imati i dalje sreću i uspeh u životu. Svi ostali moraju da se snalaze već nekako.

     Zato je nastavio da živi u svom visokom basenu, da odgaja deo svoje hrane, da radi u zadružnim projektima da bi zaradio za ostatak. Jednom mesečno odletao je dole u Sabiši u novoj aero-skalameriji, uživao nedelju-dve u svom boravku u gradu, pa se vraćao kući. Art, Nađa i Saks počeše da dolaze češće, a Maja, Mičel i Spenser ređe; a svi su oni stanovali u Odesi. Ponekad su navraćali Zejk i Nazik, donosili vesti o Kairu i Mangali, ali on se trudio da te vesti ne čuje. Posle odlaska gostiju peo se na uzdignuti obruč 'male potkovice' i sedao na jednu od svojih omiljenih stena za sedenje. Odatle je gledao livade i osuline, usredsređivao se na ono što stvarno ima, na ovaj svet čula, na lišaj, kamen i mahovinu 'ognjicu'.
     Basen je napredovao. U livadama su se pojavile krtice, na osulinama mrmoti. Po završetku dugih zima, mrmoti su izlazili iz zimskog sna, ali prerano; zato su u danima posle toga užasno gladovali. Razlog je bio taj što su njihovi unutrašnji časovnici bili i sad podešeni na Zemlju. Nirgal im je ostavljao hranu u snegu, a onda sa gornjih prozora kuće gledao kako jedu. Bila im je potrebna pomoć da izduraju duge zime i dočepaju se proleća. Na njegovu kuću mrmoti su gledali kao na izvor hrane i topline, pa su se dve porodice mrmota čak nastanile u kamenju ispod kuće. Kad god bi se neko drugo ljudsko biće primicalo kući, mrmoti su se oglašavali svojim zvižducima upozorenja. Jednom su ga upozorili na dolazak ljudi iz tirenskog 'Odbora za nadzor nad uvođenjem novih vrsta' koji su sastavljali spisak 'ustaljenih ovdašnjih divljih životinja' da bi posle imali ovlašćenje da presude svakoj novoj živoj vrsti koja se brzo razmnožava. Nirgal se vrlo rado pridružio ovom naporu; činilo se da je isti takav stav svih ekopoeta na Tirenskom masivu; pošto su bili 'ostrvo padavina', stotinama kilometara udaljeni od najbližeg takvog, počela se kod njih razvijati posebna visinska flora i fauna, a Tirenci su bili sve skloniji da smatraju da je to prihvaćeno, 'prirodno' stanje stvari koje se od sad sme menjati samo konsenzusom.
     Članovi odbora odoše, a Nirgal ostade sa mrmotima. Osećao se nekako čudno. "Dobro", reče im on, "sad smo ovdašnje prihvaćeno prirodno stanovništvo."

     Srećan je bio u svom basenu, iznad sveta i svih svetskih briga. U proleće se pojaviše, niotkud, nove biljke; neke od njih on je dočekivao sa lopatom punom đubriva, a druge je čupao i pretvarao u đubrivo. Zelene boje proleća razlikovale su se od svih drugih zelenih - svetle, elektrizirane boje žada i krečnjaka, boje pupoljka i lista, novih vlati smaragdne trave, plavih kopriva, crvenih listova. Nešto kasnije, cveće, koje za biljku predstavlja ogroman dodatni trošak energije, bitku da se ne samo ostane živ, nego i razmnožava, a to je želja koja je bujala svud oko njega... Ponekad, kad su se se Nađa i Niki vraćale iz šetnje držeći bukete sitnog cveća u krupnim šakama, Nirgalu se činilo da svet ima smisla. Posmatra te dve žene, počne da razmišlja o deci, a onda oseti u sebi nešto divlje, oštro, čega obično nije u njemu bilo.
     Činilo se da i mnogi drugi ljudi imaju neke takve porive. Na južnoj polulopti proleće je trajalo sto četrdeset tri dana, toliko je bio dug povratak iz surove afelske zime. Dok su se smenjivali meseci proleća, cvetalo je sve više cveća. U početku je to bilo rano cveće, na primer vrsta zvana 'obećanje proleća', i 'snežni krstasti kopitnjak'; kasnije, floks i vres, potom saksifraž i tibetanski raven; kampion-mahovina, pa alpski nailvort, različak i runolist, i tako sve dalje i dalje, pa je na kraju svaki komad zelenila u kamenitom dlanu basna bio dodirnut brilijantnim tačkama cijanidne plave boje, i tamnoružičaste, i žute, bele, a svaka boja se talasala na osobenoj visini one biljke koja je drži; u polumraku, sve te tačke boja zračile su kao kapljice svetlosti koje izviru niotkud, naprosto iskrsavaju na ovom svetu - jedan poentilistički Mars, tako da je kosturnost okolnih kraterskih izdignuća bila podvučena ovim talasima drečave raznobojnosti. On ostade neko vreme nepomičan, stojeći u blago povijenom dlanu niz čije su nagibe vodile putanje udubljene proticanjem vode od otopljenog snega, putanje nalik na linije u ljudskom dlanu; niz glavnu, liniju života, ponajviše vode je odlazilo u široki svet, onaj što leži tako daleko, dole, ogroman senoviti svet polegao po prostorima zapada, sav izmagličast i ravan. Poslednja dnevna svetlost kao da je strujala malčice uvis.
     Jednog vedrog jutra Džeki se pojavi na AI ekranu njegove kuće i saopšti da je na pisti Odesa-Libija i da bi rado svratila kod njega. Nirgal, pre nego što je imao vremena da razmisli, pristade.
     Siđe na stazu pored izlaznog potoka da je dočeka. Mali, visoki basen... Na jugu ima takvih kraterčića milion. Mali, stari udar nekog tela u planetu. Ni po čemu izuzetan niti značajan. On se priseti Blistave mese, onog veličanstvenog vidika u zoru.
     Došli su u tri vozila koja su se ludo drmusala po terenu - jurcali su kao klinci. Džeki je bila ta 'omladina' koja je vozila prva kola, Antar je vozio druga. Izišli su smejući se na sav glas. Antaru je, izgleda, bilo svejedno što je izgubio trku. Doveli su sa sobom veliku grupu mladih Arapa. Ali i Džeki i Antar izgledali su mladi, zapanjujuće mladi; Nirgal ih odavno nije video, a za to vreme promenili su se malo ili nimalo. Tretmani protiv starosti; sadašnja narodna mudrost bila je da treba uzeti tretmane rano, i onda nastaviti s njima često, pa ćeš biti večno mlad, a i otporan na one retke bolesti od kojih čak i sad, s vremena na vreme, umre poneko. Perspektiva: možda i trajno ukidanje smrti. Znači: rano, često. Ovo dvoje izgledali su kao da i sad imaju po petnaest M-godina, a zapravo je Džeki bila godinu dana starija od Nirgala, a njemu je sad bilo maltene trideset M-godina... Osećao se stariji i od toga. Gledajući njihova iskliberena lica, on pomisli: moraću jednog dana i ja da uzmem taj tretman.
     Lunjali su tako, 'čoporativno', po basenu, uzvicima divljenja komentarisali izgled cveća, a sa svakim njihovim uzvikom basen je izgledao nekako sve manji. Pred kraj posete Džeki ga povede u stranu, sad uozbiljena.
     Pa reče: "Nije nam lako da suzbijamo navalu Zemljana, Nirgale. Šalju maltene po milion ljudi godišnje, a to je onaj broj za koji si ti rekao da im nikad neće biti ostvariv. Ti novopridošli ne učlanjuju se svi u Slobodni Mars, kao nekad, nego ostaju verni svojim zemaljskim državama. Mars ih ne menja dovoljno brzo. Ako se ovako nastavi, cela zamisao o slobodnom Marsu biće šala. Ponekad se zapitam nije li ipak trebalo da oborimo kabl."
     Ona se namršti, i tog trena dodatnih dvadeset godina skočiše opet na njeno lice. Nirgal suzbi mali drhtaj jeze koji zastruja njegovim telom.
     "Bilo bi korisno da se ti ne skrivaš ovde", uzviknu ona sa iznenadnom ljutnjom. Otpisa, jednim odmahivanjem ruke, ceo basen. "Treba nam svaki čovek koji može da pomogne. Ljudi te još i sad pamte, ali kroz samo nekoliko godina..."
     Dakle, dovoljno je da čekam još samo nekoliko godina, pomisli on. Nije skidao oka s nje. Prelepa je; tačno. Ali lepota je stvar duha, inteligencije, živosti, empatije. Zato je Džeki u isti mah i sve lepša, i sve manje lepa. Još jedno tajanstveno, višestruko presavijanje ka unutra. Nirgalu nije nimalo prijao ovaj unutrašnji gubitak kod Džeki, ni u kom smislu. Doduše, to je bio jedan element u njegovom planu za Džeki, element koji se ostvarivao; ali ne njemu na radost.
     "Primajući sve nove i nove doseljenike, mi Zemlji ne pomažemo stvarno", reče ona. "Bilo je pogrešno ono što si ti na Zemlji pričao u tom smislu, a to je i njima jasno. Valjda jasnije nego nama. Pa ipak, šalju taj narod ovamo, a znaš zašto? Znaš zašto? Samo da bi upropastili sve što ovde postoji. Samo da ne bi preostalo nijedno mesto gde neki ljudi uspevaju nešto da rade kako valja. To im je jedini razlog."
     Nirgal slegnu ramenima. Nije znao šta da kaže; u njenim rečima verovatno je bilo nešto istine, ali to je bio samo jedan od milion razloga zbog kojih ljudi dolaze na Mars. Nema razloga da se smatra za najvažniji, pa da se tako ističe.
     "Znači, ti nećeš da se vratiš", reče ona najzad. "Nije te briga."
     Nirgal slegnu ramenima. Kako reći ovoj ženi da je zabrinuta ne za sudbinu Marsa nego samo za svoju vlast? On nije taj koji joj može to reći. Ne bi mu verovala. Uostalom, ta tvrdnja je možda samo po njegovom mišljenju tačna.
     Najednom, Džeki prekide pokušaje da ga dosegne. Jedan kraljevski pogled upućen Antaru, i Antar uradi posao uvlačenja njihove koterije u vozila. Jedan, poslednji, upitni pogled; jedan poljubac i to baš u usta, nesumnjivo da bi nervirala Antara ili njega ili obojicu; kao električni šok za dušu; i kraj. Ona ode.

     Proveo je popodne i ceo sutrašnji dan smucajući se, sedeći na ravnim stenama i gledajući kako mlazići vode curkaju i skakuću nizbrdo. Jednom prilikom prisetio se koliko brzo voda pada na Zemlji. Neprirodno. Nije. Ali ovo je njegovo mesto, dobro znano i voljeno, ovde zna svaku dijadu i svaki busenčić mahovine, pa zna, eto, čak i brzinu kojom voda uzleće kad pljusne na neki kamen i odbije se uvis, glatka i srebrnasta. Zna kakav osećaj ta mahovina daje pod jagodicama prstiju. Njegovi posetioci su ljudi kojima će Mars zauvek biti samo ideja, jedno nascentno stanje, jedna politička situacija. Oni žive pod naduvanim plastičnim 'šatorima' i otprilike im je isto kao da žive u bilo kom gradu, bilo gde, a njihova odanost, i kad je istinita, ipak je data nekoj 'stvari' u prenosnom smislu, ili nekoj zamisli, nekom Marsu u umu. Nema u tome ničeg lošeg. Ali Nirgalu je sad važna zemlja, važna su mesta do kojih voda dopre, evo, baš na ovaj način, curkajući preko nekog kamenja starog milijardu godina i zatim na jastučiće nove mahovine. Treba da ostavi politiku mlađima, dosta se ispolitičio. Nema u njemu više te želje. Ili, bar, postoji želja da sa politikom pričeka sve dok Džeki ne ode. Vlast je, ipak, kao Hiroko - uvek isklizne, izmakne. Zar ne? A u međuvremenu, ovaj krug zemljišta, kao otvorena šaka.
     Ali dođe jutro kad je on krenuo u šetnju u zoru i video da nešto nije isto. Nebo vedro, u svom najčistijem jutarnjem purpuru, ali igličasto lišće kleke nekako žućkasto. Mahovina takođe. Štaviše, i lišće iznad zagrnutih 'kućica' krompira, takođe prožeto nekom žućkastom nijansom.
     On otkide nekoliko najžutijih uzoraka iglica, grančica i lišća, i ponese ih u kuću, na radni sto. Dva sata rada sa mikroskopom i veštačkim inteligencijama ne otkriše nikakav problem, pa se Nirgal vrati na teren i pribavi uzorke korenja, još lišća i iglica, takođe vlati trave i latice cveća. Trava je velikim delom imala neki klonuo izgled, iako nije bio vruć dan.
     U prsima mu je gruvalo od pulsa, stomak sav stegnut. Baci se na posao i provede tako ceo dan i dobar deo noći, ali ništa ne otkri. Ni insekte, ni patogene. Ali najžutiji su bili krompirovi listovi. U toku noći on pozva Saksa i objasni mu situaciju. Pukim slučajem Saks je bio blizu, u obilasku Univerziteta u Sabišiju, pa se već ujutro doveze uzbrdo svojim malim roverom, najnovijim proizvodom zadruge Spenser.
     "Lepo", reče Saks, izlazeći i osvrćući se. U staklenoj bašti proveri Nirgalove uzorke. Pa reče: "Hmmm. Pitam se."
     Imao je neke instrumente u kolima, ne baš lake. Iziđoše obojica i dovukoše ih u stenu, pa se Saks nanovo baci na posao. Posle celog, dugog dana rada, reče: "Ne uspevam ništa da nađem. Moraćemo odneti izvestan broj uziraka dole u Sabiši."
     "Ništa nisi našao?"
     "Nijedan patogen. Ni bakteriju, ni virus." On slegnu ramenima. "Da uzmemo nekoliko krompira."
     Iziđoše i iskopaše nekoliko iz njive. Neki krompiri bili su izduženi, kvrgavi, ispucali. "Šta je ovo!" uzviknu Nirgal.
     Saks se malo mrštio. "Izgleda kao oboljenje stabljika i gomoljika."
     "A šta bi bio uzrok?"
     "Viroid."
     "Šta je to?"
     "Samo otkinuti komadić RNK. Najsitniji poznati zarazni agens. Čudno."
     "Ka." Nirgal je osećao kako mu se stomak zatvara, steže u sebe. "Kako je to dospelo ovamo?"
     "Verovatno sa nekim parazitom. Ova vrsta izgleda da je prvo zarazila travu. Moraćemo ustanoviti."
     Prikupili su još uzoraka i odvezli se u Sabiši.
     Nirgal je sedeo na futonu na podu Tarikijeve sobe, obuzet mučninom u stomaku. Tariki i Saks su razgovarali još dugo posle večere, raspravljali o nastaloj situaciji. Pojavilo se, u poslednje vreme, i mnogo drugih viroida, koji su se širili sa Tarzisa; njihova disperzija bila je veoma brza. Po svemu sudeći, probili su se kroz 'sanitarni kordon' svemira i stigli na jedan svet koji do tad nije njih znao. Viroidi su manji od virusa, mnogo manji, i mnogo jednostavniji. Jedan viroid je samo jedno vlakance ribonukleinske kiseline, objasni Tariki; jedan ogoljeni fragment RNK, ništa više. Oko pedeset nanometara dugačak. Molekularna težina oko 130.000, dok najmanji poznati virus ima molekularnu težinu od preko milion. Viroidi su tako maleni da se rastvor u kome se nalaze mora centrifugirati na preko sto hiljada g da bi oni pristali da 'iziđu'.
     Kod krompira je ta zaraza dobro proučena, objasni im Tariki, kuckajući po svom monitoru i pokazujući pojedine delove sheme koja se tu sad videla. Taj viroid je lanac od svega 359 nukleotida, koji su poređani u jedan glavni pravolinijski niz ili štapić koji je 'opleten' kratkim dvožilnim vlakancima. Takvi viroidi izazivaju i nekoliko drugih biljnih bolesti, kao što je 'bolest bledog krastavca', zakržljavanje hrizantema, hlorotična pegavost, kadang-kadang, citrusni egzokortis. Potvrđeno je da su viroidi izazivači i nekoliko životinjskih bolesti mozga, kao što su skarpije, bolest 'ludih krava', kurui, a kod ljudi Krojcfeld-Jakobova bolest. Viroidi zloupotrebe enzime domaćina za svoje razmnožavanje, a osim toga u jedru napadnute ćelije uspevaju da se 'lažno predstave' kao regulativni molekuli i da poremete proizvodnju mnogih hormona, a naročito hormona rasta.
     Ovaj jedan viroid, napadač na Nirgalov basen, po svemu sudeći je mutacija jednog već poznatog krompirovog. Laboratorija na Univerzitetu još nije završila rad na identifikaciji, ali Tariki je bio, na osnovu činjenice da se počela sušiti i trava, ubeđen da će se ustanoviti da je viroid drugačiji od dosadašnjih, da je nov.
     Nirgal se osećao bolesno. Već od samih imena tih bolesti pozlilo mu je. Zurio je u svoje šake, koje je danas mnogo puta debelo zagnjurio u obolelu biljnu materiju. Kroz kožu, pa u mozak, dobiješ neku vrstu spongiformne encefalopatije, što znači da ti se mozak počne pretvarati u sunđer. U šupljikavu masu iz koje izviru, kao gljivice, milioni viroida. Da posle cvetaju svuda po telu.
     "Postoji li ikakav način da se mi borimo protiv toga?" upita on.
     Saks i Tariki ga pogledaše.
     "Prvo", reče Saks, "da ustanovimo šta je."

     Pokazalo se da to nije tako lako. Posle nekoliko dana, Nirgal se vrati u svoj basen. Tamo je mogao da čini bar nešto; Saks mu je predložio da ukloni sve krompire iz krompirišta. Ovo je bio dugotrajan, prljav posao, nešto kao negativan lov na blago; oboleli krompiri ispadali su iz grumenja zemlje - mnogo njih. To je moglo značiti da će i samo zemljište biti puno viroida i ostati zaraženo; da će Nirgal morati da digne ruke od tih njiva ili čak od celog basena. U najboljem slučaju, moraće da zasadi nešto drugo. Niko još nije dobro proučio način razmnožavanja viroida; a iz Sabišija stiže vest da ovo na Nirgalovom basenu možda i nije viroid u dosadašnjem smislu te reči.
     "Štapić je kraći nego što je uobičajeno", reče Saks. "Ili je to neka nova sorta viroida, ili je to nova živa vrsta, nalik na viroide, ali još kraća."
     U sabišanskim laboratorijama tu novu napast neki počeše da nazivaju 'virid'.
     Posle još jedne sedmice, koja se dugo vukla, Saks se opet doveze gore, na basen. "Možemo pokušati da fizički uklonimo uzročnike", reče on preko ručka. "Posle toga da zasadimo druge biljne vrste, otporne na viroide. To je najbolje što se može uraditi."
     "A da li će uspeti?"
     "Infekciji su podložne uglavnom neke, tačno određene biljke. Tebe je tresnuo novi soj, ali ako promeniš trave, ako zasadiš nove sorte krompira... Možda bi se jedan deo zemljišta sa tvojih njiva mogao podići i industrijski reciklirati..." Saks slegnu ramenima.
     Nirgal se okomi na ručak, sa mnogo više apetita nego što je imao u ma kom trenutku u proteklih sedam dana. Čak i sam nagoveštaj da bi se nešto moglo učiniti bio je veliko olakšanje. On poče piti i vino. Osećao se sve bolje i bolje. "Čudne stvari, a?" reče on Saksu, preko čašice rakije 'za posle ručka'. "Kakve je sve oblike živih bića priroda sposobna da stvori!"
     "Ako smatraš da su viridi živa bića."
     "Pa, hm, naravno da jesu."
     Saks ne odgovori.
     "Gled'o sam vesti na mreži", reče Nirgal. "Mnogo je svakojakih štetočina. Nikad ranije nisam to primetio. Paraziti, virusi..."
     "Da. Ponekad se brinem da bi mogla da grune i neka planetna kuga. Nešto što ne bismo uspeli da zaustavimo."
     "Ka! Zar bi moglo i to da bude?"
     "Razne invazije su uveliko u toku. Pojedine populacije se naglo povećavaju, druge izumiru do poslednjeg. Širom planete. Nastupila je nestabilnost. Narušene su neke ravnoteže za koje mi nismo ni znali da postoje. Dešavaju se stvari koje ne razumemo." Ta je misao, kao i uvek, bacala Saksa u potištenost.
     "Tanije ili kasnije, biocenoze će naći svoju ravnotežu", reče Nirgal.
     "Nisam uveren da postoji to."
     "Šta? Ravnoteža? Kao pojava?"
     "Da. Možda postoji samo..." Poče da maše rukama kao galeb krilima. "Probijena ravnoteža, bez ravnoteže."
     "Niz promena?"
     "Večita promena. Upletene promene - talasi promena..."
     "Kao što su kaskadne rekombinacije?"
     "Možda."
     "Ja sam čuo da je to matematika koju samo desetak ljudi na svetu uspeva da shvati."
     Saksa ovo kao da je iznenadilo. "A, to nikada nije istina. Ili, da se drugačije izrazim, važi za svaku matematiku. Zavisi šta misliš pod izraziom 'razumeti'. U svakom slučaju, ja sam nešto malo upućen u matematiku kaskadnih rekombinacija. Pomoću nje možeš do neke mere da izgrađuješ modele ovih stvari. Ali ne i da predvidiš dalji tok. Zapravo, ne znam kako da predložim ijednu pametnu... reakciju. Našu, na ove pošasti. Nisam ubeđan da se ta matematika može iskoristiti za to." Onda poče pričati o Vladovoj koncepciji da se živi svet sastoji od 'holona'. Jedan holon bio bi jedinica živog sveta, neka celina, sastavljena od nekoliko manjih, od pod-celina; isto tako, svaki holon bio bi učesnik u nekim većim, širim celinama. Na svakom nivou izvestan broj holona mogao bi se sagledati u novoj svetlosti, kao pod-celine nekog još višeg nivoa; pri svakom takvom podizanju na širi plan, ukazivalo bi se, shodno načelu 'izranjanja', da tu postoji i kvalitativno nova pojava. I tako redom, sve do vrha, i sve do dna, velikog lanca bića i stvari u celom svemiru. Vlad je razradio matematičke opise tih izranjanja, pa se pokazalo da ih ima raznih vrsta, svaka sa svojom porodicom osobina. Prema tome, ako bi samo mogli dobiti dovoljno informacija o ponašanju jednog holonskog stepena, kao i prvog sledećeg, višeg, mogli bi pokušati da ugrade te informacije kao inpute u matematičke formule, a onda videti šta bi izronilo; i tada, možda, naći neki način da naruše taj proces. "To ti je naš najbolji mogući pristup, kad se borimo sa stvarima tako sićušnim."
     Sledećeg dana pozvali su staklene bašte na Ksanteu i naručili velike količine novih sadnica, kao i semenje jedne nove himalajske vrste trave. Pre nego što isporuka stigne, Nirgal je morao iskopati iz korena i uništiti svu već postojeću travu iz basena, kao i glavninu mahovine. Radeći to, vukao se kao prebijen; jednom, videći zabrinutog mrmotskog 'starešinu porodice' koji je izvirio da nešto čavrlja, Nirgal sede i rasplaka se. Saks se povukao u svoju uobičajenu tišinu, što je samo još pogoršalo stvari, jer je uvek podsećalo Nirgala na Sajmona i na smrt uopšte. Sada mu je bila potrebna Maja, ili neko drugi sklon da snažno, izražajno govori o svom unutrašnjem životu, o svojim jadima i snagama; ali niko se nije pojavljivao, niko osim Saksa koji je bludeo kroz neke svoje misli koje kao da su se događale na nekom stranom jeziku ili na privatnom dijalektu, ali sada bez Saksove volje da prevodi.
     Prionuli su na posao da planiraju gde će sve u basenu saditi tu novu himalajsku travu. Odlučili su da to bude uglavnom duž primetnih curaka i tokova vode i po rubovima zaleđenih mesta na 'maloj potkovici'. Tokom noći udario je žestok mraz, što je bilo čak i korisno, jer su zaražene biljke umirale brže nego zdrave. Nešto niže na masivu napravili su primitivnu peć nalik na ciglarsku. Tu su spaljivali zaražene biljke. Ljudi su dolazili iz okolnih basena i pomagali, donosili otporne sadnice.
     Dva meseca prođoše, i boleština poče da popušta. Biljke koje su preostale bile su, po svemu sudeći, one otpornije; novozasađene se nisu razboljevale niti su umirale. Basen je izgledao kao da je jesen, iako je tek bila sredina leta; ali umiranje je prestalo. Mrmoti su bili primetno mršaviji, i po izgledu zabrinutiji nego ikad; brižna vrsta. Nirgal je jasno video zašto se oni brinu, basen oko njih bio je stvarno opustošen. Pa ipak, činilo se da će biocenoza preživeti. Sve su manje nalazili viroid u uzorcima, dođe i dan kad ga gotovo i nisu mogli naći, čak ni posle najjačeg, najupornijeg centrifugiranja. Kao da je otišao iz ovog basena, načinom jednako tajanstvenim kao što je i došao.
     Saks jednom prilikom zavrte glavom. "Ali viroidi koji napadaju životinje, ako ikada postanu robusniji..." Uzdahnu. "E, da mi je da o tome popričam sa Hiroko."
     "Čuo sam da je sad na severnom polu", reče Nirgal kiselo.
     "Da."
     "Ali?"
     "Ali nije tamo. Osim toga... ne verujem da bi želela da razgovara sa mnom. Ipak, ja još i sad... čekam."
     "Da te ona pozove?" reče Nirgal ironično.
     Saks klimnu glavom.
     Zurili su tmurno u plamičak Nirgalovog fenjera. Hiroko, majka i ljubavnica, napustila ih je obojicu.
     Ali basen će živeti. Na rastanku, kad je Saks polazio ka svom roveru, Nirgal ga zagrli kao medved, odiže ga od zemlje i zavrte. "Hvala."
     "Bilo mi je zadovoljstvo", reče Saks. "Vrlo zanimljivo."
     "Čime ćeš se baviti sad?"
     "Razgovaraću sa En. Mislim, pokušaću to."
     "Aha! Pa, srećno."
     Saks klimnu glavom kao da potvrđuje da će mu za taj poduhvat dobra sreća biti potrebna. Onda se odveze, iz kabine samo jednom mahnu, a potom dohvati volan oberučke, i to je bilo sve, za minut je roverom prešao iz basena na okolni teren i nestao sa vidika.

     I tako Nirgal prionu na mukotrpni posao da dovede basen u dobro stanje, s tim da sva nova živa bića budu otpornija na patogene agense. Više raznovrsnosti; veća zastupljenost 'domaćih', podnošljivih parazita. Od kazmoendolitičkih stanovnika stena, do insekata i mikrobioloških letača koji lebde u vazduhu. Potpunija, otpornija biocenoza. U Sabiši je odlazio retko. Zemljište svojih krompirišta dao je da se do trunčice odnese i da se donese nova količina; sadio je drugu sortu krompira.
     Dođe mu u posetu opet Saks, i sa njim Spenser. To je bilo onog dana kad je velika prašinasta oluja počela u području Klaritas, blizu Senzeni Na; dakle, na njihovoj geografskoj širini, ali bukvalno sa druge strane njihove polulopte. Slušali su o tome na vestima, onda su na satelitskim fotografijama pratili kretanje oluje tokom sledeća dva dana. Oluja se ustremila na istok i ostala tačno na toj putanji; uporno i stalno. U jednom trenutku činilo se da će protutnjati istočno od njih. U poslednjem času oluja zaokrete na sever.
     Sedeli su u dnevnoj sobi njegove stene i gledali ka jugu. I zaista, oluja se dovalja: tmasta masa. Puno nebo. Užas ispuni Nirgala kao statički elektricitet, koji se pojavi u pojedinim predmetima u kući; Spenser pipnu nekoliko takvih predmeta i svaki put se oglasi jaukom zbog iskre koja ga je pecnula. Užas lišen razumne osnove, jer je već desetak prašinastih i peščanih oluja prošlo preko ovog basena bez posledica. Sigurno samo zaostatak straha od viroidne napasti. Koju su, takođe, pregrmeli nekako.
     Ali ovog puta dnevna svetlost poče da se gasi i da poprima smeđe tonove, i brzo se pretvori u svojevrsnu noć; u čokoladnu noć koja je hujala preko stene-kuće i drmala prozore. "Baš su ojačali ovi vetrovi", primeti Saks setno. Onda zavijanje vetra poče da popušta, ali spoljašnja tama ne. Nirgal oseti rastuću mučninu u stomaku, sve veću što je jauk vetra postajao slabiji. Tako sve do trena kad je vazduh stao sasvim, a Nirgala obuzela mučnina tolika da se jedva držao na nogama, pored prozora. Globalne prašinaste oluje ponekad učine ovo: stanu, na jednom mestu naprosto prestanu postojati, kad vetar naiđe na neki jednak protiv-vetar ili na teren nekog određenog oblika. U tom trenutku oluja počinje da ispušta na zemlju sav svoj teret peska i prašine, obične i ultra-fine. I zaista, ispred njegovih prozora poče da pada kiša prašine. Prozori su sad bili prljavosivi, kao da se pepeo spušta na ceo svet. Saks poče nešto da mrmlja, nelagodno, nešto u smislu da su u starim danima oluje mogle da izruče nejviše nekoliko milimetara prašinastog taloga kad stanu, a vidi sad ovo... Atmosfera je postala mnogo gušća, pa su i vetrovi u istoj meri postali jači; zato su sposobni da dignu u nebo daleko više peska i prašine. Kad se to najzad sve izruči na jedno mesto, nastali talog bude mnogo deblji od nekoliko milimetara.
     Tokom sledećeg sata palo je na njih sve što je u vazduhu bilo, sve sem najfinijih čestica. Ostade samo jedno magleno popodne, bez vetra; u vazduhu je lebdelo nešto nalik na razređeni dim. Jasno su videli ceo basen, sada pritisnut neravnim pokrovom prašine.
     Nirgal iziđe iz kuće, sa maskom kao i uvek, i poče očajnički da kopa, prvo lopatom, zatim golim rukama. Saks iziđe za njim i poče se teturati kroz mekane nanose praha. Položi šaku Nirgalu na rame. "Ne verujem da se tu išta može učiniti." Sloj prašine i peska bio je dubok jedan metar, a na nekim mestima i više.
     Prolaziće vreme, dunuće neki novi vetrovi i odneće jedan deo ove prašine. Na sve što ostane, pašće snegovi, a kad se otope, stvoriće se blato i počeće da teče tamo gde je curila voda. Ovi tokovi urezaće novi fraktalno razgranati obrazac nalik na žilice na lišću, vrlo sličan nekadašnjem. Voda će postepeno odnositi blato niz masiv i još dalje, u svet. Ali pre nego što se to desi, sve biljke i životinje u basenu biće mrtve.









Deveti deo: ISTORIJA PRIRODE
     Posle je Nirgal otišao sa Saksom gore, u Da Vinči, i nastanio se kod tog starca. Jedne noći u taj stan navratio je Kojot, posle vremenskog iskliznuća, kad niko drugi ne bi pomislio da dolazi u posetu.
     Nirgal mu ukratko ispriča šta se dogodilo u basenu.
     "Da, pa šta?" reče Kojot.
     Nirgal otkloni pogled.
     Kojot ode u kuhinju i poče da pretura po Saksovom frižideru. Razgovor nastavi tako što je, sa punim ustima, vikao prema dnevnoj sobi. "A šta s očekivo na jednom tako vetrovitom brdu? Ovaj svet nije bašta, čoveče. Svake godine neki njegov deo bude živ sahranjen. To ti je naprosto tako. Kad dođe neki drugi vetar kroz godinu ili kroz deset ima da oduva svu tu prašinu sa tvog brda."
     "Ali će do tada biti sve mrtvo."
     "To ti je život. Sad treba raditi nešto drugo. Šta si radio pre nego što si se naselio tamo?"
     "Tražio Hiroko."
     "E, jebi ga." Kojot se pojavi na vratima, uperi veliki kuhinjski nož pravo u Nirgala. "Pa, ne valjda i ti!"
     "Da, i ja."
     "Ma idi, ej. Kad ćeš odrasti? Hiroko je mrtva. Trebalo bi da se navikneš na tu činjenicu."
     Saks iziđe iz svoj radne sobe, jako žmirkajući. "Hiroko je živa", reče on.
     "Pa ne valjda i ti!" dreknu Kojot. "Vas dvojica ste kao deca."
     "Ja sam je video na južnom boku Arsia Monsa, u oluji."
     "Pridruži se prokletoj gomili istih takvih, čoveče."
     Saks žmirnu ka njemu. "Šta time hoćeš da kažeš?"
     "E, jebi ga."
     I Kojot se vrati u kuhinju.
     "Viđana je i u drugim prilikama", reče Nirgal Saksu. "Izveštaji o tome prilično su česti."
     "To mi je poznato..."
     "Izveštaji su svakodnevni!" povika Kojot iz kuhinje. Dojuri opet u dnevnu sobu. "Ljudi je viđaju svaki dan! Na zglavku postoji posebni fajl samo za to! Vidim da se prošle nedelje pojavila na dva mesta istovremeno, i to noću, u Noahisu i na Olimpusu! Na dve suprotne strane sveta!"
     "Ne vidim da to dokazuje išta", reče Saks tvrdoglavo. "Iste priče šire se i o tebi, pa, pogledaj se, živ si."
     Kojot poče žestoko odmahivati glavom. "Ne. Ja sam onaj jedan izuzetak koji potvrđuje pravilo. U svim ostalim slučajevima, kad se za nekoga javi da je viđen na dva mesta istovremeno, to znači da je mrtav. Siguran znak." Zakorači još jednom naglo napred, podigavši dlan, da zaustavi sledeću Saksovu rečenicu, povika: "Mrtva je! Suočite se s time! Poginula u napadu na Sabiši! Jurišne trupe UNTA su pohvatale nju, Ivao, Džina i Raju i celo to društvo, pa su ih odveli u neku prostoriju i ispumpali vazduh ili povukli obarač. Tako je to išlo! Mislite da se to ne radi tako? Da tajna policija nije nikad ubijala disidente, a onda uklanjala tela, da se nikad ne dozna? E, vidite, radi se tako! Jebo te, bilo je toga i na vašem dragom Marsu, i to ne jednom! I vi znate da je to istina! Tako je bilo sa njom. Takvi su ljudi. Učiniće bilo šta, ubiće bilo koga, i objasniće sebi da je to samo da bi zaradili platu, da im deca ne gladuju, i da bi svet bio bezbedan. Eto šta je bilo. Ubili su i Hiroko i celo to društvo."
     Nirgal i Saks su zurili u njega. Kojot se sav tresao i činilo se da će svakog trenutka pokušati da zabode nož u zid.
     Saks pročisti grlo. "Dezmonde - na osnovu čega si tako siguran?"
     "Na osnovu toga što sam je tražio! Tražio. Tražio bolje nego što bi iko drugi mogao. Ona se ne nalazi ni na jednom od njenih mesta. Ne nalazi se nigde. Nije se izvukla. Niko nije nju zaista video posle Sabišija. Zato vam se i nije javila nikad. Nije ona toliko neljudski stvor da nas pusti da sve ovo vreme živimo u neizvesnosti, da nam se ne javi."
     "Ali ja sam je video", reče Saks.
     "U oluji, kažeš. U priličnoj frci, je 'l tako. Samo na kratko, tek koliko da te izvuče. I odmah posle toga je nestala, zauvek."
     Saks žmirnu.
     Kojot se nasmeja oporo i grubo. "Znao sam! Ne, pa nema problema. Sanjaj ti o njoj do mile volje. Samo nemoj to pomešati sa stvarnošću. Hiroko je mrtva."
     Nirgal je, u nastaloj ćutnji, prenosio pogled s jednog na drugog i nazad. "Tragao sam i ja za njom", reče, a onda, videvši izraz potpune poraženosti na Saksovom licu, dodade: "Sve je moguće."
     Kojot odrečno mahnu glavom i vrati se u kuhinju, gunđajući nešto sam za sebe. Saks okrete pogled ka Nirgalu, ali ne pogleda stvarno Nirgala nego se zagleda kroz njega, ukočeno, u daljinu.
     "Možda ću ja još jednom pokušati da je nađem", reče Nirgal.
     Saks klimnu glavom.
     "Bolje nego da se baviš poljoprivredom", dobaci Kojot iz kuhinje.









33.
     Nedugo pre toga, Hari Vajtbuk je pronašao način da se kod životinja poveća otpornost na CO 2 u vazduhu, i to kod sisara, tako što im se unese gen za hemoglobin kodiran izvesnim osobenostima krokodilskog hemoglobina. Krokodil može pod vodom veoma dugo da drži dah, a CO 2 koji bi trebalo da se u njihovoj krvi nagomilava, zapravo se rastvara u bikarbonatne jone, a ovi se vezuju za aminokiseline u hemoglobinu, jednom reakcijom koja se završi tako što hemoglobin ispušta u krv dodatne količine kiseonika. Tako se visoka tolerancija na ugljendioksid kombinuje sa delotvornijim korišćenjem kiseonika, što je veoma elegantno prilagođavanje, a kako se pokazalo i veoma lako (kad je Vajtbuk pokazao pravi način) za ugradnju kod sisara. Morala je biti upotrebljena najnovija tehnika 'kopiranja osobina': dizajnirani vlaknasti komadi DNK enzima za opravke, poznatog kao fotolijaza, sklapani su i ubrizgavani uz gerontološki tretman. Ova dodatna DNK ulazila je u sastav genoma date jedinke, menjajući, samo malo, osobine hemoglobina.
     Dezmond Saksifraž bio je jedan od prvih ljudi na kojima je to pokušano. Zamisao mu se dopala zato što je posle toga mogao da se šeta po Marsu bez maske na licu, a on se po terenu šetao mnogo i često. Nivo ugljendioksida u atmosferi Marsa bio je i sad, na nultoj nadmorskoj visini, oko 40 od ukupno 500 milibara. Ostatak se sastojao od 260 milibara azota, 170 milibara kiseonika, i 30 milibara raznih plemenitih gasova. Prema tome, bilo je ugljendioksida još i sad previše za ljudsko biće bez filter-maske. Međutim, posle genetske izmene hemoglobina, čovek je sticao sposobnost da u takvoj atmosferi diše slobodno. Pušten je veliki broj životinja sa sličnim adaptacijama. Svi su bili, i životinje i ljudi, zajedno i podjednako 'čudovišta'.
     Svako je ulazio u svoju ekološku nišu, u haotičnom previranju razmnožavanja i izumiranja, invazija i bežanija. Sva živa bića uzaludno su tragala za ravnotežom koja, usled stalnih velikih promena klime, nije mogla biti uspostavljena. Drugim rečima - isto kao što je na Zemlji oduvek bilo, ali s tom razlikom što su ovde promene nastupale mnogo brže jer su ih ljudi namerno izazivali svojim svakovrsnim intervencijama, transkripcijama osobina, uvođenjem novih vrsta, svojim uspesima i neuspesima; toliko je procesa išlo na nepredviđene načine, neplanski, čak neprimećeno, da su mnogi ozbiljni naučnici tvrdili da tu nikakve kontrole više nema.
     To je Spenser u pijanom stanju pozdravljao rečenicom "Nek bude što bude", koja je vređala Mičelovo osećanje za smislenost, ali tu ni Mičel nije mogao ništa osim da preispita svoje osećanje, da se drugačije zapita šta na svetu ima, a šta nema smisla. Snalaženje u svakojakim nezgodacijama; tok života; jednom reči, evolucija. Reč izvedena iz latinske evolvere što je značilo 'odmotavati pergamentni svitak na kome je nešto zapisano', u suštini: odmotavati knjigu. Ova evolucija nije bila osobito čvrsto vođena, pre bi se moglo reći da je jedva nešto malo, iole, vođena. Ubrzavana svakako jeste, bar u nekim vidovima; ljudskih mešanja u nju zacelo je bilo; ali nije bila dirigovana, kontrolisana. Oni su radili, ali nisu, baš, znali šta rade. Trebalo se i navikavati na takav život.

     Tako je Saks krenuo u lutanja poluostrvom Da Vinči, pravougaonom teritorijom koja je u sebi sadržala krater Da Vinči, a bila okružena i opisana fjordovima Simud, Šalbatana i Ravi koji se svi izlivaju u južni kraj zaliva Krize. Zapadno od Da Vinčija ležala su dva ostrva, Kopernik i Galilej, na ušćima fjordova Ares i Tiu. Veoma bogato preplitanje mora i kopna, savršeno za bujanje života - laboratorijski tehničari iz Da Vinčija nisu mogli odabrati bolje mesto, mada je Saks bio čvrsto ubeđen da su ga odabrali ne razmišljajući nimalo o prirodnoj okolini, samo zato što je krater bio pogodan za skrivanje aerokosmičkih laboratorija. Kružni prsten kratera bio je visok i debeo, znatno udaljen od Barouza i Sabišija, i to su njima bili dovoljni, presudni razlozi, u ono vreme. Pukim slučajem uskočili su u raj. Ceo život vršiti bogata osmatranja - ostajući kod kuće.
     Hidrologija, invaziona biologija, areologija, nauka o materijalima, atomska fizika, kosmologija: sva ta polja ogromno su zanimala Saksa, ali poslednjih nekoliko godina njegov svakodnevni rad bio je ponajviše u oblasti vremenskih prilika, koje su na poluostrvu Da Vinči često bile dramatične. Vlažne oluje jurile su niz zaliv, ka jugu, a suvi katabatični vetrovi spuštali su se sa južnih visija, zaletali niz kanjone i fjordove, podizali na moru visoke talase koji su jezdili na sever. Pošto su ovi krajevi bili nadomak polutara, ciklus perihel/afel uticao je na njih mnogo jače nego što bi to mogla obična inklinacijska godišnja doba. Afel je donosio velike hladnoće sve do dvadesetak stepeni severne geografske širine, a perihel je 'kuvao' stanovnike polutarnih oblasti jednako kao i one na jugu. Tokom svakog januara i februara, suncem zagrejani južni vazduh podizao se čak u stratosferu, na tropopauzi zaokretao ka istoku, i pridruživao se okoplanetnom kruženju takozvanih 'mlaznih struja'. Oko divovske uzvisine Tarzis, ovi vetrovi postajali su bifluentni, delili su se u dva toka. Južni je nosio vlagu iz zaliva Amazonis i izručivao je na Dedaliju i Ikariju, ponekad čak i na zapadni zid planina Argirskog basena, gde su nastajali glečeri. Severni tok prelazio je preko visija Tempe i Mareotis, zatim duvao preko Severnog mora, i tu nakupljao vlagu u količinama dovoljnim za mnogo uzastopnih oluja. Severno od toga, iznad polarne kape, vazduh se hladio i padao na rotirajuću planetu, uzrokujući površinske jugozapadne vetrove. Ovi hladni, suvi vetrovi ponekad su se zabijali ispod toplijeg, vlažnijeg vazduha donetog umerenim zapadnim vetrovima, zbog čega su se nad Severno more (zvano i Severni okean) uzdizali divovski frontovi kišnih oblaka, i po dvadeset kilometara visoki.
     Južna polulopta, geografski ujednačenija od severne, imala je vetrove koji su još jasnije pokazivali fiziku vazduha nad rotirajućom kuglom: jugoistočni pasati u pojasu između polutara i tridesetog stepena, preovlađujući zapadni vetrovi između tridesetog i šezdesetog stepena, a polarni istočni vetrovi odatle pa sve do južnog pola. Na jugu su nastale ogromne pustinje, naročito između 15 stepeni i 30 stepeni južne geografske širine, gde je onaj vazduh koji se sa polutara digao, opet tonuo, stvarajući visok vazdušni pritisak i zadržavajući u sebi vlagu, a ne dozvoljavajući joj da se kondenzuje; u ovom pojasu gotovo nikad nije padala kiša. Tu su bile i hipersuve oblasti Solis, Noahis i Hesperija. U tim područjima vetrovi su dizali prašinu sa suvog zemljišta, a tako nastale prašinaste oluje, iako manjeg razmaha nego u ranijim vremenima, nosile su veću količinu tereta - bile su gušće, kao ona koja je u Saksovom prisustvu sahranila Nirgalov ekopoetski basen na Tireni.
     To su bili osnovni obrasci marsovske meteorologije: žestina u vreme afela, blagost u sunčanim ravnodnevnicama (helion-ekvinoksima); jug polulopta krajnosti, sever polulopta umerenosti. Tako su, bar, neki modeli nagoveštavali. Saksu se dopadalo da pušta simulacije na osnovu tih modela, ali je bio svestan da u stvarnosti mnogo što-šta ide drugačije; svaka dosada zabeležena godina bila je nekakav izuzetak, teraformiranje je napredovalo i uslovi su se stalno menjali. Nemoguće je bilo predvideti budućnost njihove klime, čak i kad bi svi varijabilni činioci zauvek 'ukočili' i kad bi se teraformiranje zaustavilo na dostignutom stepenu, što sasvim sigurno nije moglo biti. Saks je mnogo puta pustio kompjutersku projekciju sledećih hiljadu godina vremenskih prilika, menjajući pojedine varijabilne činioce, i svaki put je pred njim proleteo milenijum sasvim drugačiji. Očaravajuće. Slabija gravitacija, zbog koje je atmosfera uzdignuta mnogo više u visinu, ka svemiru; titanski okomiti reljefi površine; prisustvo Severnog mora koje bi se moglo celo zalediti ili odlediti; vazduh sve gušći; ciklično smenjivanje perihela i afela na planetnoj putanji koja ima i svoju, izvesnu, ekscentričnost, zbog koje se po sistemu precesije ciklus perihel/afel polako 'probija napred' kroz godišnja doba nastala usled nagnutosti Marsove ose rotacije u odnosu na ravan ekliptike; sve to je imalo svoja predvidljiva dejstva, ali tako grdno mnoštvo 'predvidljivih' procesa u isto vreme, sve jedan preko drugog, davali su izrazito nepredvidljivu celinu. Što je više gledao projekcije, Saks je sve više dolazio do uverenja da naučnici ne poznaju i ne razumeju vremenske prilike na Marsu. Ali tako je opčinjavajuće - on može gledati sve nove i nove varijante sledećeg milenijuma, i tako mu je prolazio ceo dan.

     Ili naprosto sedeti na vidikovcu zvanom Simšal Point, gledati kako oblaci lete preko zumbul-plavih nebesa. Na severoistoku je fjord Kasei, pravi vazdušni tunel za najjače - na celoj planeti - udare katabatičnih vetrova, iz koga vetar jurne u Zaliv Krize brzinom koja zna da dostigne i pet stotina kilometara na sat. Kad ti 'urlatori' tutnje, Saks na severnom horizontu vidi oblake cimet boje koji su im pratioci. Deset ili dvanaest sati kasnije, veliki i široki talasi dovaljaju se sa severa, nadomak obale svaki se prikupi i uzdigne, a onda... pedeset metara visoko brdo vode... grune u obalske litice snagom diva. Vodena prašina vijori se odatle i rasprostire preko celog ostrva kao gusta, bela izmaglica. Opasno je ploviti morem u vreme kad duvaju urlatori, što je i Saks osetio na svojoj koži jednom prilikom kad je plovio obalskim vodama južnog zaliva, sam, u malom katamaranu kojim je naučio da upravlja.
     Mnogo je lepše posmatrati oluju sa obale. Danas nema 'urlatora', duva samo jedan postojan, snažan vetar, a na vodama severno od Kopernika leži crna metla kiše i oluje; na koži, toplina sunca. Prosečna temperatura planete menja se iz godine u godinu, nekad pada, a nekad raste, češće raste. Ako je horizontalna osa vreme, temperatura je planinski lanac u porastu. Ona davna 'godina bez leta', to je ova stara provalija. Trajala je, istini za volju, tri godine, ali ko bi zbog tako banalne činjenice kvario tako lepo ime. 'Tri posebno hladne godine'? Ma, ni slučajno; ne 'zvuči'. Nema ono 'nešto' što ljudi zahtevaju od imena, osobinu da se istina sažme, da bi, možda, ostavila jači trag u pamćenju. Simbolsko mišljenje; treba ljudima 'bacanje zajedno'. Saksu je ovo poznato, zato što je mnogo vremena proveo u Sabišiju, posećujući Mičela i Maju. Narod voli dramu. Maja je voli možda i više nego neki drugi, ali i to je neka mera ljudskih sklonosti. Ograničenje doprinosi uočavanju norme. Ono što njega brine jeste: kako će Maja delovati na Mičela. Koji kao da ne uživa u životu. Nostalgija, od grčkih reči nostos što znači 'kući dolaziti' i algos, bol. Bol povratka kući. Veoma tačan opis; reči jesu mutne, pa ipak, ponekad pogode tako tačno. Paradoks, ali postane manje začuđujući kad pogledaš kako mozak radi. Model za međudejstvo mozga sa fizičkom stvarnošću koja je malo nejasna na ivicama. Što čak i nauka priznati mora. Ali što ne znači, dabome, da treba odustati od pokušaja da se stvari objasne!
     "Hajde sa mnom na teren da proučimo nešto", kaže on Mičelu ponekad. A ovaj odgovori:
     "Uskoro."
     "Usredsredi se na sadašnji trenutak", ubeđuje ga tada Saks. "Svaki trenutak je svoja sopstvena stvarnost. Ima svoju posebnu 'ovost', jer je ovo što jeste, a nije ništa drugo. Predvideti ne možeš. Objasniti možeš. Ili bar pokušati. Uz dobru moć opažanja i dosta sreća moći ćeš kazati: ovo se dešava ovako! A to je vrlo zanimljivo!"
     "Sakse. Od kad si postao tako veliki poeta?"
     Saks nijednom nije našao odgovor na to. Mičel je ostao ispunjen - kao slamom ispunjena ptica - svojom ogromnom nostalgijom. Na kraju, Saks kaže: "Nađi vremena jednog dana za izlazak na teren."

     Kad su zime bile blage, a vetrovi nežni, Saks je polazio na jedrenje po južnom kraju Zaliva Krize. Zlatan zaliv, taj. Ostatak godine Saks provede na poluostrvu, a iz kratera Da Vinči kreće na teren pešice, ili malim terenskim vozilom, ako misli da tamo i prespava. Pretežno se bavio meteorologijom, ali je, naravno, gledao i sve drugo. Na vodi, on sedi i oseća vetar u jedru dok ulazi, kao lutalica, redom u jednu po jednu malenu krivinu obale. Na kopnu, pre podne se voza dok ne uoči povoljnu tačku, onda iziđe i nastavi peške.
     Pantalone, košulja, vetrovka, čizme za daleko pešačenje po terenu, njegov stari šešir; to je sve što mu treba ovog dana u ovoj, 65. M-godini. Činjenica koja nikad ne prestaje da ga zapanjuje. Temperatura obično negde iznad 280 stepeni. Hladno, brate, ali on to voli. Planetni prosek skakuće negde između 270 stepeni i 280 stepeni. Dobar prosek, po njegovom mišljenju, pouzdano iznad tačke smrzavanja vode, šalje termalni puls dole u permafrost. Prepušten sam sebi, ovaj termalni puls otopio bi sav permafrost na Marsu u roku od deset hiljada godina. Ali, naravno, nije prepušten sam sebi.
     On luta preko tundraste mahovine, motrike, kotvice i trave. Život na Marsu. E, čudna posla. Čudan je, doduše, život bilo gde. Uopšte nije jasno zbog čega bi se morao pojaviti. O ovome je Saks razmišljao u poslednje vreme. Zašto povećanje sređenosti u ma kom deliću kosmosa, kad se logično može očekivati da entropija caruje svuda? Ovo ga veoma baca u nedoumicu. Zainteresovao se kad je Spenser ponudio jedno ovlašno, 'ofrlje' objašnjenje, jedne noći u kornišu u Odesi, preko piva. U Vaseljeni koja se širi, rekao je Spenser, poredak nije stvarno poredak, nego je samo razlika između konkretno postojeće entropije i najveće moguće. Tu razliku ljudska bića opažaju kao red. Saksa je iznenadila takva kosmološka misao kod tipa kao što je Spenser, ali Spenser je oduvek znao da iznenadi. Ali i da popije premnogo.
     Kad legneš na travu i gledaš cveće tundre, neminovno te obuzmu razmišljanja o životu. U Sunčevom sjaju cvetići stoje na svojim stabljičicama i blešte antracinima, gusti od boje. Ideogrami poretka. Ne liče uopšte na puke razlike u nivoima entropije. Latica cveta ima tako finu teksturu; kad je natopljena svetlošću, pričinjava ti se da svaki njen molekul možeš videti ponaosob, tamo jedan beli molekul, ovde jedan boje lavande, onaj plave boje pavetine. Te tačke jesu poentilističke, ali nisu molekuli, naravno, jer molekuli su daleko ispod sposobnosti ljudskog oka da ostvari razaznavanje pojedinosti - vizuelnu rezoluciju. Čak i kad bi molekuli bili vidljivi, ne bi to bio kraj potrebnom i željenom razaznavanju pojedinosti, jer krajnji elementi od kojih je cvetić sagrađen toliko su manji od molekula da je to teško i zamisliti - ispod su naše moći, moglo bi se kazati, konceptualne rezolucije. Doduše, u poslednje vreme jedna grupa teoretičara u Da Vinčiju zuji nešto o razvoju u teoriji superstruna i kvantne gravitacije, navodno su oni nešto postigli i dogurali čak do prognoza koje se mogu testirati, a to je, istorijski gledano, ono gde je teorija superstruna oduvek bila najslabija. Zainteresovan ovim ponovnim dolaskom teorije u dodir sa eksperimentom, Saks je pokušao da shvati šta to oni muvaju. Iz tih razloga morao je mnoge šetnje po morskim liticama da izostavi i da se nađe u fakultetskim salama, ali kad je sezona kiša, zašto ne. Tako je Saks neko vreme sedeo na popodnevnim sastancima te grupe, slušao prezentacije i zatim rasprave, proučavao matematiku naškrabanu njihovim rukama po ekranima, a jutra provodio radeći na Rimanovim površinama, Lijevoj algebri, Ojlerovim brojevima, na topologijama kompaktnih šestodimenzionih prostora, diferencijalnim geometrijama, grasmanovskim varijablama, Vladovim emergentnim operatorima i na drugim delovima matematičkog instrumentarijuma neophodnog da bi čovek pratio ono o čemu ovo najnovije pokolenje priča.
     Odavno je on proučio jedan deo matematike superstruna. Ta teorija postoji već skoro dva veka, ali prvo je bila predložena samo hipotetički, kao čista spekulacija; tek mnogo kasnije stiglo se do matematičkih, a potom i eksperimentalnih sredstava za proveru. Teorija tvrdi da najmanji delići prostorvremena nisu tačke, nego ultramikroskopske petljice koje vibriraju u deset dimenzija; šest od tih deset dimenzija su kompaktovane oko petljica koje, zbog toga, jesu malčice egzotični matematički objekti. Prostor u kome superstrune vibriraju takođe je kvantizovan; to su uradili teoretičari dvadeset prvog veka. Oni su taj prostor rasporedili u petljične obrasce koji se zovu 'spinske mreže'. U svakoj spinskoj mreži, najfinije linije gravitacionog polja deluju slično magnetnim linijama sile oko magneta, i dopuštaju strunama da vibriraju samo u izvesnim, tačno određenim, harmonicima. Ove supersimetrične strune, koje harmonijski vibriraju u desetodimenzionim spinskim mrežama, daju vrlo elegantna i ubedljiva objašnjenja za sve sile i čestice opažene na subatomskom nivou, za sve bozone i fermione, kao i za njihova gravitaciona dejstva. Teorija u svom potpuno razrađenom obliku tvrdi da je sposobna da uspešno uklopi kvantnu mehaniku i gravitaciju u jednu celinu, a to je i bio glavni problem teorijske fizike u protekla dva veka.
     Odlično, zaista; i veoma uzbudljivo. Ali je problem, po mišljenju Saksa i mnogih drugih, nastajao kad je trebalo tu prekrasnu matematiku potvrditi makar i jednom trunčicom eksperimentalnih dokaza. Problemčić. Zato što su petljice i komadići prostora, o kojima se teoretiše, zaista vrlo, vrlo, vrlo mali. Sve nešto oko 10 na -33 centimetra, što je takozvana Plankova dužina, a to je dužina toliko manja od prečnika jedne subatomske čestice da ju je teško i zamisliti. Tipično atomsko jezgro ima 10 na -13 centimetra u prečniku, a to je milioniti deo milijarditog dela jednog centimetra. Saks je neko vreme pokušavao, svim silama, da zamisli to rastojanje; beznadežno, ali moraš pokušati, moraš zadržati tu nepojamnu malenost u svom umu makar na tren. A onda se setiti da u teoriji struna pominju rastojanja koja su za još dvadeset redova veličine manja - govore o objektima čiji prečnik iznosi jedan hiljaditi deo milijarditog dela milijarditog dela prečnika jednog atomskog jezgra! Saks se izborio da nađe jedno poređenje za ovakve razmere. Struna je onoliko manja od atoma, koliko je atom manji od... celog Sunčevog sistema. Razmera koja maltene izmiče i samoj racionalnosti.
     Što je još gore, struna je suviše mala da bi se mogla eksperimentalno ustanoviti. Ovo je, po Saksovom mišljenju, bilo središte problema. Fizičari su uspešno obavljali opite u akceleratorima pri energetskim nivoima od oko 100 GeV, a to je sto puta više od mas-energije jednog protona. Na osnovu takvih opita izradili su, ogromnim trudom, tokom mnogo godina, takozvani revidirani standardni model fizike čestica. Taj model objašnjavao je mnogo toga, bio je zaista jedno zapanjujuće dostignuće i davao je prognoze koje je bilo moguće potvrditi ili oboriti opitom u laboratoriji ili kosmološkim posmatranjem, prognoze koje su se vremenom nakupile - tako raznovrsne i tako temeljito potvrđene u praksi, da su fizičari stekli sposobnost da govore samopouzdano o mnogim stvarima koje su se u Vaseljeni dogodile još od Velikog praska; protezali su svoje znanje unazad sve do prvog milionitog dela prve sekunde postojanja vremena.
     Teoretičari struna, međutim, želeli su da učine fantastični skok mnogo dalje od revidiranog standardnog modela, u Plankovu razdaljinu, a to je najmanja moguća razdaljina; najmanji mogući pokret, u kvantnom svetu, pokret koji nikako ne može biti skraćen, jer bi onda bio narušen Paulijevo načelo ekskluzivnosti. Na neki način je i razumno razmišljati o najmanjim mogućim dimenzijama stvari u ovom svetu; ali da bi se u opitu ugledalo nešto tako sitno, bila bi potrebna energija od bar 10 na 19 GeV, daleko više nego što su naučnici u mogućnosti da postignu. Nijedan akcelerator neće nikada dospeti ni blizu toj energiji. U srcu supernove bilo bi nekih izgleda. Ne. Ogromna provalija, nalik na divovski kanjon ili pustinju, razdvajala ih je od Plankovog vilajeta. Sudbina je odredila da taj nivo stvarnosti njima nikada ne postane u fizičkom smislu poznat.
     Tako su bar tvrdili skeptici. Ali ljudi zainteresovani za teoriju nastavljali su je proučavati, u traganju za nekom posrednom potvrdom, i to na subatomskom nivou, koji je iz te perspektive prava zemlja džinova, i u kosmologiji. U izvesnim pojavama dešavaju se nepravilnosti koje nije moguće objasniti revidiranim standardnim modelom, ali bi lepo mogle biti objašnjene pomoću onoga što predviđa, na Plankovom nivou, teorija struna. Nažalost, takvih predviđanja bilo je malo, a pojave vrlo teške za posmatranje. Niko još nijedan stvarni ubedljivi dokaz nije uspeo da pronađe. Decenije su prolazile, a malobrojni entuzijasti matematike nastavili su da istražuju nove matematičke strukture, koje bi mogle voditi do nekih daljih razgranavanja teorije, posle čega bi se možda mogli predvideti neki, makar i posredno opazivi, nalazi. Šta bi drugo mogli da rade? Ali, prema Saksovom mišljenju, fizika je na taj način odlutala na neke veoma rizične puteve. Saks je iz dubine duše verovao u opitnu proveru svake teorije. Ako ne možeš proveriti, onda imaš samo matematiku, a njena lepota je nebitna. Postoje mnoga, bizarno predivna, egzotična polja matematike, ali ako ona nisu modeli za nešto stvarno, nešto u stvarnom svetu, onda nisu za Saksa nimalo zanimljiva.
     Međutim, sada, posle vekovnog rada, matematičari i fizičari su počeli ostvarivati napredak i to na način Saksu zanimljiv. U novom superkolajderu ugrađenom u prsten kratera Raderford otkrili su drugu Z česticu, čije je postojanje teorija struna još davno predskazala. Osim toga, detektor magnetnih monopola, koji je orbitovao oko Sunca i to izvan ravni ekliptike, ulovio je trag nečeg što je izgledalo kao čestica sa delimičnim naelektrisanjem, slobodna, ali sa masom velikom poput mase jedne bakterije. Posle vrlo dugog čekanja, dakle, uočena je makar na tren jedna 'slabo međudejstvujuća masivna čestica', akronimski nazvana 'vimp'. Teorija zasnovana na konceptu 'strune' predvidela je da će vimpova biti tamo napolju, u svemiru, što revidirana standardna teorija ne zahteva. Ovo je navodilo na razmišljanje, jer oblik galaksija pokazuje da one imaju gravitacionu masu desetak puta veću od one koju, pomoću vidiljive svetlosti, opažamo kod njih; kad bi se ta razlika, zvana tamna masa, mogla zadovoljavajuće objasniti prisustvom vimpova, onda bi, razmišljao je Saks, teorija koja je na to ukazala morala biti smatrana zaista vrlo zanimljivom.
     Na drugi način je bila zanimljiva činjenica da je upravo u Da Vinčiju stanovala, i u Saksovoj grupi radila, jedna od vodećih teoretičarki u ovom stepenu razvoja teorije struna. Zvala se Bao Šujo. Rođena je i odrasla u Dorsa Breviji, ali bila je japanskog i polinežanskog porekla. Za mladu domorotkinju Marsa, bila je sitnog rasta, pa ipak, pola metra viša od Saksa. Crna kosa, taman ten, crte lica sa Tihog okeana, veoma pravilne i pomalo dosadne. Stidljivo se držala pred Saksom, i pred svakim; ponekad je čak i mucala, što je Saksu bilo beskonačno simpatično. Ali čim bi ustala u fakultetskoj sali da održi svoju prezentaciju, pokazivala se kao osoba vrlo čvrste ruke, ako ne i glasa; jednačine i beleške pisala je po ekranu vrlo hitro, kao svojevrsnu ubrzanu kaligrafiju. U takvim trenucima, svako je pomno, kao opčinjen, pazio na njeno izlaganje; Bao Šujo već je godinu dana radila u Da Vinčiju, i svi koji su bili dovoljno bistri već su shvatili da je pred njima, u akciji, jedna od pripadnica panteona, osoba koja, bukvalno pred njihovim očima, otkriva prirodu stvarnosti.
     Drugi mladoturci povremeno su je prekidali pitanjima, naravno - u toj grupi bilo je mnogo dobrih umova. Uz malo sreće, u toku razgovora bi zajednički 'poleteli', počeli bi stvarati matematičke modele gravitona, zatim gravitina, tamne materije, pa senovite materije, a zaboravili bi sve lično i, zapravo, sve ličnosti. Bile su to vrlo produktivne i uzbudljive sesije, u kojima je Bao nesumnjivo bila motor, oslonac, sila sa kojom se mora računati.
     Pomalo zbunjujuće: Saks je i ranije nailazio na žene na katedrama za matematiku i fiziku, ali ovo je bila prva i jedina žena matematički genije za koju je ikada čuo. Jedina u celoj dugoj istoriji napretka matematike; a matematika je, uvide on, od početka bila čudnovato muško područje. Postoji li na svetu ijedan posao tako dosledno muški, kao što je matematika (do Bao Šujo)? I zbog čega je to tako?
     Na još jedan, opet drugačiji način uznemiravala ga je činjenica da su mnoga područja rada Bao Šujo bila zasnovana na neobjavljenim radovima jednog tajlandskog matematičara iz prethodnog veka, nestabilnog mladića po imenu Samui, koji je životario po burdeljima u Bangkoku i u svojoj dvadeset trećoj godini počinio samoubistvo, a iza sebe ostavio nekoliko nerešenih 'krajnjih problema' u Fermaovom stilu; taj momak je do poslednjeg dana uporno tvrdio da su mu svu matematiku diktirali vanzemaljci, telepatskim putem. Bao je prenebregla sve te okolnosti, objasnila je neke od Samuijevih opskurnijih inovacija, a onda ih upotrebila da razvije jednu grupu izraza poznatu pod nazivom 'napredni Roveli-Smolinovi operatori'. Ovi izrazi omogućili su joj da uspostavi sistem spinskih mreža koje su se na predivno uklopile sa strunama. Na neki način ovo je bilo, najzad, potpuno spajanje kvantne mehanike i gravitacije, rešenje najvećeg od svih problema... pod pretpostavkom da je istinito. Ali istinito ili ne, ovo rešenje omogućilo je Bao da načini nekoliko predviđanja, sasvim konkretnih, na znatno krupnijim područjima - atomu i kosmosu; prošlo je izvesno vreme, i neka od tih njenih predviđanja su potvrđena.
     Tako je Bao Šujo postala kraljica fizike, prva u istoriji; eksperimentalisti iz laboratorija širom obeju planeta javljali su se Da Vinčiju željni da dobiju makar još koju sugestiju od nje. Popodnevne sednice u seminarskoj sali bile su prožete opipljivim osećanjem napetosti i uzbuđenja; sastanak je otvarao uvek Maks Šnel, ali posle nekog vremena pozvali bi Bao da govori, a ona bi ustala i prišla ekranu ispred njih, obična, graciozna, povučena devojka, ali čvrsta; njeno pero poletelo bi po ekranu, i prisutni bi od nje dobili način da precizno izračunaju masu neutrina, ili vrlo konkretan opis kako strune vibriraju da bi stvorile ovaj ili onaj kvark, ili bi im Bao opisala kako je i sam prostor izdeljen u kvante, zbog čega su gravitoni podeljeni u tri porodice, i tako dalje; a njene kolege i prijatelji, što znači dvadesetak muškaraca i eventualno još jedna žena, prekidaju je ponekim pitanjem ili dopune njeno izlaganje ponekom jednačinom koja osvetli neko marginalno pitanje; ili jave svima prisutnima o najnovijem rezultatu iz Palo Altoa ili Ženeve ili Raderforda; i svi, tokom tih šezdeset minuta, znaju da su u središtu sveta.
     A u laboratorijama na Zemlji, na Marsu, i u asteroidnom pojasu, prateći Baoin rad, ljudi otkrivaju nove, neuobičajene gravitacione talase, u opitima veoma delikatnim i teškim; vide određene geometrijske oblike u finim fluktuacijama kosmičkog pozadinskog zračenja; tragaju za vimpovima tamne materije i za vispovima senovite materije; iznalaze razjašnjenja o pojedinim članovima porodica leptona, fermiona i leptokvarkova; skiciraju provizorna rešenja za galaktičke grudve u prvoj inflaciji; i tako dalje. Činilo se da je fizika, možda, konačno, stigla nadomak Konačne teorije. Ili da je već uveliko ušla u Sledeći veliki korak.

     Pošto je znao koliko je značajno ono što Bao radi, Saks se ustručavao da razgovara s njom. Nije želeo da traći njeno vreme na beznačajnosti. Ali jedno popodne, uz kafu, na jednom od lučnih balkona sa pogledom na jezero u krateru Da Vinči, ona mu priđe - bojažljivija i smotanija čak i od njega - toliko spetljana da se Saks našao u nenaviknutoj ulozi da smiruje drugu osobu, dovršava rečenice u kojima ona zastane, i tako dalje. Sad se posveti tome, najbolje što je umeo, pa su se zajedno teturali kroz razgovor neko vreme. Pričali su o Saksovim starim Raselovim dijagramima za gravitone, za koje je on smatrao da bi sada, verovatno, morali biti beskorisni; Bao je tvrdila da joj ipak pomažu da 'vidi akciju sile teže'. Onda joj on postavi pitanje u vezi sa seminarskom raspravom tog dana, i pokaza se da ona ipak može da odgovori opušteno. Dabome - tako je treba smiriti, pomisli on odmah. Zašto se nisam toga ranije setio? Razgovor o toj tematici prija i njemu.
     Tokom sledećih dana ovakvi susreti postadoše im navika. On se svaki put morao dobro potruditi da izmami nešto iz nje, ali bio je to zanimljiv rad. A kad je nastupila suva sezona, i kad je Saks počeo opet ploviti jedrilicom iz male luke Alfa, zapitao ju je, zamuckujući, da li bi volela da ide s njim; uz mnogo obostranog mucanja i zastajkivanja progurali su se kroz jedan duboko nespretan razgovorčić, sa čistim ishodom da je ona prvog sledećeg lepog dana sela sa njim u jedan od mnogih katamarana koji su bili u vlasništvu laboratorije. Zaplovili su.
     Pri svojim dnevnim jedrenjima Saks je ostajao u jednom malom zalivu zvanom 'Firencino', jugoistočno od poluostrva, gde se fjord Ravi proširivao pre nego što će postati zaliv Hidroates. Na tom mestu je Saks svojevremeno učio jedrenje i smatrao je da tu najbolje poznaje vetrove i struje. Na dužim plovidbama istraživao je deltu fjordova i zaliva na dnu sistema Marineris, a tri ili četiri puta je plovio istočnom stranom zaliva Krize sve do fjorda Maurt i duž Sinajskog poluostrva.
     Ovog posebnog dana, međutim, ograničio se na plovidbu samo po Firencinu. Vetar je duvao sa juga, a Saks je baš krenuo uz vetar, na jug, sistemom cik-cak odmicanja, svaki put pod velikim uglom levo ili desno, ali donekle i u željenom pravcu. Bao mu je pomagala pri svakom premetanju jedra na suprotnu stranu. Nisu mnogo govorili. Najzad, da bi pokrenuo stvari sa mrtve tačke, Saks je morao da postavi pitanje o fizici. Počeše da pričaju o načinu na koji strune sačinjavaju, zapravo, samo tkivo prostorvremena, zato što one i jesu prostorvreme, a nisu zamena za tačke u nekoj apstraktnoj rešetki apsolutnih koordinata.
     Razmišljajući o ovome, Saks reče: "Da li te ponekad zabrinjava mogućnost da na jednom području kao što je to, tako daleko izvan domašaja opita, može da se dogodi da se cela teorija iznenada sruši kao kula od karata, ako iskrsne samo jedna jedina nepodudarnost u matematici, ili neka nova teorija koja može isti posao da obavi bolje ili je pogodnija za proveru?"
     "Ne", reče Bao. "Nešto ovako divno mora biti istinito."
     "Hmmm", reče Saks i baci pogled ka njoj. "Moram priznati da bih više voleo da naiđemo i na nešto solidno. Nešto poput Ajnštajnovog Merkura - jednu poznatu diskrepanciju u staroj teoriji, koja pomoću nove teorije biva razrešena."
     "Neki ljudi bi rekli da nedostajuća senovita materija ispunajva tu narudžbinu."
     "To je moguće."
     Nasmejala se. "Ali ti bi hteo više. Vidim. Možda nešto što mi možemo da uradimo."
     "Ne mora biti to, ali bi fino bilo, naravno", reče Saks. "Bilo bi, mislim, ubedljivo. Ako bismo postigli bolje razumevanje nečega i otud sposobnost da bolje manipulišemo nečim. Na primer, plazmom u fuzionom reaktoru." To je bio jedan od trajnih, i sad aktuelnih, problema u jednoj laboratoriji u Da Vinčiju.
     "Plazme bismo verovatno mogli razumeti mnogo bolje ako bismo gradili njihove modele polazeći od pretpostavke da imaju obrasce nametnute spinskim mrežama."
     "Zaista?"
     "Mislim da je tako."
     Sklopila je oči - kao da sve vidi napisano na unutrašnjoj strani očnih kapaka. Sve na svetu. Saks oseti ubod zavisti... i gubitka. Oduvek je želeo da ima tu vrstu neposrednog uviđanja; koje se, evo, dešava upravo pred njim, u ovom čamcu. Posmatrati nečiju genijalnost... to su čudna posla.
     "Šta misliš, da li će ova teorija biti kraj fizike?" upita on.
     "A, ne. Mada ćemo možda početi da radimo na temeljnim stvarima, Na, znaš, osnovnim zakonima. Ali svaki nivo izranjanja iznad toga stvara svoje sopstvene probleme. U tom pogledu, radovi Tanejeva samo su zagrebali površinu. To ti je kao šah: i kad znaš sva pravila, ne znači da si postao dobar šahista, jer mnoge odlike izranjaju tek kad počne igra. Na primer, znaš, figure postaju moćnije kad su u sredini table. To u pravilima šaha nigde ne piše, ali proishodi iz ukupnosti tih pravila."
     "Kao i vremenske prilike."
     "Da. Mi već sada bolje razumemo atome nego vremenske prilike. Zato što su međudejstva elemenata u atmosferi isuviše složena, ne možemo ih pratiti."
     "Postoji holonomija. Proučavanje celih sistema."
     "Ali je ona u ovom trenutku samo hrpa nagađanja. Možda će biti začetak jedne nauke, ako se dokaže da dejstvuje."
     "Tako isto i za plazme, zar ne?"
     "Plazme su veoma homogene. Broj činilaca vrlo mali. Zato bi plazme mogle biti podložne analizi pomoću spinskih mreža."
     "Trebalo bi da popričaš sa grupom za fuziju, o tome."
     "Je li?" Izgledala je iznenađena.
     "Pa da."
     Onda, jak udar vetra. Nekoliko minuta su posmatrali reakcije svog katamarana, gledali su kako se jedro 'navlači' na katarku i pomalo bruji sve dok se ne namesti ispravno. Plovili su popreko u odnosu na pravac vetra sada jačeg; prema suncu. Pahuljice svetlosti poletale su sa finih crnih vlasi kose prikupljenih iza Baoinog vrata; iza toga, klifovi Da Vinčija. Mreže koje trepere na dodir sunca... ne. On ih ne vidi. Ni sa otvorenim, ni sa zatvorenim očima.
     Obazrivo, on reče: "Da li te ikad začudi činjenica da si ti jedna od prvih velikih matematičarki?"
     Na ovo, kao da se trgla; onda je okrenula glavu na drugu stranu. Da, razmišljala je o tome, vide on. "Atomi u plazmi kreću se putanjama koje su veliki fraktali putanja u spinskoj mreži", reče ona.
     Saks klimnu glavom i postavi još nekoliko pitanja o tome. Činilo mu se da bi Bao mogla pomoći davinčijskoj fuzionoj grupi koja je mukotrpno pokušavala da napravi fuzioni reaktor koji ne bi bio mnogo težak. "Da li si se ikad bavila inženjerskim poslom? Makar i malo? Ili fizikom?"
     Uvređena: "Pa ja sam fizičar."
     "Hm, da, matematički fizičar. Mislim na rad sa opipljivim stvarima, mašinama."
     "Fizika je fizika."
     "To je tačno."
     Samo još jednom se usudio da navaljuje, ali izokola. "Kad si prvi put počela da učiš matematiku?"
     "Kad sam imala četiri godine, majka mi je davala kvadratne jednačine i svakojake matematičke igre. Bila je statističarka i vrlo se ložila na to."
     "A škole u Dorsa Breviji..."
     Slegnula je ramenima. "Bile su pristojne. Matematika je za mene bila uglavnom nešto što ja sama čitam, i tako naučim, a posle se dopisujem sa katedrom u Sabišiju."
     "A, tako."
     Njihov razgovor se preneo na nove nalaze pristigle iz CERN-a. Zatim, na atmosferske prilike; pa na sposobnost jedrilice da ide oštro ukoso uz vetar, odstupajući samo nekoliko stepeni od pravca duvanja vetra.
     Iduće nedelje ona opet pođe sa njim, sada na šetnju po morskoj obali, povrh litica. Bilo je veliko zadovoljstvo pokazati joj delić tundre. Razgovarali su opširno, a Bao ga je vodila korak po korak kroz fiziku, i posle dugog vremena uspela je da ga ubedi da se oni možda približavaju razumevanju onoga što se dešava na Plankovom nivou. Zaista zapanjujuće, razmišljao je on: osećati taj nivo stvarnosti intuitivno, a onda izvesti spekulacije i dedukcije potrebne da bi se teorija popunila 'mesom' i shvatila, da bi nastala fizika složena i moćna, a sve u jednom vilajetu koji je tako majušan, tako daleko od domašaja ljudskih čula. Zaista dostojno strahopoštovanja. Tkivo stvarnosti. Doduše, oboje su bili saglasni da u novoj teoriji, kao i u svim dosadašnjim teorijama, postoje mnoga temeljna pitanja na koja još nije dat odgovor. To je bilo neizbežno. I tako su njih dvoje ležali bok uz bok na travi u suncu i zurili najprodornijim mogućim pogledima u latice cvetića tundre, i šta god da se odigravalo na Plankovom nivou, u sadašnjosti i ovdašnjosti latice su blistale plavetno i privlačile oko, silom sasvim tajanstvenom.

     A zapravo, kad legneš na travu, osetiš u kojoj meri se permafrost jeste ili nije otopio. Otopljeni sloj leži na tvrdoj podlozi zemljišta koje je i sad sleđeno; iz tog razloga, voda ne može u dubinu, pa površinski sloj bude prezasićen vodom, sklon umočvarenju. Saks ustane, i njegovu stomačnu površinu vetar u trenu rashladi toliko da to liči na smrzavanje. A on širi ruke ka suncu. Fotonske kiše, vibracije koje stižu niz spinsku mrežu. U mnogim područjima Marsa toplota stvorena u nuklearnim elektranama usmerava se dole, u tle, bukvalno se protiskuje kroz kapilarne 'galerije' u postojećem permafrostu, objasni on njoj dok su se vraćali. Ovo je u nekim vlažnim oblastima povećavalo probleme, jer su se stvarale još veće močvare. Zemlja se, hoćemo li tako teći, topi. Dok si trepnuo, pašnjak pun vode. Vrlo aktivne biocenoze, zapravo. Mada se Crveni bune. Ali glavnina onih terena koji bi se pretvorili u močvare već je potopljena Severnim morem. Preostalo je srazmerno malo takvih terena, i njih sad treba čuvati i negovati kao močvare i tršćake. Vrlo dragoceno.
     Hidrosfera je i na drugim mestima snažno preobrazila površinu. Šta se tu može; voda vrlo uspešno reže kamen, mada je u to teško poverovati dok gledaš potočić koji preleće preko samog ruba morske litice i pada, tanan kao vilina kosica, u prazan prostor i rasplinjava se po vazduhu, postaje izmaglica, mnogo pre nego što bi mogao kao pravi vodopad stići nekud, pasti u more. Kudikamo je lakše poverovati kad vidiš kako talasi-divovi riču, buču i gruvaju u obalu, tako silno da se pod tvojim nogama zemlja trese. Nekoliko miliona godina toga, i ovi grebeni biće znatno erodirani.
     "Jesi li gledao rečne kanjone?" upita ona.
     "Jesam, gledao sam Nirgal Valis. Izuzetan je doživljaj videti onu vodu na dnu. To je tako prikladno."
     "Nisam znala da ovde ima toliko tundre."
     Tundra je preovlađujuća biocenoza u velikom delu južnih visija, reče joj on. Tundra, i pustinja. U tundri, prašina, pa i ona najfinija, vrlo je efektno prikovana za tle; nijedan vetar ne uspeva da podigne blato, niti živi pesak, koga ovde ima poprilično, zbog čega je putovanje po izvesnim oblastima rizično. Ali u pustinjama jači vetrovi naprosto grabe prašinu, dižu je u velikim količinama u nebesa, dan se smrači, temperatura opadne, a na mestu gde vetrovi 'istresu' to što su poneli, mogu nastati znatne štete, poput one koja se dogodila Nirgalu. Najednom radoznao, on upita: "Jesi li ikad srela Nirgala?"
     "Nisam."
     Peščane oluje u ovim vremenima nisu bile, naravno, ni nalik na onu davno zaboravljenu Veliku oluju, ali su ostale činilac sa kojim se mora računati. Jedno rešenje koje je mnogo obećavalo bilo bi da se pustinje prekriju slojem organske materije, koji bi nastao razmnožavanjem bakterija. Ali to bi bio sloj debeo jedva jedan centimetar. Ako vetar dohvati i razdere jedno mesto na tom prekrivaču, sav pesak koji je ispod može biti podignut i odnet. Ne baš lak problem. Peščane i prašinske oluje uznemiravaće koloniste na Marsu još vekovima.
     Pa ipak, aktivna hidrosfera. Dakle, život svuda.
     U krateru Da Vinči, takođe. Na primer, u tamošnjim laboratorijama, salama, trpezarijama. Razni oblici života, pa i društveni život. Baoina majka je poginula u udesu jednog malog aviona, pa je Bao, najmlađa kćer, morala da ode kući i pobrine se oko porodice i kuće, što je uključilo i celokupnu porodičnu imovinu. To je ultimogenitura na delu, načelo da najmlađi nasleđuje sve, i to u varijanti matrijarhata plemena Hopi, rekoše Saksu. Bao nije pouzdano znala kad će se vratiti; postojala je čak mogućnost da se ne vrati uopšte. Ovo je saopštavala kao najnormalniju činjenicu: dužnost je pred njom, ima da se odradi. Već se povukla u neki svoj unutrašnji svet. Saks tu nije mogao ništa, osim da joj mahne za zbogom i da se vrati u svoju sobu, vrteći glavom. Razumećemo temeljno zakone Vaseljene pre nego što sebi razjasnimo čak i najosnovnije stvari o ljudskom društvu. Predmet proučavanja koji je baš tvrdoglav, neće pa neće da bude shvaćen. On pozva Mičela na ekran i iskaza nešto od toga, a Mičel uzvrati: "To je zato što se napredovanje kulture nastavlja."
     Saks pomisli da je ovo razumeo - brzo se menjaju stavovi prema mnogo čemu, u njihovoj kulturi. Werteswandel, tako je Bela to nazvao; na nemačkom, 'vrednosni preokreti', preokreti u vrednostima, dakle mutacija vrednosti. Pa ipak, oni i sad žive u društvu koje se rve sa svakojakim arhaizmima. Postoje životinje zvane primati; one se udružuju u rulje i u plemena, brane neku svoju teritoriju, mole se nekom bogu koji im je kao roditelj iz crtanog filma... "Meni se ponekad učini da nikakvog napretka nije ni bilo", reče on Mičelu, čudnovato neutešan.
     "Ali, Sakse", usprotivio se Mičel, "na ovom našem Marsu videli smo kraj patrijarhata i ukidanje imovine. Oba spadaju među najveća dostignuća u istoriji čovečanstva."
     "Ako je tačno."
     "Ne čini ti se da žene sada imaju jednaku moć kao muškarci?"
     "Koliko ja primećujem, imaju."
     "Možda i veću, ako pomislimo na razmnožavanje."
     "To bi bilo razumno."
     "A svako zemljište je sada zajedničko imanje celog naroda. Ipak smo zadržali u privatnom vlasništvu neke lične stvari, ali zemljoposedništvo ovde nikad nije uhvatilo koren. To ti je jedna nova društvena stvarnost, sa kojom se rvemo svaki dan."
     Rvali su se, itekako. Saks je pamtio kako su ogorčeni bili sukobi u starim danima, kad se svako grabio za imovinu i kapital. Da, možda je ovo istina: patrijarhat i imovina su u procesu demontaže. Bar na Marsu; bar za sad. Ali, kao i kod teorije struna, biće potrebno veoma dugo da se taj započeti proces dovede u koliko-toliko upotpunjeno stanje. Pa, najzad, čak i sam Saks, čovek bez ikakvih predrasuda, zapanjivao se gledajući ženu u ulozi matematičarke. Gledajući, tačnije rečeno, genijalnu ženu. Koja je njega odmah hipnotisala, ako se tako može reći, njega i sve ostale muškarce u grupi za teorijsku fiziku... hipnotisala toliko da je on sad, posle njenog odlaska, kao izgubljen. Neodlučno, Saks reče: "Na Zemlji izgleda da se krljaju jednako žestoko kao i uvek."
     Ovo je čak i Mičel morao priznati. "Populacioni pritisci", reče, nastojeći da 'otpiše' tu temu. "Tamo ima naprosto previše ljudi, a njihov broj se neprestano povećava. Video si tokom naše posete kako to izgleda. Dogod je na Zemlji tako, Mars je pod pretnjom. Zbog toga se borimo između sebe i mi, ovde."
     Saks uvide tačnost ove poente. Bilo je u tome i nečeg utešnog: ljudsko ponašanje sagledano ne kao posledica nesavladive urođene gluposti i zlobe, nego kao reagovanje, makar i poluracionalno, na neku datu istorijsku situaciju, opasnost. Čovek grabi za sebe koliko god može, jer mu se čini da neće biti dovoljno za svakog; bori se da zaštiti svoje potomstvo, iako, naravno, takve borbe ugrožavaju potomstvo svih ljudi, što je neminovna rezultanta mnoštva pojedinačnih sebičnih nastojanja. Ali se bar može reći da tu postoji neki pokušaj razumnog ponašanja, prva aproksimacija.
     "A i nije onako gadno kao što je nekad bilo", reče Mičel. "Čak i na Zemlji ljudi imaju sve manji broj dece. Štaviše, prilično dobro se reorganizuju u kolektive; naime, 'dobro', ako imamo u vidu koliko su postradali od poplava i od sve one frke pre poplava. Mnogi novi društveni pokreti nastaju tamo; od njih, mnogi su nadahnuti ovim što mi ovde radimo. I onim što Nirgal radi. Ljudi njega i sad posmatraju i slušaju, čak i kad on ne govori ništa. Ono što je govorio na Zemlji dok smo bili tamo, ima i danas veliki uticaj."
     "Verujem da ima."
     "Eto, vidiš! Dakle, stvari se poboljšavaju, moraš to priznati. A kad ljudi počnu stizati do kraja delovanja lekova protiv starosti, broj umrlih i broj novorođenih doći će u ravnotežu."
     "A, uskoro će to biti", predskaza Saks tmurno.
     "Zašto to kažeš?"
     "Ima znakova, na sve strane. Svaki čas poneko umre, pogine, na ovaj ili onaj način. Starenje nije jednostavna stvar. Ostajati mlad u vreme kad je trebalo već da budeš u dubokoj senilnosti - to mi postižemo, ali to je pravo čudo. Verovatno postoje neki dobri razlozi za starenje. Jedan je možda izbegavanje prenaseljenosti. Oslobađanje prostora za novi genetski materijal."
     "To bi slutilo na zlo, za nas."
     "Već smo nagurali preko dvesta odsto onog nekadašnjeg normalnog ljudskog veka."
     "Da, da, ali šta s tim, niko ne želi da rikne samo zbog te računice."
     "Ne želi. Ali moramo se usredsrediti na sadašnji trenutak. Kad već to pomenuh, da te pitam: zašto ne pođeš na teren sa mnom? To je jedna krajnje vedra, optimistička delatnost. Vrlo je zanimljivo tamo."
     "Nastojaću da raskrčim jedno parče vremena i za to. Ali sad baš imam mnogo klijenata."
     "Ma, imaš ti puno slobodnog vremena. Videćeš."

     U tom trenutku sunce je bilo visoko na nebu. Bucmasti, beli oblaci nagomilavali su se u vazduhu iznad njegove glave, pravili veliku masu koja postoji sad i neće nikada više postojati takva, iako, kad ih pogledaš, izgledaju stameni kao mermer. A pri dnu sve tamniji. Kumulonimbusi. On opet stoji na jednoj od zapadnih litica poluostrva Da Vinči, gleda preko fjorda Šalbatana na onu suprotnu liticu, preko puta, koja je, zapravo, ivica istočne strane Lune Planum - Mesečeve ravnice. Iza njega se uzdiže brdo sa ravnim vrhom koje je deo kraterskog prstena Da Vinčija. Njegovo uporište, home base. Već odavno on živi tu. U poslednje vreme, njihova zadruga proizvodi mnoge satelite koji se lansiraju na orbitu, ali i buster-rakete za to lansiranje, u saradnji sa Spenserovim laboratorijama u Odesi, i ne samo sa njima nego i sa mnogim drugim kooperantima. To je baš zadruga u mondragonskom stilu, ima u svom sastavu čitav krug laboratorija, ali i domova u kraterskom prstenu, kao i njive i jezero na kraterskom 'podu'. Neki od zadrugara se bune zbog ograničenja koje su njihovim novim projektima nametnuli okolinski sudovi, koji smatraju da će ti projekti oslobađati iz svojih energana previše toplote. Već nekoliko godina planetni okolinski sudovi odobravaju zadrugama takozvane K bonove ili tačkice; svojevrsne 'tikete' koji znače da jedno naselje ima pravo da se bavi delatnostima koje će za još neki delić jednog stepena Kelvina doprineti globalnom otopljavanju. Neka naselja Crvenih trudila su se svim silama da dobiju K bonove i da ih onda ne iskoriste. Ovim postupcima, i izazivanjem novih incidenata eko-sabotaže, Crveni su postizali da se Mars ne zagreva mnogo, bez obzira na to šta drugi građani misle ili rade. Tako su, bar, stvari prikazivali ti drugi građani. U svakom slučaju, eko-sudovi su nastavljali da škrtare sa tim tačkicama. Svaki zahtev prvo ide pred lokalni, oblasni okolinski sud, a onda planetni uzme presudu u postupak, da je potvrdi ili obori. Tu je kraj: ne postoji pravo žalbe, osim uz peticiju koju mora potpisati bar još pedeset drugih zajednica. Ali i ako uspeš podneti žalbu podržanu peticijom, to potone u močvaru zvanu Duma, gde nedisciplinovana gomila poslanika tog zakonodavnog tela treba da rešava tvoj slučaj - jednog dana, ko zna kad.
     Spor napredak. Ali i treba da bude spor. Saksu je, da bi bio zadovoljan, bilo dovoljno da globalne temperature budu u proseku iznad tačke mržnjenja vode. Da nije kočnice zvane 'Okolinski sud', začas bi moglo doći do preteranog zagrevanja. Ne, Saks ne primećuje razlog za ma kakvu dalju žurbu. Postao je pristalica stabilizacije.
     Sada, na suncu u ovom perihelskom danu, na krepkih 281 stepen K, Saks pešači duž ruba litice Da Vinčija, posmatra alpske cvetiće u napuklinama ispreturanih stena, pa prenese pogled u daljinu, do dalekog kvantnog presijavanja osunčane površine fjorda, a u susret mu ide neko, takođe ivicom klifa, neka visoka žena sa maskom na licu, u džemperu, sa velikim čizmama za terensko pešačenje. On je prepozna u trenu - taj snažni korak; nema nikakve sumnje - En Klejborn lično.

     Ovo iznenađenje dvostruko je prodrmalo njegovo sećanje - setio se kako je Hiroko one noći izronila iz snega i povela ga do terenskog vozila - ali se setio i kako je En na Antarktiku grabila takvim istim korakom preko stena da bi stigla do njega... ali šta hoće sad?
     Sav u pometnji, on pokuša da prati ovu misao. Dve slike, ujedini ih u... šta, proletelo je...
     En stade pred njega i uspomene nestadoše, zaboravljene kao san.

     Nije video En Klejborn još od onog vremena kad joj je na silu 'uvalio' lekove protiv starenja, u Tempeu; sad se osećao veoma nelagodno. Možda zbog straha. Naravno, verovatnoća da ga ona fizički napadne nije velika. Doduše, mlatila ga je ranije. Ali on se sad nije toliko bojao batina koliko nečeg drugog. Ono kad su bili na Antarktiku... nešto je tad zapamtio, čega bi trebalo sad da se priseti, ali.. pobeže i ta uspomena. Uspomene koje su na samom rubu između pamćenja i zaboravljanja zaboravićeš sigurno ako ih se namerno pokušaš setiti. Zbog čega je to tako, niko nije znao da objasni. Niti je Saks znao šta da kaže.
     "Ti si sad imun na ugljen-dioksid?" upita ona kroz masku.
     On poče objašnjavati novi postupak za izmenu hemoglobina; borio se za svaku reč, onako kao što je govorio posle oštećenja mozga koje su mu agenti specijalne policije svojevremeno naneli. Stiže do polovine tog objašnjenja, a onda se En glasno nasmeja. "Sad imaš krokodilsku krv, a?"
     "Da", reče on i pogodi na šta je mislila. "Krv krokodila, um pacova."
     "Um sto pacova."
     "Da. Naročitih", reče on, trudeći se da postigne tačnost. I mitovi, ipak, imaju neku svoju logiku, strogu, kao što je pokazao Levi-Straus. Tih sto pacova bili su genijalni pacovi, želeo je da kaže; sto pacova, a svaki pojedini - genije. Čak i njegovi ubogi studenti-postdiplomci morali su da priznaju to.
     "Umovi izmenjeni", reče ona, znajući kuda njegove misli vode.
     "Da."
     "Znači, posle one ozlede mozga, izmenjen i drugi put."
     "Tačno." Deprimirajuće, kad se tako sroči. Oni pacovi bili su daleko od doma. "Povećanje plastičnosti. Jesi li ti..."
     "Ne. Nisam."
     Dakle, ista ona stara En. A on se nadao da će ona početi da uzima antigerijatrik sada svojom voljom. Videti svetlost. Ali ne. Mada, zapravo, ova žena pred njim ne izgleda kao ona ista En, ne u potpunosti. Taj izraz u njenim očima; Saks se bio navikao da ona njega gleda jednim drugačijim pogledom, u kome je bio prisutan signal mržnje, još od onih njihovih svađa na brodu Ares. Možda i ranije. Imao je dovoljno vremena da se navikne na to. Ili bar da nauči da prepoznaje taj pogled.
     A sad, sa maskom na donjoj polovini, i sa drugačijim izrazom oko očiju, to je praktično drugo lice. Gleda ga pomno ali koža oko očiju nije više onako napeta, učvorena. Naborana jeste, i on i ona su sasvim zborani, ali raspored borica kod nje sad nagoveštava opuštenu muskulaturu. Moguće je čak da se ispod maske krije mali osmeh. Kako to shvatiti.
     "Dao si mi tretman protiv starenja", reče ona.
     "Da."
     Ako on kaže sad ono englesko 'žao mi je', u smislu da se kaje i izvinjava, da li je to u redu, jer, bilo bi laž; ne kaje se? Jezik se vezao, vilice ukočile, on zuri u nju kao ptica koju je zmija hipnotisala, i nada se da će dobiti neki znak da je sve u redu, da je dobro učinio.
     Ona iznenadnim pokretom pokazuje njihovu okolinu. "Šta sad pokušavaš?"
     On se bori da razume pitanje, koje mu je zazvučalo potpuno gnomski, kao koan. "Iziš'o da pogledam", reče on. Nikako da smisli šta hoće da kaže. Engleski jezik, sve te divne, dragocene reči, odleteo, raspršio se kao jato uplašenih ptica. Nijednu dohvatiti. Ta vrsta značenja ne postoji više. Samo dve životinje koje stoje ovde na suncu. Gledaj, gledaj, gledaj!
     Ako se i smeškala maločas, sad to sigurno više ne čini. Ali ga ni ne gleda ubitačno. Ovo je pretežno jedan ocenjivački pogled, kao da je on neka stena. Kamen. Kad te En gleda kao da si kamen, to je već jedan nesumnjivi znak napretka.
     Ali ona se tad okrete i ode istom putanjom nazad, po rubu litice, ka maloj morskoj luci zvanoj Zed.









34.
     Saks se vratio u krater Da Vinči blago ošamućen. Unutra je bio u toku još jedan godišnji 'ruski rulet' - trebalo je izabrati poslanike koji će sledećih godinu dana sedeti u planetnoj skupštini u ime Da Vinčija. Kao i sve one koji će u zadružnim poslovima biti rukovodioci. Obred je obavljen, ceduljice sa imenima izvučene su iz šešira. Izražena je zahvalnost onima koji su radili te poslove proteklih godinu dana, upućene su reči utehe onima na koje se to sručilo ove godine, a onda je nastalo slavlje - za većinu; slavili su to što ni ovaj put nije izvučeno njihovo ime.
     Ovaj način nasumičnog odabiranja za sve administrativne poslove u Da Vinčiju usvojen je zato što nikako drugačije nije bilo moguće naterati ljude da takve funkcije prihvataju. Ironija sudbine sastojala se u tome što je toliko truda uloženo da se svakom građaninu da najviše vlasti u ruke, da samoupravlja, a sad to niko neće. Ispostavilo se da su naučnici i tehničari nastanjeni u Da Vinčiju alergični na poslove vlasti i rukovođenja. Hteli su da rade isključivo svoj posao, istraživački. "Trebalo bi da prepustimo celu administraciju AI-ma", govorio je Kouta Arai tog dana, isto kao i svake godine u toj prilici, između dva 'cuga' iz krigle pune piva i pivske pene. Aonija, koja je do danas bila poslanik u Dumi, reče novoizabranima: "Ideš u Mangalu, sediš tamo i raspravljaš se sa ljudima, a stalno zaposleni činovnici rade sav posao koji stvarno treba da se uradi. Glavninu poslova ionako su odvukli na svoju stranu Vlada, sudovi i partije. Ovom planetom uistinu vladaju sitni funkcioneri Slobodnog Marsa... njihovi partijski aparatčici. Ali nije bitno, grad je prilično lep, po zalivu su plovidbe lepe, zimi se može voziti po ledu."
     Saks odluta iz tih prostorija u susedne, gde se neko žalio da u južnom zalivu niče preveliki broj novih lučkih gradova, preblizu Da Vinčiju - nije prijatno imati toliku gužvu u blizini. Politika, u svom najčešćem obliku, a to je: žalba. Neko se na nešto žali. Ne javlja se da preduzme nešto po tom pitanju; to ne. Ali žali se, sa zadovoljstvom. Takve pričancije kod ovih ljudi potraju jedno pola sata, a onda se razgovor opet okrene ka poslu. Jedna grupa ljudi već je stigla do te tačke u razgovornom ciklusu, Saks je to osetio po tonu njihovih glasova. Pođe otprilike tamo i nađe da su se raspričali o fuziji. Saks stade. Uzbuđeni zbog nedavnih uspeha u njihovoj laboratoriji, u kojoj tragaju za raketnim motorom u kome bi se pogon ostvarivao pomoću fuzionih pulseva. Neprekidna fuzija postignuta je još pre mnogo decenija, ali se jedino mogla obavljati u ogromno teškim tokamak reaktorima. Takav reaktor sa okolnim uređajima veliko je industrijsko postrojenje, veoma skupo; u mnogim prilikama nemoguće je upotrebiti ga. Ova laboratorija je pokušavala da ostvari imploziju malih zrna fuzionog goriva, mnogo puta u sekundi, što bi moglo dati potisak.
     "Da li je Bao razgovarala sa vama o tome?" upita Saks.
     "A, jeste, pre nego što je otišla, pojavila se na kratko kod nas i razgovarala sa nama o obrascima plazme, stvari koje nisu u prvi mah bile ni od kakve određene koristi, to je zaista makro oblast u odnosu na ono čime se Bao stvarno bavi, ali ona je tako prokleto pametna, pa posle nekog vremena Jananda se setio da na osnovu nečeg što je ona rekla predloži jedan novi način da eksploziju zarobimo, a da ostavimo ipak i prostor za emisiju odmah posle toga."
     Morali su laserima da grunu u zrno goriva sa svih strana istovremeno, ali ipak i da ostave jedan prolaz gde bi čestice dobijene eksplozijom mogle da prolete, da iziđu iz motora. Taj problem očigledno je i Bao razmotrila. Grupa se sad vrati žustroj raspravi o ovome; smatrali su da je problem uglavnom rešen. Onda naiđe neko i poče da priča o ishodima današnjeg izvlačenja. Odmah oteraše tog tipa. "Ka! Oladi nas sa politikom, molim te."
     Saks odluta dalje kroz salone, slušajući sa pola pažnje razgovore pored kojih je prolazio. Još jednom se začudi apolitičnosti većine naučnika i tehničara. Alergični su na nešto, nešto što u politici postoji; ali i on sam oseća neke takve reakcije na politiku, priznati mora. Politika je neizbežno subjektivna i kompromiserska, a obe te osobine suprotne su naučnoj postavci uma, naučnom metodu... Da li će, baš, biti da je tako? I ovakva negativna osećanja prema politici takođe su subjektivna; predrasude. Mogao bi čovek nastojati da sagleda politiku kao jednu vrstu nauke; recimo, kao dugotrajan niz opita u zajedničkom življenju, zar ne, ali sa uviđanjem, već na početku, da će svi podaci biti 'kontaminirani' činiocima neobjektivnosti. Ljudi naprave teoriju o najboljem sistemu vladavine, sprovedu je u delo, osmotre koliko im se dopala ili ne, onda smisle novi sistem, započnu svoj novi pokušaj, i tako dalje. Tokom vekova su valjda izronile neke konstante ili neka načela, jer su ljudi prošli kroz mnogo opita, oprobali mnoge paradigme, pravili niz sve bližih aproksimacija ka jednom sistemu u kome bi se krajnje ostvarilo materijalno blagostanje, sloboda pojedinca, jednakost, zajednička briga za zemlju, ali da zemlja bude u zajedničkom vlasništvu, tržište, ali vođeno, to jest usmerena tržišna privreda, vladavina zakona, saosećajnost prema svima koji pate. Posle takvog mnoštva opita postalo je jasno, barem na Marsu, da se svi ti ciljevi, koji su ponekad u ponečemu jedan drugome protivni, mogu najbolje ostvariti u poliarhiji, naime u složenom društvenom uređenju u kome je vlast razdeljena na mnogo različitih institucija od kojih svaka ima pomalo. U teoriji, takva distribucija vlasti, mreža decentralizovana, a opet do neke mere i centralizovana, trebalo bi da daje, kao konačni ishod, najveću količinu lične slobode, ali istovremeno i da najbolje odbrani zajedničke interese, baš zato što će svaki pojedinac imati najveću kontrolu nad svojim životom.
     Otud, politička nauka. Fino. U teoriji. Ali ako će se ta teorija sprovoditi u delo, proističe neminovna obaveza svih ljudi da posvete znatnu količinu svog vremena vršenju političke vlasti. Šta je drugo 'samoupravljanje', 'samovladavina', ako ne to: upravljaš. Tu postoji tautologija: ko hoće da vlada, mora da vlada. I - da posvećuje vreme tome. 'Oni koji cene slobodu, moraju se potruditi i da je odbrane', rekao je američki vođa Tomas Pein u borbi za nezavisnost 1776. godine. Da je ovaj to rekao, Saks je doznao zbog toga što je Belu obuzela rđava navika da kači po zidovima takve nadahnjujuće navode. 'Nauka je nastavak politike drugim sredstvima', glasila je jedna od Belinih kriptičnijih parola, okačena nedavno.
     Međutim, vidiš, u Da Vinčiju neće da se potrude oko toga. 'Socijalizam nikada neće uspeti', napisao je Oskar Vajld (a Saks doznao zato što je Bela i to napisao i stavio na jedan zid) 'zato što angažuje ljudima veče suviše često.' I tačno je tako. A rešenje je, dabome, da uvališ te političke dužnosti nekom svom prijatelju, tako da on gubi svoje večeri, a ne ti. Otud izvlačenje iz šešira, ljudi pristaju da idu na taj sračunati rizik, jednog dana 'pogodiće' i tebe, ali ko zna kad. U većini slučajeva neće. Oni nepogođeni proslave svoju slobodu sa olakšanjem, zato je ovo jedno političko veče svake godine tako radosno. Pogledaj kako ljudi kruže, prolaze kroz francuska vrata na otvorene terase, sa kojih se prostire pogled na kratersko jezero. Čavrljaju veoma raspoloženo. Čak i onima koji su izabrani počinje polako da se vraća nešto malo dobrog raspoloženja, zato što ih svi nude kavadžavom i alkoholom, a možda i zbog rađanja primisli da je vlast, ipak, vlast, izabran si bez svoje volje, ali sad ipak dolaziš u priliku da sprovedeš neke male planove koji ti već padaju na um: da 'smestiš' nekom svom takmacu, da učiniš uslugu nekome na koga želiš ostaviti utisak, i tako dalje. Dakle, sistem je i ovog puta uspeo, živa tela popunila su sve fotelje u poliarhijskom sistemu vlasti, odbor za susedstvo, za 'ag', za vodu, za arhitekturu, savet za overu projekata, grupu za ekonomsku koordinaciju, kraterski savet koji treba da objedinjuje napore svih tih odbora, grupu za davanje saveta njihovim poslanicima u planetnom parlamentu - to je mreža upravnih organa koji su predlagani od strane naprednih teoretičara već vekovima, u raznim varijantama. U ovaj sistem ugrađeni su pojedini elementi iz gotovo zaboravljenog britanskog 'cehovskog socijalizma', iz jugoslovenskog radničkog samoupravljanja, zatim model vlasništva iz sela Mondragon, pa ustupanje zajedničke zemlje pojedincima na privremenu upotrebu na način kako se to radilo u Kerali, i tako dalje. Opit; sinteza. Činilo se da do ovog trenutka uspeva, jer, evo, ovi naučnici i tehničari u Da Vinčiju izgledaju otprilike jednako odlučni, samouvereni i srećni koliko su bili i u onim godinama improvizacije i ilegalnosti, kad se sve moralo raditi po načelu snalaženja i kad je kao orijentir služio instinkt, i to ne pojedinca nego cele (tada znatno malobrojnije) populacije Da Vinčija.
     Da, oni izgledaju jednako srećni. Na terasama idu 'svi na kazan' - staju u red ispred kazana sa kavadžavom i irskom kafom, takođe ispred bačvi sa pivčugom. Okupljaju se u grupice i pričaju, pričaju. Njihovi glasovi daju jednu opštu, ali neujednačenu huku i buku, nalik na šum morskih talasa. Kao i na svim koktel-prijemima. Zapanjujući zvuk, mnogo ljudskih glasova odjednom. Razgovorni hor - muzika koju niko svesno ne sluša kao takvu, niko osim Saksa (ili bar on procenjuje da je to tako). Dok sluša, Saks dolazi do hipoteze da nesvesno osluškivanje ove muzike mnogo glasova jeste jedan od razloga što su ljudi na žurkama tako srećni i druželjubivi. Stavi dvesta ljudi u istu prostoriju, tako da se podele u mnogo grupica koje vode, i čuju, svaka svoj razgovor: kakva će muzika nastati!
     Opit je u Da Vinčiju uspeo, dakle, iako građani ne pokazuju da su zainteresovani za njega. Da jesu, možda bi bili manje srećni. Možda je najbolja strategija upravo to: prenebregavati sistem vlasti pod kojim živiš. I možda je definicija dobre vlade sledeća: 'Dobra vlada jeste ona koju možeš bezbedno da prenebregneš'. 'Ej, da se ja vratim svom poslu!' - kao što je upravo u ovom trenutku proklamovao jedan srećno nacvrcani donedavni direktor uprave vodovoda. Znači, čovek smatra da samoupravna vladavina - nije njegov posao!
     Opet, nađe se i poneko baš zainteresovan za političenje, za međuigru teorije i prakse, za borbu mišljenja, za rešavanje problema, saradnju sa drugim ljudima, za služenje tuđim interesima (shvaćeno kao dragoceni dar dobijen od sudbine), za bla-bla bez kraja; ukratko, za vlast. Takav čovek ostane na istoj funkciji i dva uzastopna mandata, ili čak tri ako mu dozvole, a onda pređe na neku drugu dobrovoljačku fotelju koja zvrji prazna i moli Boga da se neko smiluje i sedne u nju. Štaviše, takvi pojedinci zasednu istovremeno na dve, ili više, funkcija. Bela, na primer. On je svojevremeno tvrdio da nije sklon da upravlja 'laboratorijom laboratorija', ali sad je redovno, iz godine u godinu, uskakao u dobrovoljnu grupu za davanje saveta, gde je uvek bilo fotelja kojima je pretila opasnost da ostanu nepopunjene. Saks odšeta do njega i upita ga: "Da li se slažeš sa mišljenjem Aonije da politikom naše planete preovlađuje stranka 'Slobodni Mars'?"
     "A, tu nema sumnje, svakako je tačno. Oni su jednostavno tako veliki. Nakokali su u sudstvo zaista veliki broj svojih ljudi, udesili su 'na kvarno' da neke stvari idu u njihovu korist. Ja mislim da su oni naumili da uspostave svoju vlast nad svim novim kolonijama na asteroidima. A posle da osvoje i Zemlju. Svi politički ambiciozni mladi urođenici naprosto srljaju da se učlane u Slobodni Mars, kao pčele na cveće."
     "Pokušati prevlasti nad drugim naseobinama..."
     "Da?"
     "To zvuči kao nagoveštaj nevolja."
     "Dabome da zvuči."
     "A jesi li čuo o tom fuzionom raketnom motoru male težine, o kome se priča?"
     "Jesam nešto malo."
     "Mogao bi da razmotriš mogućnost da malo jače podržiš to. Jer ako bismo ugradili takve motore u svemirske brodove..."
     "Da? Sakse?"
     "Tako brz prevoz mogao bi slomiti dominaciju ma koje pojedinačne političke stranke."
     "Misliš?"
     "Pa, situaciju bi bilo mnogo teže kontrolisati."
     "Da, pretpostavljam da je tako. Hmmm, dobro, moraću još da razmislim o ovome."
     "Dabome. Nauka je nastavak politike drugim sredstvima, imaj to na umu."
     "Itekako jeste! Itekako jeste." I Bela ode ka buretu sa pivom, gunđajući nešto za sebe; onda pozdravi jednu grupu ljudi, koja se sjati oko njega.
     Dakle, spontano izranje i jedna klasa birokrata, ona koja je zadavala toliki užas mnogim teoretičarima politike: eksperti koji znaju posao i koji preuzmu kontrolu nad političkim telom, i neće da siđu. Po pretpostavci, ne žele nikad da siđu s vlasti. A kome bi, međutim, i mogli da prepuste vlast? Ko je drugi uopšte želi? Koliko Saks može videti - niko. Bela može ostati član savetodavnog odbora doživotno, ako mu je volja. Reč ekspert dolazi od latinskog glagola experiri što znači 'pokušavati'. Tako isto i reč eksperiment. Znači, ovo je vladavina eksperimentatora. Pokušavaoci pokušavaju. U suštini, vladavina je u rukama onih koji su zainteresovani da se vladavinom bave. Znači, opet jedna vrsta oligarhije. Ali šta se drugo može? Kad dođe do toga da moraš silom da regrutuješ ljude da bi služili u institucijama vlasti, onda stremljenje ka 'samovladavini' kao vidu pojedinačne slobode postaje donekle paradoksalno.
     Hektor i Silvija, dvoje naučnika sa Baoinih seminara, prekidoše Saksovu odlutalost u razmišljanja; pozvaše ga da siđe i čuje kako njihova muzička grupa izvodi nekoliko odabranih pesama iz dela 'Maria dos Buenos Aires'. Saks pristade i pođe sa njima.
     Ispred malog amfiteatra Saks zastade kod stola sa pićem i sruči u sebe još jednu šoljicu kavadžave. Oko njih je duh svetkovine bujao. Hektor i Silvija su požurili dole da se spreme, zažareni od iščekivanja. Gledajući to dvoje, Saks se seti svog nedavnog susreta sa En. Eh, da je samo bio sposoban da misli! Da se nije onako potpuno zblanuo! Mogao se dosetiti da opet postane Stiven Lindholm, možda bi pomoglo. Gde li je sad En, šta li misli? Šta je radila dosad? Zar samo luta po Marsovom licu, kao utvara, od jedne stanice Crvenih do druge? Šta uopšte rade Crveni sada, kako li žive? Da li su imali plan da podmetnu bombu u Da Vinči, da li je njegov slučajni susret sa En sprečio jednu terorističku akciju? Ne, ne. Ima još ponegde ekoloških sabotera koji gledaju da ubace poneki 'francuski ključ u zupčanike', ali pošto je teraformiranje zakonski sputano, većina Crvenih se manje-više priključila ljudskoj zajednici; sada su oni samo jedna od većih političkih struja, uvek budna i orna za teranje po sudovima - daleko političnija i ideološki žustrija od prosečnog građanina - ali ipak, već tom svojom težnjom ka politici, normalizovana. Gde bi se tu mogla En uklopiti? S kim bi se mogla družiti?
     Pa dobro, on može da je pozove i pita.
     Ali on 'cvika' od toga. Ne usuđuje se on nju ništa da pita. Ni da razgovara s njom! Bar ne preko zglavka. Ali ni oči u oči. Nije se izjasnila, kakvo je njeno mišljenje o onom incidentu kad joj je dao tretman protiv starenja, iako je ona to zabranila. Ne bi mu ni sad rekla hvala, to je jasno. Nije rekla ništa u tom smislu. Šta je mislila? Šta misli sad?
     Uzdahnuo je, otpio kavadžavu. Oni dole već počinju. Hektorov recital je na španskom jeziku, glas mu je tako muzikalan i izražajan da se Saksu pričinjava da, maltene, razume te reči.
     En, En, En. Tako je nezgodno ovo opsesivno zanimanje za misli neke druge osobe. Toliko je lakše usmeriti se na planetu, kamen i vazduh, biologiju. 'Vađenje'; izbegavaš ono teško. Ali na način koji bi En shvatila. U ekopoeziji postoji nešto suštinski zanimljivo. Rađanje jednog sveta. Nije pod njihovom kontrolom. Pa ipak, on se pita kakav je Enin stav prema onom njegovom postupku. Možda će on nju slučajno sresti još neki put.

     U međuvremenu, svet. On poče opet izlaziti u njega. Zgužvano zemljište pod plavom kupolom neba. Na polutaru, u proleće, normalna je stvar da nebo ima svakog dana boju nešto drugačiju, a da bi čovek makar i približno odredio kako se koja od tih boja zove, mora imati pri ruci kartu sa nazivima boja i nijansi. Dođe dan kad je nebo duboke ljubičastoplave boje - kao pavetina; ili, kao zumbul. Ili kao lapis lazuli. Ili onaj purpurni indigo. Ili prusko plavo, a to je pigment koji se dobija od feričnog ferocijanida, zanimljivo, ovde bar feričnog, to jest gvožđevitog materijala ima koliko god hoćeš. Pa onda: gvozdena plava. Malo purpurnija od himalajskih nebesa viđenih na fotografijama, ali ako se ta razlika zanemari, u osnovi nalik na plava nebesa Zemlje na tim nadmorskim visinama. U kombinaciji sa nazupčanim, kamenitim predelima, stvarno daje utisak velike nadmorske visine. Sve se uklapa: boja neba, zgužvani stenoviti predeli, razređen studen vazduh tako čist. Sve tako visoko. Saks pešači pravo u vetar, ili poprečno, ili niz vetar, i svaki put dobija sasvim drugačiji osećaj. U njegovim nozdrvama, vazduh je kao neko blago opojno sredstvo, poplava toga ulazi u mozak. On gazi po stenama koje su lišajem obrasle; stupa sa jedne kamene ploče na drugu, kao po nekom ličnom pločniku koji se magično pojavljuje iz ove razbijene zemlje, ponekad zakorači gore, ponekad dole, ali svaki korak jeste samo jedan korak, njegovo lutanje je duboko uronjeno u ovost svakog ovog trena. Trenutak, pa trenutak, pa trenutak. Svaki čas je diskretan, a to znači, zaseban, odvojen od ostalih, kao Baoine petlje prostorvremena, kao uzastopni položaji glave ove ptičice, a to je zeba. Te ptičice plankuju iz jedne kvantne poze u drugu. Pažljivijom analizom ustanoviš da trenuci nisu svi jednaki, neki traju duže, a neki kraće, u zavisnosti od toga šta se u njima dešava. Vetar stao; nigde nijedne ptice; gle, kako je sve odjednom postalo nepomično, i, oh, tako tiho, samo što zujkaju insekti; ovakvi trenuci mogu da traju svaki i po nekoliko sekundi. Dok, kad vrapci vode ljuti boj sa vranom, trenuci sevaju jedan za drugim tako reći nemerljivo kratki. Pogledaj dobro, pomno: ponekad je munjeviti tok, a ponekad lagano otkucava 'Plank! Plank! Plank!' pojedinačnih nepomičnosti.
     Znati. Ima raznih načina da se nešto zna, ali nijedan ne prija toliko, pomisli Saks, kao neposredno čulno saznanje. Ovde, na otvorenom prostoru, u brilijantnoj svetlosti proleća, u hladnom vetru koji je opet počeo, on prilazi rubu litice i gleda dole u ultramarinski plavu ploču Sigmunda Frojda, posrebrenu mirijadom krhotina svetlosti koje odbleskuju sa tih voda. Preko puta su takođe litice. Trakaste. Vide se slojevi u kamenu, geološka stratifikacija; neke od tih linija postale su zeleni 'pragovi' razvučeni u širinu preko bazalta. A u vazduhu ispod njega vijaju se galebovi, pafini, morske laste, severni ronci, ospreji zvani i 'kostolomi', kruže po zalivima vazduha.

     Proučavajući različite fjordove, uvideo je da su mu neki od njih omiljeniji. Firencino, zvan takođe 'Florentino', prvi kad se iz Da Vinčija pođe na jugoistok, jeste jedan lep oval vode; prošetaš po niskim liticama iznad njega, svuda je slikovito. Debeli ćilim trave pod nogama, sve do kamenite ivice; Saks je oduvek tako zamišljao obale Irske. Kopno oštro ocrtano, ali ta oštrina polako se ublažava, zato što zemljište i bilje počinju da popunjavaju pukotine, počinju da se nagomilavaju na pojedinim mestima, tako da hodaš po jastucima zemlje i trave između oštrih zuba još golih stena.
     Oblaci protiču, sa severnog mora zalaze nad kopno, kiša počne, postojana i jaka, natopi i namoči sve. Ceo jedan dan posle takvog upornog pljuska vazduh se puši, a zemlja klokoće, grgoće i kaplje, a svaki korak izvan golog kamena donese ti jedan gnjecav zvuk kao da si zagazio u zatravljenu močvaru. Vresište, tresetište, močvara. Kvrgave šumice u niskim grabenima. Hitra, smeđa lisica, video si je samo krajičkom oka i već je šmugnula iza siera-smreke. Da li ona beži od njega, ili juri za nečim? Nema načina da to saznaš. Gleda svoja posla, svakako. Talasi, kad tresnu u liticu, posle toga i odskoče unazad, stvaraju interferencijske obrasce sa novim, dolazećim talasima, i to se vidi odlično, kao kad fizičari naprave 'bazen za talase' da bi proučavali te stvari. Divno izgleda. Ali je i veliko, ogromno čudo: kako je moguće da se svet tako poslušno saobražava zahtevima matematike. Nerazumno je da matematika toliko nadmoćno vlada; to je ona neverovatnost koja se nalazi u samom srcu velike neobjašnjivosti svemira.
     Svaki zalazak sunca malo drugačiji. To je, dabome, zbog zaostale najfinije prašine u visokim slojevima atmosfere. Te čestice prašine lebde na tolikim visinama da često blistaju još dugo posle potpunog zalaska sunca i utonuća ovih marsovskih predela u noć. I onda Saks sedi na samoj ivici bezdana, nad morem, još zanesen od posmatranja sunčevog zalaska, i ostane tako još pun sat, samo gleda kako se menjaju prizori na nebu dok senka planete ponire sve više i više kroz atmosferu, a svetlost sunca odlazi postupno gore i pogađa još samo najviše slojeve atmosfere. Dođe i čas kad je celo nebo crno. Pa ipak, posle toga desi se poneki put da naiđu noktilucentni oblaci, oni koji noću svetle, a to je zato što plove na visini od trideset kilometara iznad sveta, pa su još osunčani; izgledaju kao široke pruge, a blistaju kao sedef.
     Kalajno nebo dana sa izmaglicom. Drečavo obojeno nebo kad duva jak vetar. Sunce greje njegovu kožu, kad je mir u popodnevu bez vetra. Mrežaste šare od talasa na moru dole. Osećaj i izgled vetra.
     Jednom prilikom u indigo zalasku sunca, pod jakim dijamantisanjem debelih, mutnih zvezda, nešto mu zasmeta. 'Snežni polovi Marsa, koji je Meseca lišen', napisao je u devetnaestom veku engleski pesnik Alfred Tenison. Mars, Meseca lišen? Je li? U ovo doba je, nekada, Fobos izletao uvis, iza horizonta, brzo kao signalna raketa ispaljena odnekud sa zapada. Najbolji trenutak areofanije. Dokučuješ Mars i strah od njega. A ko je dovršio desatelitizaciju? On lično, Saks. Koji mu je vrag bio, pa mogli su da gađaju pravo svaku vojnu bazu koja bi eventualno bila podignuta na Deimosu? Ne seća se više zašto. Neka želja za simetrijom? Ono gore i ono dole, u simetriji. Ali simetriju možda više vole matematičari nego ostali ljudi. Gore. Deimos postoji i danas, orbitira oko Sunca, negde daleko. "Hmmm." Potraži informacije o tome na zglavku leve ruke. Mnoge nove kolonije su u izgradnji, tamo gore. Ljudi izbuše asteroid, pa ga zavrte tako da centrifugalna sila deluje na one u šupljini, zamenjuje im gravitaciju. Onda se useljavaju u to. Novi svetovi.
     Jedno ime privuče mu pogled: Pseudofobos. On prelista nazad i pročita: neformalno ime, dato jednom asteroidu koji svojom veličinom i oblikom podseća na izgubljeni prirodni satelit Marsov. "Hmmm." Saks poče kuckati po komunikatoru, uskoro dobi fotografiju. Tja... sličnost je samo ovlašna. Elipsoid, triaksialni, dakle sa tri ose okretanja, ali zar nisu svi takvi? Krompirčina, dobro tresnuta po jednom kraju, sa kraterom nalik na Stikni. Stikni; kakvo je lepo, malo naselje nekad bilo zavučeno u jedan kutak tog kratera. Zar je ime toliko bitno? Šta ako odbace prefiks, pa ne bude više 'pseudo'. Nakačiš dva-tri mas-drajvera, dve veštačke inteligencije, nekoliko bočnih raketnih motora... O, kako je neobičan bio trenutak Fobosovog naglog nastupa sa zapada, uletanja odozdo u nebo. "Hmmmmmm", reče Saks.

     Minuše dani i godišnja doba. On je radio na studijama okolnih terena i meteorologije. Delovanje atmosferskog pritiska na formiranje oblaka, a to je značilo voziti se terencem do nešto udaljenijih delova poluostrva, onda pešačiti, onda puštati balone i zmajeve. Meteorološki baloni su u ovim vremenima elegantne tvorevine, paketić instrumenata težak je manje od deset grama, ali zato je vreća sa helijumom visoka osam metara, pa se to uzdigne pravo u egzosferu.
     Saks je uživao da lepo opruži i rasporedi vreću po nekom ravnom delu zemljišta, po travi ili pesku. Radiš, ali paziš da ti je vrh vreće niz vetar. Sedneš i uzmeš u prste delikatni mali korisni teret. Onda odvrneš bocu sa komprimovanim vodonikom i gledaš kako se balon nadima i vuče na gore, već bi hteo da se vine u nebo. Maltene dovoljno jako da Saksa, ako se on drži za uže, povuče iz sedećeg položaja u stojeći. Bez rukavica, nastradaš, uže ti se useče u dlan, to je veoma brzo naučio. Najzad pustiš potpuno naduvan balon i padneš na leđa, nazad na tle; odatle gledaš kako se okrugla, crvena stvar giba, presijava u nebu i postaje sve manja, postane debela tačka, pa tačkica, a onda ti nestane iz vida. Kad nestane iz vida? Na visini od oko hiljadu metara, zavisno od količine izmaglice u vazduhu; jednom se dogodilo već na 479 metara, a jednom tek na 1.352 metra, baš je to bio bistar dan. Posle toga on povremeno očitava neke podatke na zglavku, ali uglavnom sedi na suncu prožet osećanjem da jedan deo njega odleće u nebesa. Baš čudno, šta sve navodi čoveka da se oseti srećan.
     Zmajevi jednaka radost. Malo složenije nego baloni, ali posebno zadovoljstvo u jesen, kad pasati duvaju snažno i postojano svakog dana. Iziđeš na zapadne litice nad morem, pustiš zmaja u vazduh, a on veliki, narandžast, u obliku velike kutije ili sanduka; vija se naizmenično u levu i desnu stranu, hteo bi tamo, hteo bi ovamo. Ali kako se diže u visinu, postaje postojaniji, a Saks samo odmotava nit na kojoj zmaja drži; promene vetra oseća kao tanane drhtaje duž svojih ruku. Druga mogućnost, uglavi dršku sa kalemom u neku pukotinu u stenama, podesi otpor, i samo gleda kako se zmaj diže nebu pod oblake i nestaje. Konac praktično nevidljiv. Onda se konac odmota do kraja i ne može više, pa se zategne, i počne da bruji od napetosti. Ako ga on uhvati među prste, fluktuacije vetra prima kao svojevrsnu muziku. Zmaj ostane u visinama nedelju dana, ili nekoliko nedelja, ne pada, ali ne možeš ga ni videti; osim ako mu Saks nije dopustio da uzleti mnogo visoko, u tom slučaju ostaje vidljiv kao trunčica neravnomernosti na nebu. A iz sekunda u sekund odašilje podatke. Kocka se vidi iz veće daljine nego okrugli predmet iste veličine. Um je čudna životinja.

     Mičel ga pozva da popričaju, ne o bilo čemu određenom nego tek onako, uopšte. To je Saksu bila najteža od svih vrsta razgovora. Sličica Mičelova gleda nekako dole i desno, i dok govori, jasno je da su mu misli negde drugde, da je nesrećan i da bi dobro bilo kad bi Saks nekako mogao da preuzme vođenje, usmeravanje razgovora.
     "Hajde kod mene da šetamo", ponovo reče Saks. "Stvarno mislim da bi trebalo." Kojim akcentom ovo naglasiti? "Ja stvarno mislim da bi trebalo da dođeš." Bacanje stvari zajedno. "Da Vinči je kao zapadna obala Irske. Kraj Evrope. Sve same litice, zelene sa gornje strane, a pod njima velika tabla vode."
     Mičel neodlučno klimnu glavom.
     Kad, dve nedelje kasnije - eto ti njega, u jednom hodniku u Da Vinčiju. Pružio korak, stiže do Saksa. "Ne bih imao ništa protiv da vidim kraj Evrope."
     "E, majstore."
     Pođoše, dakle, zajedno na jednodnevni obilazak terena. Saks ga je odvezao na zapad do litica Šalbatane, onda su izišli i pešice krenuli na sever, prema Simšal Pointu. Takvo zadovoljstvo, imati pored sebe starog prijatelja u ovako divnoj šetnji. Videti bilo kog pripadnika Prve stotine dobrodošao je prekid u jednoličnosti Saksovih dana, to je redak događaj, njemu dragocen. Nekoliko nedelja mine načinom ležernim, a onda neki pajtos iz starih dana svrati, možda i nenajavljen, i to ti je kao povratak domu svome, ali bez posedovanja doma. Pomisao: možda se preseliti u Sabiši ili Odesu, jednog dana, da bi ovakvi susreti bili češći.
     Od svih starih drugara najdobrodošliji mu je bio upravo Mičel. Doduše, danas je Mičel nešto rasejan, zaostaje u šetnji, vuče se, nešto ga tišti. Ili se bar na osnovu posmatranja stiče taj utisak. Saks ovo uočava i pita se kako bi mogao pomoći. Mičel je njemu toliko pomogao u onim dugim mesecima kad se Saks borio da ponovo stekne moć govora - ma, čovek ga je naučio da ponovo misli i da vidi svet drugačije. Bilo bi lepo kad bi on mogao Mičelu na neki način da vrati dobro dobrim, makar i u maloj meri. Odužiti se.
     Pa da, ali to može biti samo ako počnu da razgovaraju o nečemu. Zato, kad stadoše, Saks izvadi zmaja i sklopi ga, pa dade kalem - zvani 'špulna' - Mičelu.
     "Evo", reče. "Ja držim zmaja, spreman je. Ti potrči sa njim, i to onamo, uz vetar, da bi on poleteo. Ali prvo idi na onu uzvisinu."
     Držao je zmaja i stajao, a Mičel ode na travnate brežuljke, odande zateže konac. U trenutku kad Saks pusti zmaja, Mičel snažno potrča još dalje, uz vetar, a zmaj se poče podizati, onda polete gore, gore, gore.
     Mičel se vrati sa osmehom od uha do uha. "Vidi, kad pipneš konac osećaš vetar."
     "Aha", reče Saks. "Da, vetar." Konac, gotovo nevidljiv, treperio je na njegovim prstima.
     Seli su i otvorili Saksovu pletenu korpu, izvadili piknik-ručak koji je Saks bio spakovao. Mičel se opet ućutao.
     "Nešto te muči?" odvaži se Saks da kaže, dok su jeli.
     Mičel mahnu odlomljenim komadom hleba, proguta zalogaj. "Mislim da bih se rado vratio u Provansu."
     "Zauvek?" reče Saks, šokiran.
     Mičel se namršti. "Ne bi moralo biti zauvek. Ali u posetu. Tek je počinjao da mi prija onaj prošli boravak, kad smo morali krenuti nazad."
     "Na Zemlji je velika težina."
     "Jeste. Ali ja sam se prilagodio iznenađujuće lako."
     "Hmm." Saksu onaj povratak u zemaljsku gravitaciju nije prijao. Nema sumnje, evolucija je podesila ljudsko telo na 1 g, zato ovaj život na 0,38 g donosi mnoge medicinske probleme. To je nesporno. Ali Saks se već toliko navikao na 0,38 da više nije ni primećivao da je to marsovska, a ne zemaljska sila teže. Ako bi ponekad i primetio, prijala mu je.
     "Bez Maje?" reče on.
     "Pretpostavljam da bi moralo biti bez Maje. Ona neće da ide. Kaže, ići će 'jednog dana', ali to beskonačno odlaže. Ovde radi za jednu zadružnu kreditnu banku u Sabišiju i misli da je nezamenjiva. Dobro, možda i nije pošteno da tako nešto kažem, ali ona svakako ne želi da propusti ništa u radu banke."
     "Zar ne možeš da napraviš jednu vrstu Provanse tu gde sad živiš? Zasadiš maslinjak?"
     "Nije to isto."
     "Nije isto, ali..."
     Saks nije znao šta da kaže. On sam nije osećao nikakvu nostalgiju prema Zemlji. Što se tiče života sa Majom, to nije mogao ni da zamisli, ne više nego život u pokvarenoj centrifugi čija se osovina pomakla iz središta. Dejstva bi bila otprilike ista. Možda zbog toga Mičel priželjkuje da bude oslonjen čvrsto na Zemlju. U dodiru sa pravom Zemljom.
     "Trebalo bi da ideš", reče Saks. "Ali pričekaj još samo malo. Ako prorade ovi novi fuzioni motori i počnu da se ugrađuju u svemirske brodove, mogao bi doputovati do Zemlje vrlo brzo."
     "Ali bi to moglo izazvati veće probleme sa Zemljinom gravitacijom. Čoveku su valjda potrebni ti meseci putovanja da se pripremi."
     Saks klimnu glavom. "Bilo bi ti potrebno nešto kao egzoskelet. Jedan pokretni ram koji bi sa svih strana podržavao tvoje telo, što verovatno daje učinke donekle nalik na slabiju gravitaciju. Čuo sam da prave ta nova 'ptičja odela' za letenje, a ona mora biti da su nalik na spoljašnji kostur, inače čovek nikad ne bi mogao držati krila u potrebnom položaju."
     "Ljuštura od ugljenika, u stalnom pokretu", reče Mičel sa osmehom. "Tečna školjka."
     "Da. Mogao bi i ti da šetaš po Zemlji u nečemu nalik na to. Ne bi mnogo smetalo."
     "Znači, prvo smo se doselili na Mars, kažeš ti, i na njemu morali sto godina ići u skafandrima, a sad kad smo sve na Marsu izmenili do te mere da evo ovde možemo sedeti na suncu i samo malo se smrzavati - sad treba da se u slučaju povratka na Zemlju tamo krećemo sledećih sto godina opet uz pomoć skafandra."
     "Sledećih sto, ili zauvek", reče Saks. "Da, to kažem."
     Mičel se nasmeja. "E pa, kad je tako, možda baš i hoću da odem. Naime, kad bude tako." On zavrte glavom. "Jednog dana moći ćemo da uradimo šta god hoćemo, a?"
     Sunce ih je zasipalo upornim zracima. Vetar je pročešljavao travu i šuštao u njenim vrhovima. Svaka travka - jedan potez zelene svetlosti. Mičel je neko vreme govorio o Maji, prvo se žalio, posle je dopuštao da možda i nije sve tako loše, onda je počeo da nabraja Majine dobre strane, zbog kojih je ona nezamenjiva: izvor sveg uzbuđenja u životu. Saks je slušao sve te objave i svaki put revnosno klimao glavom, iako su mnoge bile u protivurečnosti sa ranijima. Pretpostavljao je da tako izgleda kad slušaš ispovest narkomana. Ali šta se može kad je takva ljudska priroda; pa, ni on nije daleko od nekih sličnih protivurečnost.
     Kad se ćutanje odužilo, Saks upita: "Po tvom mišljenju, kakav je Enin stav prema izgledu ovih terena sada?"
     Mičel slegnu ramenima. "Ne znam. Ja nju već godinama nisam video."
     "Nije uzela tretman za plastičnost mozga."
     "Nije. Zadrta je stvarno, a? Hoće da ostane ona ista ličnost koja jeste. Ali u ovom svetu, bojim se da..."
     Saks klimnu glavom. Ako sve znake života u jednom predelu sagledavaš kao zagađenje, kao užasnu gljivičavost koja se širi preko čiste lepote mineralnog sveta, onda je čak i kiseonično plavetnilo neba dokaz nečije krivice. Takvo gledanje mora navesti tu osobu da poludi. Očigledno misleći isto, Mičel reče: "Ja se bojim da ona nikad neće biti mentalno normalna, ne stvarno."
     "Znam."
     Opet, ko su oni da tako nešto kažu? Da li je Mičel ludak zbog te svoje opsednutosti jednim područjem druge, a ne ove, planete, i zato što je zaljubljen u jednu vrlo tešku osobu? Da li je Saks bio ludak u ono vreme kad zbog ozlede mozga i kasnijeg eksperimentalnog lečenja nije mogao dobro da govori niti da uspešno dovršava pojedine mentalne operacije? Ne, u oba slučaja ne, zaključi on. Ali on takođe veruje, sasvim čvrsto, da ga je u onoj oluji izvukla lično Hiroko; veruje, bez obzira na to šta Dezmond priča. E, to bi mnogima bio znak da pacijent veruje da se stvarno desilo ono imaginarno, što mu se samo pričinilo. A to se (kao što Saks dobro zna) često pominje kao simptom da je neko šenuo. "Kao svi oni koji tvrde da su videli Hiroko", promrmlja on, samo da ustanovi šta će Mičel reći.
     "O, da", reče Mičel. "Magijsko razmišljanje - veoma uporna pojava u dejstvovanju ljudskog uma. Nikada ne dozvoli da te tvoj racionalizam spreči u uviđanju činjenice da glavnina našeg razmišljanja jeste magijsko razmišljanje. I to veoma često po arhetipskim obrascima, kao u slučaju Hiroko, jer to ti je otprilike priča o Persefoni, ili o Hristu. Kad neko takav umre, šok zbog tog gubitka narodu je gotovo neizdrživ, i onda je dovoljno da samo jedan od ožalošćenih prijatelja ili apostola usni san da je voljena osoba opet došla, i da se probudi u suzama, vičući 'Video sam je!' ili 'Video sam ga!' - pa da u roku od nedelju dana svi budu ubeđeni da se prorok vratio ili da nije ni umro. Tako se desilo sa Hiroko. Nju viđaju redovno."
     Ali ja sam je stvarno video, htede Saks da kaže. Uhvatila me za šačni zglavak.
     Pa ipak, prilično se kolebao. Mičelovo objašnjenje, sasvim razumno. Odlično se uklapa sa Dezmondovim. Obojici Hiroko veoma nedostaje, pretpostavljao je Saks, ali ipak se oni hrabro suočavaju sa činjenicom da nje više nema, i daju najverovatnija objašnjenja. Neuobičajen 'mentalni događaj' lako bi se mogao desiti nekome ko je u vrlo stresnoj situaciji, u fizičkoj krizi. Možda je ono bila samo njegova halucinacija. Ali nije, nije, nije tako! On pamti kao da je pre dva minuta bilo, svaku pojedinost pamti živopisno!
     Ali samo kao odlomak, zapazi on. Tako se ponekad probudiš i pamtiš samo delić nekog sna, jedan odlomak. A sve ostalo, ceo ostali san, pobegne ti, maltene osetiš kako štrca i beži u daljine, kao nešto klizavo što izmiče. On se, na primer, ne seća šta je tačno bilo neposredno pre Hirokinog pojavljivanja i neposredno posle. Nema pojedinosti o tome.
     Poče nervozno da škljoca zubima. Postoje, očigledno, svakojake vrste ludila, različite. En luta sama samcita po starom svetu, po onom ranijem Marsu; a oni, ostali, teturaju se po novom svetu kao duhovi, bore se da sazdaju za sebe već nekakav život, svako drugačiji. Možda je istina ono što je Mičel rekao - da oni ne uspevaju da ovladaju posledicama svoje dugovečnosti, da ne znaju šta će sa tolikim vremenom, niti kako da sazdaju svoj život.
     Pa - ipak. Evo ih, tu su, sede navrh litica Da Vinčija. Nema potrebe da se on nešto mnogo nervira zbog ovih pitanja. Kao što bi Nanao rekao, šta sad nedostaje? Pojeli su dobar ručak, siti su, niko žedan, na suncu su i vetru, gledaju kako zmaj leti daleko u visinama u plavetnilu koje je kao tamni somot; dvojica starih prijatelja sede u travi i ćaskaju. Šta im nedostaje? Duševni mir? Nanao bi se na to nasmejao. Nedostaje im prisustvo drugih starih prijatelja? Biće dana i za to. U ovom trenutku, dva stara drugara sede nad grebenima Da Vinčija. Posle toliko godina borbe, mogu i da sede ovde celo popodne ako im se sviđa, puštajući zmaja i nagvaždajući o raznim temama. O drugim saborcima, i o vremenskim prilikama. Bilo je i biće raznih nevolja, ali evo nas, ovde smo.
     "Kako bi se ovo svidelo Džonu", rele Saks, zastajkujući. Zaista je teško govoriti o tim stvarima. "Pitam se da li bi on uspeo navesti En da uvidi neke stvari. Kako on meni nedostaje. Kako ja želim da ona uvidi nešto. Ne da ima iste poglede kao ja. Nego samo da sagleda sve ovo kao nešto... dobro. Da je i ovo lepota, na svoj način. Po sebi, i po načinu na koji se priroda organizuje sama. Mi kažemo da upravljamo, ali nije tako. Isuviše složeno. Mi smo samo doneli ovo, preneli, ovde. A posle je sve krenulo samostalno. Mi pokušavamo da gurkamo biosferu malo tamo, malo onamo... ali ona se, kao celina, samoorganizuje. U tome nema ničeg neprirodnog."
     "Pa..." reče Mičel, ne saglasan.
     "Nema! Koliko god mi da galamimo, ostajemo samo čarobnjakov šegrt. Sve ovo je oživelo nekim svojim životom, svojim sopstvenim."
     "Ali onaj raniji život", reče Mičel. "En smatra da je bio dragocen. Život stena i leda."
     "Život?"
     "Neka vrsta sporog mineralnog postojanja. Nazovi to kako god hoćeš. Areofanija stena. Uostalom, ko može reći da ove stene nemaju neku svoju vrstu spore svesti?"
     "Ja mislim da je za svest potreban mozak", reče Saks spremno.
     "Možda, ali ko zna? Ako i nemaju svest u onom smislu u kome je mi određujemo, onda bar postojanje. Jednu unutrašnju vrednost koju ima sve što postoji, naprosto zato što postoji."
     "Tu vrednost ove stene poseduju i sad." Saks podiže kamen veliki kao loptica za bezbol. Izbacni materijal, breča, reklo bi se, iz rasprsnute vulkanske kupe. Toga ovde na Marsu ima kao blata; zapravo, mnogo više ima toga, nego blata. On se pomno zagleda u kamenčinu. Zdravo, kamene. O čemu razmišljaš? "Hoću reći - evo kamenja. Cela količina koja je i bila. Još je tu."
     "Ali nije isto."
     "Ali nikad ništa nije isto. Iz trenutka u trenutak sve se menja. A što se tiče svesti minerala, meni je to suviše mistično. Ne odbacujem ja svaku mistiku u celosti, ali ipak..."
     Mičel se nasmeja. "Mnogo si se izmenio, Sakse, ali si Saks ostao."
     "Nadam se da jesam. Ali ne bih rekao ni da je En velika mističarka."
     "Nego šta je?"
     "Ne znam! Ne znam. Toliko... toliko čista naučnica, da ne podnosi zagađenje podataka? Glupavo zvuči, kad se kaže tako. Strahopoštovanje pred pojavama. Znaš li šta time hoću da kažem? Obožavanje onoga što jeste. Živi sa onim što postoji, obožavaj to, ali ne pokušavaj menjati, petljati, rušiti. Ne znam. Ali bih hteo da znam."
     "Uvek ti želiš da znaš."
     "Tako je. Ali želim da saznam ovo više nego većinu drugih stvari. Više nego ijednu drugu stvar koje se sad mogu setiti! Zaista."
     "Ah, Sakse... Ja zapeo za Provansu a ti za En." Mičel se široko isceri. "Obojica ludi!"
     Nasmejaše se. Fotoni su kao kiša zasipali njihovu kožu, većina je kao gusta paljba proletala pravo kroz njih. Eto njih dvojice, prozirni su ovome svetu.









Deseti deo: WERTESWANDEL
     Prošla ponoć, u kancelarijama tišina. Glavni savetnik ode do samovara i poče da toči kafu u vrlo male šolje. Trojica njegovih kolega stajali su oko stola pokrivenog 'ručnim ekranima'.
     Od samovara glavni savetnik reče: "Znači, loptice deuterijuma i helijuma3 dospevaju pod udar vaše baterije lasera, jedna po jedna. Implodiraju i fuzija se dešava. Temperatura na mestu paljenja je nekoliko stotina miliona Kelvina, ali to nije problem jer je lokalna i vrlo kratkotrajna."
     "Potraje samo nekoliko nanosekundi."
     "Dobro. To smatram umirujućim podatkom. I, da vidimo, sva nastala energija oslobađa se u vidu naelektrisanih čestica, tako da je moguće sve njih obuzdati pomoću vaših elektromagnetnih polja - sve ostaju u konteinmentu. Nema neutrona koji bi mogli pokušati da polete napred i isprže vaše putnike. Ta elektromagnetna polja nisu samo štit, ona su i ploča za odgurivanje, kao i kolektor energije koja će zatim biti upotrebljena za ponovni rad lasera. Konteinment ima samo jedan otvor kroz koji čestice mogu da izleću u svemir - pozadi; to je izduvni otvor ovog raketnog motora. Postoji i jedan aparat sa ogledalima pod određenim uglom, koji služi kao 'lučna vrata' za lasere. Dok fuzioni proizvodi izleću napolje, događa se njihova kolimacija."
     "Tačno, i to je ono što je ponajviše elegantno u čitavoj stvari", reče inženjer.
     "Veoma elegantno. A potrošnja goriva iznosi...?"
     "Ako hoćete ubrzanje koja bi odgovaralo Marsovoj gravitaciji, a to je 3,73 metra u sekundi na kvadrat, i ako pretpostavimo da je brod u ovom trenutku težak hiljadu tona, od čega su tri stotine pedeset tona sam brod i putnici, a šest stotina pedeset čine motor i gorivo, onda moraš sagorevati tri stotine sedamdeset tri grama u sekundi."
     "Tako mi Ka, to bi se sabiralo prilično brzo?"
     "Iziđe na oko trideset tona za jedan dan, ali zato daje i veliko ubrzanje. Putovanja budu kratkotrajna."
     "A te loptice goriva su kolike?"
     Fizičar reče: "Poluprečnik jedan centimetar, masa 0,29 grama. Zato sagorevamo 1290 njih u svakoj sekundi. To bi trebalo da omogući putnicima u brodu da imaju prijatan, ujednačen g osećaj."
     "To bih i ja rekao. Ali zar nije helijum3 prilično redak?"
     Inženjer reče: "Postoji 'Galilejska zadruga', na mesecima Jupitera. Ona je već počela da prikuplja 'žetve' helijuma3 iz Jupiterove više atmosfere. Priča se da će i na Mesecu biti slične žetve, vadiće se helijum3 iz Mesečeve površine, ali dosadašnji pokušaji nisu dali dobre rezultate. Međutim, na Jupiteru imamo količine koje će nam biti dovoljne za sva vremena."
     "Znači, brodovi će nositi po pet stotina putnika."
     "Od toga smo polazili u proračunima. Tu su moguća prilagođavanja, naravno."
     "Ubrzavate do pola puta, okrenete brod, i onda usporavate sve do odredišta."
     Fizičar odmahnu glavom. "To može na kraćim putovanjima, na dužim ne. Nekoliko dana ubrzanja daće itekako veliku brzinu. Na dugim putovanjima štedimo gorivo na taj način što u srednjem delu putovanja brod leti bez rada motora."
     Glavni savetnik klimnu glavom, dade svakome po jednu šoljicu. Počeše da otpijaju malo-pomalo.
     Matematičarka reče: "Trajanje putovanja biće iz osnove izmenjeno. Od Marsa do Urana za tri nedelje. Od Marsa do Jupitera za deset dana. Od Marsa do Zemlje za tri dana. Tri dana!" Osvrnula se i pogledala namršteno svakog svog sagovornika. "Sunčev sistem će zahvaljujući ovome biti nalik na Evropu u devetnaestom veku. Putovanja vozom i prekookeanske lađe."
     Oni počeše klimati glavom. Inženjer reče: "Sad smo komšije sa onima na Merkuru, Uranu, Plutonu."
     Glavni savetnik slegnu ramenima. "Ali i sa onima na Alfi Kentaura, ako baš hoćemo. Hajde da ne brineno o tome. Veza je dobra stvar. 'Samo poveži!' kaže pesnik. 'Samo poveži.' E, sad ima da se ispovezujemo - potpuno." On podiže šoljicu. "Živeli."









35.
     Nirgal je uhvatio jedan postojan ritam i držao ga se svakog dana. Lung gom pas. Religija trčanja, trčanje kao meditacija ili molitva. Zazen, kazen. Deo areofanije, u koju je nerazdvojno ugrađena Marsova sila teže; ono što ljudsko telo može postići u dve petine gravitacije za koju je evolucijom podešeno jeste prava euforija napora. Čovek trči kao hodočasnik, jednom svojom polovinom obožava, a drugom polovinom jeste bog.
     Religija sa značajnim brojem pristalica u poslednje vreme. Neki od njih su usamljeni trkači, a drugi učestvuju u grupnim trčanjima ili (što nije isto) u trkama. Prolaz kroz Lavirint, Provlačenje kroz Haose, trka Transmarineris, maraton oko sveta. Između tih velikih događaja postoji dnevni trening. Delatnost bez svrhe; umetnost radi umetnosti. Nirgalu je značila obožavanje, ili meditaciju, ili zaborav. Njegov um je lutao, ili se usredsređivao na njegovo telo, ili na stazu; ili ostajao prazan. U ovom trenutku on trči po ritmu muzike. Bah; Brukner; zatim Boni Tindal, elizijumska neoklasičarka čija muzika teče kao dan sam, visoki akordi se pomiču u stalnim unutrašnjim modulacijama, zapravo, ne toliko različito od Baha ili Bruknera, ali sporije i postojanije, sa više neumoljivosti i veličanstvenosti. Fina muzika za trčanje, iako je on, ponekad, sluša nesvesno, samo trči satima uz nju, a ne zna da je čuje.
     Bližilo se vreme za Maraton oko sveta, trku koja započinje pri svakom drugom perihelu. Startovalo se iz Šefilda, ali je svaki takmičar mogao da odabere da li će krenuti na istok ili na zapad. Nosili su samo male rančeve sa hranom, pićem i opremom. Zadatak je bio: optrčati svet, bez komunikatora na zglavku i bez ikakvog drugog pomagala za navigaciju, bilo kojom putanjom koja neće otići iznad 20 stepeni severne ili južne geografske širine (ako bi neko prešao preko tih granica, bio bi diskvalifikovan, na osnovu snimanja iz satelita). Bilo je dopušteno korišćenje svakog mosta, pa i onog preko tesnaca Gang, zahvaljujući čemu je bilo otprilike jednako povoljno odabrati neku putanju severno kao i neku južno od Marinerisa. Ukupan broj putanja bio je jednak broju takmičara - svako je birao neku svoju. U poslednjih devet trka oko sveta, Nirgal je pet puta pobedio, više zbog svoje sposobnosti pronalaženja najboljeg puta nego zbog brzine. Mnogi trkači smatrali su da je 'Nirgalveg', 'Nirgalov put', nekakvo mistično dostignuće, puno kontraintuitivne ekstravagancije. U poslednje dve trke izvestan broj učesnika trčao je za Nirgalom; njihov plan bio je da ga prestignu pred kraj. Ali Nirgal je svake godine trčao drugom putanjom, i često se opredeljivao za skretanja koja su izgledala toliko rđavo da su pratioci odustajali, odlazili 'verovatnijim' pravcima. Neki od tih pratilaca naprosto nisu izdržali tempo, više od dve stotine dana trčanja oko planete, maraton od dvadeset hiljada kilometara... koji je zahtevao pravu dugoprugašku izdržljivost, sposobnost da čovek ugradi trčanje u svoj način života. Trčati svaki dan.
     Nirgalu se to sviđalo. Želeo je da pobedi i na sledećem maratonu oko sveta, tako da u prvih deset takvih maratona on bude zabeležen kao pobednik u više od polovine. Ovih dana upravo je istraživao moguće putanje, proveravao nove. Mnoge nove staze otvarane su svake godine; nedavno je zavladala moda da se nova stepeništa urezuju u zidine kanjona, dorsa i eskarpi. Ova uklesana stepeništa omogućavala su da čovek savlada takve prepreke, inače neprelazne, kojih u zabačenim područjima ima nebrojeno mnogo. Staza kojom je u ovom trenutku Nirgal trčao nije postojala kad je on poslednji put bio u ovom području; vodila je niz strmu liticu Meduze 16. Preko puta, u suprotnom zidu istog kanjona, videla se ista takva, nedavno uklesana staza. Preseći pravo kroz Meduze, značilo bi dodati veliku količinu 'okomitosti' svojoj maratonskoj putanji; ali sve raspoložive ravnije staze značile su veliko skretanje ka jugu ili ka severu. Nirgalov utisak bio je da će se isplatiti prolazak ovim putem. Veći usponi i silasci, ali prečica. Ako su stepeništa sva usečena u planinu jednako uspešno kao ovo.
     Zid kanjona sastojao se od titanskih blokova prošaranih pukotinama; staza je bila provučena upravo kroz pukotine. Stepenici su se uklapali u to okruženje kao delovi dečje slagalice - pa ipak, bili su veoma pravilni, tako da je trkač dobijao utisak da se nalazi u delimično srušenom dvorcu nekog diva, i da trči uz ili niz njegovo stepenište. Usecanje ovih staza u zidove kanjona bilo je svojevrsna umetnost, i to divna; Nirgal se s vremena na vreme lično bavio tim poslom. To je značilo satima upotrebljavati kran, ali i sam visiti o kablovima upregnut u 'am' od širokih gurtni; potezati tanku zelenu užad rukama (ali u rukavicama), voditi velike poligonalne blokove bazalta dok ne legnu tačno u predviđeno mesto. Prva osoba koju je Nirgal ikada video da se bavi tim poslom bila je jedna žena koja je gradila stazu preko grbe Gerion Montesa, dugačkog grebena na podu Jus Kazme. Celo jedno leto proveo je pomažući njoj; zajedno su dogurali maltene do kraja posla. Ona je i sad negde u Marinerisu, reže te prolaze u kamenu, svojeručno, pomoću moćnog alata kao što su mašinske testere za kamen; delove podiže pomoću čekrka sa superjakim, tananim kablovima, pričvršćuje ih pomoću lepka koji je jači od samog kamena i pomoću metalnih zakivaka. Malo-pomalo, mukotrpno, ona kroz kamenitu divljinu probija put. Ponekad joj prirodni raspored stena čudesno pomogne, ponekad učinak liči na rimski drum, ili je masivan kao da su graditelji bili faraoni ili Inke i uklopili ogromne gromade kamena do u dlaku tačno, kroz brda i dolove ili kroz krupnozrnasti haos.
     Nirgal trči niz tri stotine stepenika; broji. Onda preko kanjonskog dna, u ovom poslednjem satu pre zalaska sunca. Nebo je traka ljubičastog somota koji svetluca iznad mračnih zidina kanjona. Ovde je tle pesak u senci, i ovde nikakve staze nema, on dobro pazi na biljke i kamenčine razasute ispred njega, protrčava između prepreka, pogled mu zastaje na cvetovima svetlih boja navrh kaktusa koji izgledaju kao okrugla burad; i ti cvetovi, kao i nebo, zrače bojom, kao da se žare. Ali i njegovo telo je zažareno, od celog jednog dana trčanja koje se sad bliži kraju, i od iščekivanja večere, jer glad ga uveliko grize iznutra, i slabost ga prožima, svakog minuta sve osetnije.
     Pronađe nastavak stepeništa, na zapadnom zidu kanjona, i potrča uzbrdo, ali pri tome podesi svoj unutrašnji 'menjač' na drugačiju brzinu, na one korake koji guraju telo uzbrdo, glatko povezanim i pravilnim kretnjama. Mnogo zaokreta, levo i desno, jer staza je usečena kao serpentine, savlađuje uspon pomoću mnogobrojnih cik-cak skretanja. On se divi elegantnom načinu na koji je ugrađena, kako su stepenici postavljeni u sistem naprslina u ovoj džinovskoj litici, tako vešto da trkač ima, sa one strane gde je bezdan, najčešće i zaštitnu ogradu od neisečenih stena, visoku otprilike do pojasa. Najčešće, ali ne svuda; ponegde je sa te strane ipak samo vazduh i 'ništa', a na jednom mestu je nagnutost golih stena bila tako nepovoljna da su graditelji bili prisiljeni da pribegnu krajnjem, najmanje omiljenom rešenju - da ušrafe u stenu jedne merdevine od solidnog magnezijuma. On se pope žurno uz njih, ali savlađujući osećaj da su mu kvadricepsi postali gumene trake; umor.
     Na jednom mestu sa leve strane od jakog zaokreta ostalo je ravno proširenje. Odatle se prostirao veličanstven vidik na dugački, uzani kanjon ispod. Nirgal prestade da trči, skrete sa staze i stade tu. Zatim sede na jednu stenu koja je imala oblik fotelje sa naslonom. Bilo je vetrovito; on pritisnu jedno dugme i njegov šator u obliku pečurke naduva se začas ispred njega, ostade providan u sumraku. Tu je i vreća za spavanje, svetiljka, naslon za čitanje, on vadi iz ranca i druge stvari, sve su uglačane od mnogo godina upotrebe, i sve perolake - ceo ranac, i sva oprema u rancu, imaju težinu manju od tri kilograma. Nalazi ono što je hteo, sasvim u dnu ranca, vrećicu sa hranom i 'peć' za grejanje hrane.
     Sumrak dođe i ode himalajski veličanstveno, a Nirgal za to vreme od supe u prahu i vode skuva sebi lonče supe. Poče jesti, sedeći sa prekrštenim nogama na vreći za spavanje. Umorni mišići osećali su luksuz sedenja. Još jedan divan dan.

     Slabo je spavao te noći, ustao je u hladnom vetru predzorja, spakovao se brzo, obuzet nekom sitnom drhtavicom, i potrčao još jednom ka zapadu. Iziđe iz poslednje Meduza Fose i stiže do južne obale zaliva Amazonis. Tamnoplava tabla mora ležala je desno od njega dok je trčao. Dugačke plaže, a u njihovom zaleđu široke peščane dine, pokrivene kratkom travom po kojoj se lako trči. Nirgal je tekao dalje, svojim ritmom, bacajući poglede desno ka moru ili levo ka tajgastim šumama. Milioni sadnica drveća zasađeni su u ovom području Velike eskarpe da bi se teren ipostojio i uskratio građu peščanim olujama. Te velike šume ostale su jedno od najslabije naseljenih područja na celoj planeti; malo ko je dolazio u posetu, nijedan grad pod kupolom nije tu sagrađen, i to zbog velikih količina još nesavladane prašine i peska, zatim zbog živog peska i močvara duž potoka, rečica i jezerskih obala, kao i zbog nepostojanog lesnog terena i čestog odronjavanja litica. Nirgal se držao granične linije između šume i morske obale, trčao je po zatravnjenim dinama ili, eventualno, između najmanjeg drveća. Ušća nekoliko rečica i reka savladao je trčeći po mostićima koji su tamo bili postavljeni. Noć prespava na plaži, gde su ga uspavali zvuci talasa koji se prosipaju i vuku po obali.
     Svanu zora, i on pođe stazom koja ga sad povede pod svodove od zelenih krošnji drveća, zato što je obala načinila zaokret ka severoistoku. Svetlost mutna i prohladna. Sve je u ovo doba dana izgledalo kao svoja sopstvena senka. Jedva primetne stazice granale su se levo, uzbrdo. Šuma je ovde bila pretežno četinarska: zimzelene sekvoje u grupama, visoke, a oko njih manje drveće - borovi i jele i smreke. Šumsko tle bilo je pokriveno sasušenim iglicama koje su se uplele u pravi tepih, smeđe boje. Na mokrim mestima kroz ovaj pokrov probijale su se paprati, dodajući svoje arhajske fraktale mrljama Sunčeve svetlosti koje su šarale šumski 'pod'. Potok, odmiče krivudavo između 'ostrva' zelene trave. Pogled najčešće ne dopire više od stotinu metara u daljinu. Preovlađujuće boje zelena i smeđa; jedina vidljiva crvena jeste ona u dlakavoj kori stabala sekvoje. Koplja Sunčevog sjaja probijaju se kroz lišće i njišu se, plešu kao neka vitka živa bića na šumskoj pozornici. Nirgal trči izvan sebe, kao začaran ovim olovkama svetlosti unaokolo. Plićak u potoku; on ga savlada preskačući sa kamena na kamen. Uokolo tog mesta je šumska udolina prepuna bujne paprati. Kao da prolaziš kroz sobu i vidiš da postoje hodnici kojima bi se moglo krenuti do drugih, sličnih soba, uzvodno i nizvodno. Jedan kratki vodopad grgolji levo od njega.
     On stade tu, ali na svojoj obali potoka, suprotno od vodopada, i sagnu se da pije vode. Onda, počevši da se uspravlja, vide jednog mrmota kako se gega po mahovini ispod vodopada, i oseti u srcu brzi ubod žalosti. Mrmot se takođe napio vode, onda je počeo da pere šapice i lice, ne primećujući Nirgala.
     Onda jedan šum, i mrmot se dade u bekstvo, ali sledećeg trena pade pokriven oblakom pegavog krzna koje se munjevito kretalo - beli zubi - ris, krupan, začas progura moćne čeljusti do mrmotovog grla, ujede, poče da cima i rastrže mu grlo, a onda pritisnu jednom velikom šapom malo stvorenje i zadrža ga tako dok se nije sasvim umirilo.
     U trenutku ovog napada Nirgal je skočio na noge, a ris, tek sada, stojeći nad plenom, pogleda ka Nirgalu, kao da je sa tolikim zakašnjenjem postao svestan pokreta. Oči zveri svetlucale su u polumraku, usta risa bila su oblivena krvlju, a kad se pogledi njih dvojice susretoše, Nirgal vide kako ris kidiše i na njega, skače, zubi blistaju čak i u ovoj slaboj svetlosti...
     Ali ne. Ris podiže i odnese plen, iščeze. Iza njega ostade samo jedan zanjihani list paprati.
     Nirgal nastavi trčanje. Dan se nekako smračio, postao tamniji nego što se naoblačenjem moglo objasniti, poprimio je neku zloslutnu mrkost. Nirgal je nastojao da što bolje vidi kuda stupa. Svetlost je ponegde palacala kroz senke: belo probada zeleno. Lovac i lovina. U mraku, jedna bara na čijim rubovima ima i leda. Mahovina na kori drveća, šare papratno strukturisane na rubovima njegovog vidnog polja. Ovde hrpa kvrgavih šišarki, tamo udubina sa živim peskom. Dan vrlo hladan, noć će biti ledena.
     Nastavi trčati, ceo dan. Ranac landara na leđima - zato što unutra hrane ima samo još vrlo malo. Bio je srećan što se bliži svom sledećem spremištu hrane. Ponekad je nosio na ova trčanja samo pet-šest šaka neke prerađene žitarice, a hranio se pronalazeći u prirodi hranu koliko je bilo moguće, naročito orahe, i loveći ribu. Ali kad tako putuješ, onda ti pola dana prođe u potrazi za hranom, jer ova zemlja nije neki rog izobilja. Osim kad pecanje dobro pođe u nekom jezeru, kad riba grize. Jezerski narod. Ali na ovom maratonu on juri punom snagom od jedne do druge zalihe hrane, proždere i po sedam, osam hiljada kalorija svaki dan, i ipak je strašno gladan svake noći. I zato sada, kad stiže do male, suve jaruge gde je sakrio sledeću gomilu hrane i kad vide da se zid jarka odronio i srušio na to mesto, on poče vikati od besa i pometenosti. Poče i da kopa po gomili kamenja; odron je bio mali, samo nekoliko tona materijala; ali ukloniti tih nekoliko tona, to je bilo neizvodljivo. Moraće gladan da trči, da juri, do sledećeg ovakvog spremišta. To shvati, i istog trena potrča, misleći da na taj način uštedi vreme.
     Sada je, uz trčanje, motrio ima li igde ičega što bi se moglo pojesti. 'Orasi' od borova, divlji luk, bilo šta. Ono malo iz ranca jeo je malo-pomalo, vrlo sporo, žvakao je svaki zalogajčić što je mogao duže, nastojeći da nekako, zamišljanjem, poveća hranljivu vrednost. Uživajući u ukusu i najmanje trunčice. Od gladi nije uspevao ni da zaspi dobar deo noći, ali od ponoći pa do zore ipak je spavao tvrdo.
     Trećeg dana ove neočekivane 'trke gladi', Nirgal izbi iz šume južno od Juventa Kazme, u predelima koji su razvaljeni drevnom provalom vode iz akvifera Juvente. Da bi čovek prolazio pravolinijski kroz takav teren, bilo je potrebno veoma mnogo truda, a Nirgal je bio gladniji nego ikada u životu; a sledeće spremište sa hranom još dva dana udaljeno. Njegovo telo pojelo je sve svoje rezerve masnoća (ili se bar tako njemu činilo) i sad je uveliko proždiralo sopstvene mišiće kao zalihu hrane. Od ovog autokanibalizma svi predmeti dobijali su izoštrene ivice i prelive slave - belina je prosijavala iz svega, kao da sama stvarnost postaje providna za neku plimu svetlosti. Znao je, na osnovu sličnih iskustava iz prošlosti, da će uskoro posle ove faze njegovo stanje lung-gom-pa prestati, a halucinacije početi. Već mu po očima gamiže mnogo crvića, šeta mnogo crnih tačaka, po svetu iskrsavaju mnogi plavi kružići nalik na pečurke, a zeleni stvorovi nalik na guštere škrboću kroz pesak, neposredno ispred mutnih stvari razmazanih od brzog pokreta, a to su njegova stopala. I tako satima neprestano.
     Svu snagu svojih misli morao je upregnuti samo da bi ostvario dovoljno dobru navigaciju na ovim razvaljenim brdima i dolovima. Jednako pomno je motrio kamenčine ispred svojih stopala i teren desetinama i stotinama metara ispred, a to je postizao jednim klimatavim kretanjem glave, gore-dole, koje nije imalo nikakve veze sa njegovim svesnim razmišljanjem niti isti ritam. Haos Juvente, desno i niže od njega, bio je plitka, istumbana depresija, preko koje je video daleke horizonte; bilo je to kao da gledaš u veliku razlupanu činiju. A zemlja kroz koju je morao proći bila je zgužvana i neujednačena, mnogo jama, mnogo brežuljaka, gromada i peščanih dina, senke su bile suviše crne ovde, a osvetljena mesta suviše bleštava. Mračno, ali drečavo obasjano; bližio se još jedan zalazak sunca, pa su se njegove oči stisnule zbog svetlosti koja je zarivala pravo u njih. Gore, pa dole, gore, pa dole, on se uspentra uz jednu prastaru dinu, a onda se sasulja niz drugu stranu, po pesku i krhotinama kamena, kao u snovima, svaki korak po nekoliko metara dugačak, levom nogom, pa desnom, levom, pa desnom, daleko niz dinu, usporen veliki pad, i svako zarivanje patike u tle ublaženo popuštanjem velikih količina peska i šljunka koji su se pod njegovim naletom odronjavali. Na to se naviknuo u tren oka, i prelazeći na ravan teren morao se dobro pomučiti da opet uhvati ritam i način normalnog trčanja; sledeći uspon, iako ne veliki, bio je užasno naporan. Došlo vreme da se skrasi u nekoj udubini, da se tu ulogori do sutra. Možda već u sledećoj udubini, možda na sledećoj peščanoj zaravni pored nekog kamenitog 'praga'. On umire od gladi, već se sasvim gubi, u rancu nema ničeg osim nekoliko divljih lukovica koje je počupao danas; ali ovoliki umor biće i koristan, on će zaspati odmah i čvrsto. U borbi premora i gladi, premor pobedi svaki put.
     On se otetura preko te udubine i jednog vrlo malog uspona, između dve stene velike kao kuća. Onda sev beline, naga žena stoji pred njim i maše dugačkim, zelenim šalom; ili trakom, maramom; on stade kao ukopan i zanjiha se na nogama, zapanjen ovakvim prizorom, onda i zabrinut što su se halucinacije toliko otele kontroli. Ali ženska stoji pred njim i ostaje tu, jarko vidljiva, kao plamen, poprskana po grudima i nogama mlazićima krvi; ćuti i razmahuje dugačkom maramom. Iskrsava još nekoliko ljudskih prilika i juri u jednom pravcu, reklo bi se da im je ona pokazala kuda. Ona pogleda Nirgala, pokaza rukom ka jugu kao da poziva i njega da pođe sa ostalima, i potrča i sama, vitko belo telo koje teče kao da je vidljivo u više od tri dimenzije, jaka leđa, dugačke noge, okrugla zadnjica, i već je u daljini, u trku pokazuje maramom koja leprša sad levo, sad desno.
     Iznenada, on ugleda tri antilope daleko napred, kako istrčavaju navrh jednog brežuljka na zapadu, tri obrisa u niskom suncu. Aha; lovci. Gone te tri antilope u nekom određenom pravcu, zato su se raspordili polukružno iza njih i zato iskaču iza stena i mašu krpama. Sve u tišini, kao da je zvuk nestao sa ovog sveta: ni vetra nema. Nikakvih krikova. Antilope su na vrhu brežuljka stale nepomično, i to je trenutak kad je i sve drugo stalo, svako budno pazi, ali niko se ne pomiče; i lovina i lovci na zaustavljenom filmu, slika koja hipnotiše Nirgala. Plaši se da trepne, da se ne bi ceo prizor ugasio i nestao.
     Od tri antilope, prvo se pokrete mužjak, razbijajući nepomičnost slike. On se zanjiha i pođe napred oprezno, korak po korak. Žena sa zelenom maramom krenu za njim, uspravno, ne krijući se. Drugi lovci su se na kratko pojavljivali na raznim mestima i opet nestajali; pokretali su se kao zebe, iz jednog nepomičnog položaja prelazili su neposredno u drugi. Išli su bosi, a na telu su imali samo po jednu krpu oko bedara ili košulju bez rukava. Nekima od njih lica ili leđa bila su namazana bojom, crvenom, crnom ili oker.
     Nirgal potrča za njima. Oni promeniše pravac kretanja, pođoše pravo ka zapadu, i Nirgal se nađe na njihovom levom krilu. Pokaza se da je u tome bilo sreće, jer mužjak pokuša da povede antilope u beg baš po Nirgalovom pravcu; Nirgal mu skoči na put i poče mlatarati rukama kao pomahnitao. Sve tri antilope okrenuše se, na to, kao jedna, i jurnuše opet ka zapadu. Grupa lovaca pojuri za njima, trkom bržim od najbržeg Nirgalovog, održavajući lučnu formaciju. Nirgal se morao upinjati iz sve snage da mu barem ne izmaknu iz vida; iako bosi, bili su strašno brzi. U dugačkim senkama bilo je teško videti ih, a ostajali su tihi; na suprotnom krilu njihovog luka neko je samo jednom podviknuo "Jiiip!" i to ostade jedini zvuk u ovom lovu, osim kotrljanja i škripe kamenja i peska, i hripavih zvukova daha u grlu. Pojavljivali su se i nestajali, stalno u kretanju, a antilope su održavale rastojanje tako što su trčale samo s vremena na vreme, u kratkim razmacima tečne brzine. Nijedno ljudsko biće ne bi nikad moglo na ovaj način da ih sustigne. Svejedno, Nirgal je trčao, silno zadihan, za događajima. U daljini opet ugleda njihov plen. Aha - antilope su stale. Došle su na rub litice. Kanjon; vidi se provalija i druga, naspramna litica. Nije to neki bezdan, nego plitka fosa, vrhovi jela i borova vire iz nje. Da li su antilope znale da se to tu nalazi? Da li im je ova oblast dobro poznata? Pre samo dve-tri stotine metara ovaj kanjon nije bilo moguće videti...
     Možda su ipak znale; jer sada, u jednom čistom toku životinjske gracioznosti, lakim trkom, pognutih glava kliznuše južno duž samog ruba litice na jedno proširenje. Pokaza se da odatle vodi, nadole, jedna veoma strma jaruga, niz koju su se godinama odronjavale manje količine kamenja i zemlje, sve do dna kanjona. Životinje siđoše tuda, nestadoše sa vidika. Sad su lovci jurnuli do samog ruba i pogledali dole. Životinje su savladavale tu visinsku razliku zaprepašćujućim skokovima maltene okomito nadole, sa stene na stenu. Jedan od lovaca povika "Auuuuuuuu!" i sa tim krikom i podvriskivanjem svi poleteše u provaliju. Bio je to silazak jednako zapanjujući, skokovima sa oslonca na oslonac u dubinu, a Nirgal učini isto. Noge su mu od umora postajale 'guma', pa ipak, izdržale su: svi oni beskrajni dani lung-goma sada su dobro poslužili. On čak u tom padu prestiže ostale. Proklizavao je i odskakao, izazivao nove, male lavine, ostajao uspravan. Niz uzastopnih očajničkih pokušaja da se siđe veoma brzo, a da se to ne pretvori u pravi pad; posle nekog vremena, dno.
     Tek kad se uspešno našao na dnu kanjona Nirgal pogleda u šta je, zapravo, sišao. Oko njega je sad bila šuma koju ranije jedva da je i primetio. Stabla veoma visoka, a šumsko tle sačinjeno od starog snega i mnoštva iglica. Uglavnom borovi, veoma veliki. Nešto južnije, velike sekvoje, drveće zaista ogromno, tako ogromno da mu je klisura bila plitka, i Nirgal sad uvide kako je bilo moguće da je onaj spust/pad antilopa i lovaca onoliko dugo trajao. Vrhovi drveća koje je maločas, odozgo, video kako vire iz kanjona nisu bili ni jele ni borovi, shvati on - bili su to vrhovi divovskih, genetski inženjerisanih sekvoja visokih po dvesta metara. Svaki takav div stajao je šireći ruke u širokom krugu kao ćutljivi svetac nad 'kćerima' - jelama i borovima, i nad velikim prostranstvima tankog, mrljavog snega, delimično zatrpanog slojevima iglica.
     Antilope su otkasale uz kanjon, u ovu šumu koja je imala prastari izgled. Otišle su ka jugu. Lovci, sada sa pokojim krikom oduševljenja, jurnuše za njima, protrčavajući pored divovskih stabala. Svako stablo bilo je masivni valjak ispucale crvene kore, prema kome je sve ostalo izgledalo patuljasto. Ovde su ljudi u trku bili kao miševi koji trčkaju po šumi u sumraku. Nirgala je koža peckala na bokovima i na leđima, bio je i sad prepun adrenalina od onog skoka u bezdan, disao je teško, a u glavi je imao sve jači osećaj lebdenja. Nije uspevao da shvati šta ovi ljudi rade; očigledno nikad neće na ovaj način sustići antilope. Svejedno, jurio je sa lovcima, nije želeo ništa osim da naprosto učestvuje u poteri.
     Onda kule sekvoje postadoše razređenije, kao na kraju nekog novog gradskog naselja koje se sastoji samo od solitera. Još nekoliko poslednjih, i Nirgal vide, između njih, prepreku. Stade. S one strane proplanka uzdizao se zid od vode. Čist zid, okomit, preprečen s jedne na drugu stranu kanjona. Iznad svih životinja i ljudi, izdignut u vazduh, u visine; jedna glatka vodena masa, prozirna.
     Brana veštačkog jezera, dakle. U poslednje vreme to se gradi od providnih ploča 'dijamantskog' materijala, u kome je ugljenik spleten u mrežu jednako kao u dijamantu. Samo se temelji izgrade, ipak, od betona. Nirgal je video i temelje, kao debelu belu traku na zidovima i podu kanjona.
     Masa vode mirovala je iznad njih kao da su prišli zidu nekog ogromnog akvarijuma. Pri dnu je voda bila mutna i muljava, vodeni korov bujao je u mrkom blatu. Iznad toga, srebrne ribe velike kao antilope hitro su prilazile providnom zidu i jednako hitro odlazile u tamne, kristalne dubine.
     Tri antilope nervozno su podskakivale tamo-amo pred ovom preprekom. Ženka i mladunče polazili su za svakim pokretom mužjaka, ali on se vrzmao, okretao tamo i amo, ostajao ipak na istom mestu. Lovci su se okomili na njih i bili su sve bliže; mužjak iz okreta jurnu rogovima na branu, sruči se na nju celom težinom i silinom tela. Nirgal se sledi od straha, svi stadoše, bio je to juriš toliko besomučan u svojoj jarosti da je mogao biti ljudski. Ali mužjak se odbi od brane, ošamućen. Onda se okrete i pođe u juriš na njih. Jedan od lovaca zavitla oko glave bolu, kuglice i konopac poleteše i obaviše se mužjaku oko nogu, ispod kolena, i mužjak pade napred i dole. Odmah se ljudi sjatiše na njega, a drugi pljuskom kamenja i kopalja oboriše ženku i mladunče. Začulo se samo jedno cviljenje, koje naglo prestade. Nirgal vide da su ženku zaklali nožem od kamena opsidijana, vide kako krv lopi i natapa pesak u podnožju brane. Tamo gore sevale su velike ribe, gledale sa visine u njih.
     Ženu sa zelenom maramom sad nije video. Jedan lovac, nag, samo sa ogrlicama na sebi, zabaci glavu i poče zavijati kao vuk, prekidajući čudnovatu tišinu njihovog posla; poče plesati u krug, onda pojuri ka brani i hitnu koplje pravo u nju. Koplje odskoči. Oduševljeni lovac pritrča i poče da treska pesnicom po providnoj, tvrdoj membrani.
     Jedna žena-lovac, okrvavljenih ruku, okrete glavu da ga pogleda prezrivo. "Ajde, nemoj da se zezaš", reče.
     Bacač koplja se nasmeja. "Ne brini. Ove brane su sto puta jače nego što je potrebno da budu."
     Žena odmahnu glavom, sa izrazom gađenja na licu. "Glupo je izazivati sudbinu."
     "Auh, kakva sujeverja se zadržavaju u strašljivim umovima. Neverovatno."
     "Budalo, ej", reče žena. "Taličnost je stvarna kao i sve drugo."
     "Taličnost! Sudba! Ka." Bacač koplja opet dohvati svoje oružje i poče njime da kidiše na branu; koplje se odbijalo, u jednom trenutku zamalo da tresne njega samog. On se poče još žešće smejati. "Baš imam sreće, a? Sreća je na strani hrabrih."
     "Nemoj da si kreten. Pokaži nešto malo poštovanja."
     "Evo: svaka čast tom mužjaku što je onako pošao glavom u branu." Čovek se nasmeja kreštavo, prodorno.
     Ostali su prenebregli ovu raspravu. Predali su se poslu: kasapili su životinje. "Mnogo ti hvala, brate. Mnogo ti hvala, sestro." Nirgalu su se tresle ruke dok je gledao; njušio je krv; pošla mu je voda na usta. Gomile izvađenih creva pušile su se u veoma hladnom vazduhu. Iz vreća koje su držali pritegnute kaiševima uz telo, oko pojasa, lovci izvukoše magnezijumske cevi, koje razvukoše do mnogo veće dužine; obezglavljena tela antilopa okačili su tako što su provukli ove šipke kroz njihove svezane noge, pa podigli.
     Žena krvavih ruku povika na onog što je bacao koplje: "Ajde ti da pomogneš da ovo nosimo, ako misliš da jedeš."
     "Uh, jebo te." Ali on ipak priđe da pridrži prednji kraj motke na kojoj su nosili mužjaka.
     "Ajde", reče žena Nirgalu, i oni krenuše žurnim hodom na zapad, popreko u odnosu na pravac pružanja kanjona, između velikog vodenog zida i poslednjih ogromnih sekvoja. Nirgal je hodao za njima. Krčala su mu creva.
     Zapadni zid kanjona bio je išaran petroglifima: svakojakim crtežima na kamenu. Životinje, muški i ženski polni organi, otisci šaka, komete, svemirski brodovi, geometrijske šare, grbavi frulaš Kokopeli. Ali sve to se, u sumraku, više naziralo nego videlo. Staza od uklesanih stepenica vodila je uz liticu, provučena kroz jedno maltene savršeno 'Z' od prirodnih proširenja. Lovci krenuše uz te stepenice, Nirgal za njima. Još jednom prebacuje 'menjač' u ritam kretanja uzbrdo, ali želudac ga naprosto grize iznutra, a u glavi mu sve pliva. Koža jedne crne antilope prikucana za stenu; Nirgal prođe pored nje.
     Stepeništem iziđoše iz kanjona. Nekoliko divovskih sekvoja raslo je i tu, iznad kanjona, i Nirgal vide da su zasađene u krug, devet sekvoja, kao neki drveni Stounhendž za divove, a u sredini veliko ložište ukopano u zemlju.
     Družina lovaca uđe u taj krug i prionu na posao da založi vatru, odere antilope, izreže iz butova velike komade za pečenje. Nirgal stao pa gleda, noge mu drhture sitno-brzo kao šivaća mašina kad štepuje, a voda na usta ide kao iz vodoskoka; on neprestano guta 'knedle', a mirisi prženja mesa dižu se sa dimom kroz rane zvezde. Svetlost vatre je kao mehur koji pokušava da odgurne tamu što dalje može; zbog nje krug drveća postaje treperava soba bez krova. Svetlost kad treperi na iglicama po tlu, to je kao da gledaš svoje sopstvene kapilare. U pojedina stabla takođe su ugrađena stepeništa, i to drvena, zavojita, sve do krošnji. A tamo daleko, u krošnjama, pale se svetiljke, čuju se glasovi, nalik na ptičje, među zvezdama.
     Troje-četvoro lovaca se okupi oko njega. Dadoše mu da jede nekoliko tankih lepinja od nečeg što je imalo ukus kao ječam, i glineni ćup sa nekim vatreno žestokim pićem. Rekoše da su ovaj krug od sekvoja otkrili pre nekoliko godina.
     "A gde je... osoba koja je predvodila lov?" upita Nirgal i osvrnu se.
     "Pa, vidiš, Dijana ne može da spava sa nama noćas."
     "Kao prvo, zajebala je stvar, a kao drugo, ne želi."
     "Nije tako, želi, želi. Znaš kakva je Zo, uvek nađe razlog."
     Odoše, smejući se, bliže vatri. Jedna žena nabode na zašiljeni štap jedno parče mesa, već dobro nagorelo, izvuče ga tako iz vatre i poče mahati njime po vazduhu da se ohladi. "Poješću te celu, sestro mala." I zagrize u meso.
     Nirgal navali da jede sa njima, izgubljen u mokrom, vrelom ukusu mesa. Žvakao je silovito, pa ipak gutao napola sažvakano, brzo, brzo! Telo treperi i zuji. U glavi sve lebdi od gladi. Hrana, hrana!
     Drugu šniclu jeo je, ipak, sporije. Opet poče i da gleda one oko sebe. Njegov želudac punio se brzo. Nirgal se priseti kako se smandrljao niz onu gotovo okomitu strminu dvesta metara duboku. Zapanjujuće, šta je telo sposobno da učini u takvoj situaciji, bilo je to jedno vantelesno iskustvo - ili, tačnije, silazak u takve dubine tela da je to ličilo na spuštanje u podsvest, u dubine malog mozga, u onaj pradrevni pod-um koji zna kako treba. U stanje božje milosti.
     Neka grana puna smole prasnu u vatri, raširi svoj talasić ognja. Nirgalov vid još se nije normalizovao, predmeti su skakali po njegovom vidnom polju ostavljajući posleslike razmazane od pokreta. Onaj tip sklon bacanju koplja, i još jedan čovek, priđoše Nirgalu i dadoše mu jednu mešinu sa sisaljkom. "Ajde da piješ ovo." Smajali su se, a on je gutao nekakvo piće nalik na mleko, ali gorko. "Da i ti popiješ malo belog brata, brate." Nekoliko njih dohvatiše kamenje i počeše da udaraju kamenom o kamen, ritmično, u raznim obrascima u kojima je bilo mesta i za bas i za sopran. Svi ostali počeše ples oko vatre. Oglašavali su se jakim huktavim zvucima, ili pesmom, ili napevanjem imena: "Augakuh, Kahira, Harmakis, Kasei. Augakuh, Mangala, Ma'adim, Bahram." Nirgal uđe u ples sa njima; umor je iz njega nestao sasvim. Noć je bila studena, čovek se mogao primaći vrelini vatre i osećati njeno zračenje na hladnoj goloj koži, ili se udaljiti u hladnoću. Kad su se svi dobro zagrejali i preznojili, odjurili su u noć, oteturali se opet prema kanjonu, onda duž ruba litice, ka jugu. Nečija šaka uhvati Nirgala za mišicu i on pomisli da se to Dijana pojavila pored njega, ali bilo je mračno, pa se nije dobro videlo ko je. Sledećeg trenutka bacili su se naglavačke u veštačko jezero, koje je bilo strahovito hladno, ledeno; ronili su, zakucali se duboko u mulj i pesak, a hladnoća - da ti srce stane; izbatrgali se na obalu otprilike uspravno, ali nijedno čulo na svom mestu i sva čula u divljoj uzbuni; grabi vazduh, diši; smeju se, neko ga ščepa šakom za skočni zglob, a on u plićaku pada tačno na nos, u vodu, smeje se i on. Mokri jure kroz mrak, smrzavaju se, udaraju nožnim prstima o kamenčine ("Jaoj! Ajao!") i evo ih nazad u drvenom Stounhendžu, u toploti. Mokri, plešu opet, ali sad kudikamo bliže vatri, pa sve nešto pružaju ruke na tu stranu kao da bi da zagrle tu zračnu toplotu. Sva tela blistaju rumeno i crveno u svetlosti vatre, iglice sekvoja sevaju naspram zvezda zakovitlanih u krug, sve odskače u ritmu kamen-o-kamen udaračkih 'instrumenata'.
     Dok su se dobro nagrejali vatra je već počela da se gasi. Nirgala povedoše uz jedno od sekvojskih stepeništa. Na masivne poprečne grane bilo je nadodato nekoliko malih, ravnih platformi za spavanje, sa niskim 'zidovima' sa sve četiri strane, ali bez ikakvog krova. Ispod nogu se platforma ljulja. Samo malo se njiše. U hladnom vetru osrednje jačine koji iz krošnje mami duboke, vazdušaste šumor-horove. Nirgala ostaviše samog na platformi koja je bila, činilo se, na najvišoj grani, iznad svih ostalih. On naduva vreću za spavanje i uvuče se. U muzici vetra u iglicama sekvoje zaspa čvrsto.









36.
     U ranu zoru, on se najednom probudi. Pridiže se u sedeći položaj, nasloni se leđima na zidić svoje platforme, iznenađen da sve ono od juče uveče nije bilo san. Proviri preko ivice: zemlja je dole, daleko, daleko dole. Kao da si na nekom ogromnom brodu, ali - u košari osmatrača na jarbolu. Podsetilo ga je to na njegovu visoku bambusovu sobicu u Zigotu, ali ovde su razmere svega bile neuporedivo veće, zvezdani svod neba, daleka zupčasta linija horizonta. Sva zemlja je zgužvano mrko ćebe, u koju je umetnuta krivuljava crta od srebra, a to je voda u veštačkom jezeru.
     On siđe niz stepenice: četiri stotine stepenika. Stablo ovog drveta bilo je možda sto pedeset metara visoko. Sunce još nije izišlo. Nirgal odšeta do ruba provalije, pogleda dole. Dubina kanjona bila je tu, nadomak brane, oko stotinu pedeset metara. On sad vide mesto gde su pokušali da nagnaju antilope na samoubilački skok u bezdan, vide jarugu niz koju su se antilope onako uspešno spustile, a za njima i ljudi; providnu branu, a iza brane ogromnu masu vode.
     Vrati se u krug sekvoja, ne 'Kameni venac' (Stounhendž) nego, valjda, 'Drveni venac'. Zateče nekolicinu već budnih lovaca, kako nastoje da razgore vatricu. U ledenoj zori videlo se da su se poprilično 'smrzli'. Nirgal ih zapita hoće li se danas putovati dalje. Odgovoriše da hoće; i to na sever kroz Haose Juvente, a zatim dalje do jugoistočne obale Zaliva Krize. Za dalje od toga, ne zna se.
     Nirgal upita da li bi mogao i on sa njime neko vreme. Ovo kao da ih je iznenadilo; odmeravali su ga pogledima, posavetovali se između sebe na nekom jeziku koji Nirgalu nije bio poznat. Dok su oni razgovarali, Nirgal se i sam čudio zašto je to zatražio. Želja da opet vidi Dijanu? Da, i to. Ali i neki drugi razlozi. Ništa u njegovom lung-gom-pa nije bilo ni nalik na onih poslednjih pola sata lova. Naravno da je taj doživljaj bio pripremljen silnim trčanjem, gladovanjem i umorom - ali kad se desilo, desilo se nešto iz osnove novo. Snežno šumsko tle, jurnjava kroz šumu sa prividom praistorije, onakav spust niz liticu, prizor pod branom...
     Ranoranioci su klimali glavama ka njemu. Može s njima.

     Celog tog dana pešačili su na sever, vijugavom stazicom kroz Haose Juvente. Predveče stigoše do jedne male mese čiji je gornji, ravan deo bio sav prekriven voćnjakom jabuka. Put u obliku kosine svijao se oko mese i vodio do gore. Drveće je bilo potkresano do oblika koktel-čaša, ali su novi izdanci već izbijali iz kvrgavih starijih grana. Celo popodne vukli su jedne merdevine od stabla do stabla, odsecali te nove izdanke. Uzgredni učinak ovog orezivanja voćnjaka sastojao se u tome što su ubrali izvesnu količinu jabuka, tvrdih, nezrelih, kiselih i oporih; stavili su ih sve na čuvanje.
     U sredini voćnjaka stajala je građevina nalik na senicu: krov bez spoljašnjih zidova. Rekoše mu da je to 'disk kuća'. Nirgal se prošeta po njoj, diveći se arhitekturi. Dole je bila okrugla betonska ploča, uglačana do finoće poliranog mermera. Iznad toga krov: takođe okrugla ploča. Između ta dva, samo jedno slovo 'T' sačinjeno od dva jednostavna zida. Jedan prečnik, jedan poluprečnik. Otvoreni polukrug bio je kuhinja i dnevna soba; jedna četvrtina kruga kupatilo, druga spavaća soba sa ležajevima za mnogo ljudi. Po obimu se kuća ipak mogla zatvoriti, čim naiđu nepovoljne vremenske prilike, prozirnim zidovima od istog onog materijala od koga su i naduvane kupole iznad mnogih gradova; to se automatski navlačilo kao zavesa, ali u krug.
     Ovakve okrugle kabriolet-kuće iznikle su svuda u području Luna, reče Nirgalu ona žena koja je kasapila antilopu. Ko god naiđe, kuća je njegova; na taj način, svaka grupa prolaznika mogla je u njoj odsedati, ali je uz to išla i dužnost da se pobrineš oko voćnjaka. A sve te grupe 'prolaznika' su deo iste, mada labavo ustrojene zadruge, posvećene nomadskom životu, i poljoprivrednoj (ali samo u maloj meri), lovačkoj i sakupljačkoj privredi. Sad jedni prionuše na posao da skuvaju te nagomilane kisele jabučuljke, da bi napravili sos od jabuka, koji će moći dugo da se očuva; drugi su pržili odreske od antilope, treći su kačili meso u sušaru, na dim.
     Dve okrugle, velike kade za zajedničko kupanje, u blizini disk-kuće, pušile su se, napunjene vrelom vodom. Pojedini zadrugari već su se skidali goli i ulazili u manju kadu, da se operu pre ručka. Svi su bili veoma štrokavi: tokom dugog boravka u prirodi prljavština se nakupila na njima. Nirgal pođe za ženom (čije su šake i sad bile crvene od osušene krvi), pa uđe za njom i on u kadu; vruća voda bila je kao drugi svet, kao vrelina vatre pretvorena u tečnost koju možeš ne samo dodirivati nego i zagnjuriti celo svoje telo u nju.

     Probudili su se u zoru i neko vreme lenjosali oko vatre, kuvali kafu i kavadžavu, razgovarali, krpili odeću, pospremali disk-kuću. Posle nekog vremena prikupili su onaj deo svoje imovine koji je bio namenjen da ga nose sa sobom - a to je bilo vrlo malo. Ugasili su vatru i krenuli sa mese. Svako je nosio ranac na leđima ili vreću pritegnutu trakama oko pojasa, ali unutra su imali malo šta, kao Nirgal ili još manje nego Nirgal. Tanane vreće za spavanje i nešto malo hrane. Poneko je nosio koplje, ili luk i tobolac strela o ramenu. Celo jutro su odmicali žestokim tempom hoda, onda su se razdvojili u manje grupe da tragaju za borovim 'orasima', žirevima, livadskim lukovicama, divljim kukuruzom; ili su lovili mrmote, zečeve, žabe, ponekad i krupniju divljač. Bili su mršavi ljudi; svima su se videla rebra, svima su lica bila vidno izmršavela. Mi volimo da smo pomalo gladni, objasni mu žena. Onda hrana bude ukusnija. I zaista, svake noći posle njihovih dugih pešačenja Nirgal je proždirao, sav se tresući, ono malo hrane što je uspeo da prikupi, gladan kao na maratonu, i ukus svega toga bio je ambrozija. Prevaljivali su mnogo kilometara svakog dana, a kad bi pojurili veliku životinju, lov se često završavao na bespućima koja bi za maratonce bila katastrofa, terenima tako izlomatanim da se grupa raspadala i nisu se više mogli ni pronaći, nego je išao svako kako zna i ume do sledeće kružne otvorene kuće u voćnjaku - to im je uvek bilo sledeće zborno mesto. Pošto Nirgal nikad nije znao gde je sledeća disk-kuća, morao je dobro paziti da se ne odvoji sasvim, da uvek pokraj njega ostane bar jedan zadrugar. Imali su i četvoro dece. Jednom prilikom rekli su Nirgalu da povede decu lakšom putanjom preko kratera Lune Planuma, a deca su usput govorila Nirgalu koji je povoljniji put na svakom mestu gde se Nirgal našao u nedoumici; ishod je bio taj, da su upravo Nirgal i deca prvi stigli u sledeću kuću. Klincima se ovo veoma svidelo. Često su 'matori' pitali decu da li je vreme da se iz kuće krene dalje: "Ej, klinci, je l' vreme da idemo?" - a ovi bi samo koji sekund kasnije odgovorili čvrstim i jednoglasnim 'da' ili 'ne'. Jednom su se dvojica odraslih potukli; kad se stvar smirila, izneli su svoj nesporazum pred 'porotu' četvoro dece, a deca su posle nekog vremena presudila da je jedan od te dvojice bio u pravu, a drugi ne. Kasapkinja reče Nirgalu: "Mi njih učimo, a oni nama sude. Strogi su, ali pravedni."
     Svaki put su brali ponešto plodova iz voćnjaka: breskve, kruške, kajsije, jabuke. Ako je voće bilo već prezrelo, gledali su da uberu sve i da sve skuvaju u pekmez ili slatko i da tegle naslažu u ogromne ostave koje su imali ispod svake kuće, u podrumu. Znalo se da će to jesti neki drugi zadrugari, kad navrate, ili oni sami kad ponovo naiđu u ove krajeve. I posle kuvanja i spremanja, novi polazak, na sever preko 'Mesečevih ravnica', a zapravo visoravni, sve do naglog, dramatičnog spuštanja niz Veliku eskarpu: ovo poslednje značilo je silazak na nadmorsku visinu pet kilometara manju, u Zaliv Krize, vodoravnim pešačenjem od samo stotinak kilometara.
     Kretanje po tom nagnutom, silaznom terenu bilo je otežano, zemlja je bila sva razderana i naborana, sa milionima malih izobličenja. Ovde niko nije ni pokušao da načini staze, niti je postojao povoljan pravac; moralo se stalno ići uzbrdo i nizbrdo, krivudati, lov je bio slabiji nego ikad, disk-kuća ovde nije bilo, a nije se imalo mnogo šta ni prikupiti na tlu. Jedan dečak se okliznuo dok su prelazili bedem od koral-kaktusa, koji je pregradio zemlju kao živa masa bodljikave žice; pao je jednim kolenom pravo u gomilu naperenih bodlji. Posle toga su magnezijumske šipke služile kao osnovica za nosila, pa su zadrugari dalje ka severu odmicali noseći uplakanog dečaka. Najbolji lovci nastupali su rašireni u levo i desno krilo, u nadi da ustrele nešto što bi usled nailaska glavne grupe počelo da beži. Nirgal vide nekoliko promašaja, a onda zabadanje jedne strele u zeca. Bio je to veličanstven pogodak sa velike daljine, koji su svi pozdravili skakanjem i vikanjem, a onda su jurnuli do zeke (koji se još tumbao i ritao) i umlatili ga u trenu. Više su kalorija sagoreli slaveći taj pogodak nego što su dobili iz nekoliko škrtih zalogaja zečetine, koliko je dodeljeno svakom pojedincu. Kasapkinja je celu stvar gledala sa prezirom. "Obredni kanibalizam, jer ovaj glodar je naš brat", izjavi ona, čim sažvaka i proguta svoj deo. "I nemoj neko da mi kaže da ne postoji taličnost." Ali onaj kopljaš, ona usijana glava, samo se nasmeja i na ovo, a svi ostali bili su naprosto veseli što su bar malo omastili brk.
     Kasnije tog dana naišli su na mladog mužjaka karibua, koji je lunjao potpuno sam, bez stada. Činilo se da je rastrojen. Problem hrane bio bi rešen kad bi ga mogli oboriti. Ali, iako zbunjen, on se držao podalje od njih, izmicao je uvek dalje od najvećeg domašaja njihovih strela. Uvek sve dalje, niz Veliku eskarpu, tako da su oni ostajali iznad njega, izloženi njegovom pogledu, vidljivi kao da ih je neko rasporedio po velikom poslužavniku.
     Posle nekog vremena svi pođoše četvoronoške ili puzeći, mukotrpno, preko vrućih podnevnih stena, nastojeći da napreduju tako brzo da karibua opkole. Ali vetar je duvao tačno od njih ka njemu, pa je karibu uvek nervozno odmicao još mnogo dalje nizbrdo ili poprečno ka zapadu. Usput je stizao i da pase, a povremeno se osvrtao da gleda svoje gonioce sve više i više začuđeno, kao da se pita zašto nastavljaju sa tim svojim budalaštinama. Ovo se poče pitati i Nirgal. I verovatno ne samo on; raznovrsni zvižduci, diskretni i ne baš diskretni, ispuniše vazduh, to je, izgleda, bila rasprava o strategiji. Sad Nirgal shvati da je lov težak posao i da je ova grupa lovaca mnogo puta dosad pretrpela neuspehe. I da, možda, ovi ljudi nisu osobito sposobni ni nadareni za lov. Sad su se kuvali, polegli po vrućem kamenju, a niko od njih nije valjano jeo u poslednja dva dana. To jeste deo njihovog načina života, ali jad i beda sada su ih stisnuli toliko da taj način života više nije mnogo zabavan.
     Onda, pošto su ipak nastavili da se vuku napred, horizont ispred njih kao da se udvostruči: Zaliv krize, blistav u svome plavetnilu, još daleko u dubini ispod njih. Karibu je produžio nizbrdo, a more je zahvatalo sve veći deo njihovog pogleda na planetu; jer ovde je Velika eskarpa silazila tako strmo ka nultoj nadmorskoj visini da čak ni jaka zaobljenost Marsa nije mogla iza sebe da prikrije ogromni vidik, opružen mnogo kilometara u daljinu, preko Zaliva Krize. More, more plavetno!
     Možda bi mogli naterati karibua sve do vode, i na samoj obali ga opkoliti? Ali karibu pođe baš kako ne treba - na sever, popreko u odnosu na taj željeni pravac. Oni pođoše puzeći za njim, i pređoše neku grbinu zemljišta, i ugledaše tek sad šta ima dole na obali: male, bele zgrade, tu i tamo, pod okriljem zelenih stabala. Kula na školju - beli svetionik.
     Uporno su išli dalje na sever za karibuom, ali uskoro ugledaše dole na obali veliku uvalu i u njoj primorski grad. Zaliv je imao oblik polumeseca, udubljenog u obalu nečeg što je očigledno imalo i drugu obalu, preko puta, njima tek sad vidljivu: obalu grdno veliku, crveni masiv uzvinut iz mora tri kilometra u visinu, kao da tek tu počinje pravi kontinent. Bio je to ogroman fjord, a masiv preko puta sav izdubljen vodoravnim dugačkim usecima zbog milijardu godina vetra. Nirgal najednom shvati gde su: ono preko puta jeste jedan bok poluostrva Šaranov - znači, ovaj fjord mora biti Kasei fjord, a ovaj grad je Nilokeras. Prevalili su, zaista, veliku razdaljinu.
     Razmenjivanje zvižduka između lovaca postade veoma bučno i izražajno. Otprilike polovina grupe se pridiže u sedeći položaj: glave izrastaju tu i tamo, vire iz kamenog polja, na velikim međusobnim rastojanjima, osvrću se i gledaju jedni u druge kao da im je svima odjednom pala na pamet ista stvar - a onda najednom svi, cela grupa, ustaju i kreću pešice nizbrdo prema gradu. Manuli su se, dakle, karibua, kome to kao da je bilo prilično svejedno i koji ostade da pase i žvaćka travu. Posle nekog vremena pešačenje se pretvorilo u trčkaranje i skakanje niz dugačku kosinu, poče podvriskivanje i smeh, a ranjenog dečaka i nosače njegovih nosila ostaviše da se snalaze kako znaju.
     Ipak, stadoše da ih sačekaju, na prilazima gradu, pod visokim hokaido borovima. Kad je stigla i ta grupica sa nosilima, sišli su kroz voćnjake i između borova i jela zajedno, i ušli u gornje gradske ulice. Bučna družina koja prolazi pored finih kuća kojima su celi prednji zidovi providni, sa pogledom na luku punu brodića; i odlazi... pravac u dom zdravlja, kao da je svako unapred znao gde se to tačno nalazi. Tamo ostaviše mladog ranjenika; onda trk u javno kupatilo. Kratkotrajno kupanje, a potom svi u središte grada, koje je odmah iznad dokova. Invazija - na tamošnje restorane. Sručili su se u tri-četiri susedna restorana, gde su stolovi pod suncobranima, a ispod toga vise nizovi golih sijalica. Nirgal sede za isti sto sa trojicom dečaka. Restoran je bio sa morskom hranom; posle nekog vremena pridružio im se i onaj ranjeni, došao je sa debelim zavojem oko kolena i ispod kolena. Nastade nezapamćen krkanluk i pijenje - škampe, školjke, pastrmke, hleb sasvim svež, razne vrste sireva, seljačka salata, vino na litre, bokal za bokalom vode, mnogo čašica uzoa - i kad su završili bili su pijani, mogli su samo da se teturaju, a stomačine... kao napete mešine.
     Neki najkraćom putanjom odoše u 'naš uobičajeni hostel' (tako je rekla ona kasapkinja antilopa) da se zavuku u veliku prostoriju zvanu 'spavaonica' ili da se prvo ispovraćaju; ali neki nađoše, ipak, snage da produže do obližnjeg parka, gde je bilo u toku izvođenje Tindalove opere Filis Bojl posle koje je bila predviđena igranka.
     Nirgal je otišao sa tim drugima. U parku su se odmah ispružili po travi, iza publike. Nirgal je, kao i ostali, bio zadivljen veštinom pevača i bogatstvom orkestarskog zvuka pri izvođenju Tindalove muzike. Opera, posle dužeg vremena, dogura do kraja. Do tad su neki uspeli da svare večeru do te mere da su sad bili spremni za ples. Nirgal se uključi i u to. Plesao je jedan sat, a onda je prešao u orkestar, što su uradili i neki drugi gosti. Seo je za bubnjeve i navalio i bubnjao sve dok celo njegovo telo nije počelo da treperi jednako kao magnezijumske ploče kontračinela.
     Ali osećao je posledice prežderavanja, i videći da neki iz njegove grupe polaze na spavanje, odluči da se i on povuče, sa njima, u hostel. Dok su se vraćali kroz ulice, neki prolaznik reče nešto, otprilike u smislu "Vidi ih", ali upotrebio je i englesku reč ferals koja je mogla značiti 'grabljivice, mesožderi', ili čak 'divljaci'. Onaj bacač koplja dreknu silovito i već sledećeg trena, tek tako, navali, uz pomoć ostalih mladih lovaca, na te prolaznike. Naguraše ih uz neki zid i počeše da im viču svakojake uvrede u lice. "Pazite vi šta pričate da vas ne umlatimo, govna jedna", dernjao se kopljaš srećno. "Pacovi jedni iz kaveza, narkomani, mesečari, gliste jedne jebane; mislite da ćete pomoću droga da doživite isto što i mi, e pa, ne možete, sad kad te izmlatim ima da vidiš šta su prava osećanja, ima da ti bude jasno!" a Nirgal je nastojao da ga obuzda i odvuče odatle, govoreći mu: "Idemo, idemo, nemoj praviti probleme". Vrlo brzo se okupi veći broj prolaznika koji počeše takođe da viču vrlo grubo, ljudi tvrdih pesnica i stopala, nimalo pijani, kojima ovo nije bilo nimalo zabavno. Mladi lovci morali su se povlačiti, najzad su dozvolili da ih Nirgal odvede, a prolaznici su ostali na mestu sukoba, zadovoljni što su oterali bandu. Momci lovci odoše sa Nirgalom kroz ulice, ne prestajući da viču; neki su se držali za novostečene modrice, smejali su se, ali i režali, sasvim puni sebe. "Eeej, mesečari! Zavucite se dobro u vaše kutije za poklone! Dolazimo da bijemo nekoga! Nekog da bacimo u more! Eeeej, ovce glupe!"
     Nirgal ih je gurkao da požure. I protiv svoje volje pomalo se smejao. Galamdžije su, i pijani, ali ni on nije mnogo trezniji. Stigoše, cela bulumenta, nekako do hostela, ali videše da preko puta, u jednom baru, sedi ona kasapkinja, i zaokrenuše tamo da sednu s njom. Nirgal je seo malo iza ostalih, naručio čašu konjaka, pa je svaki gutljajčić konjaka polako razlivao preko jezika i gledao šta grubi momci rade. Grabljivice, mesožderi; ili divljaci. Tako ih nazvaše. Kasapkinja je bacala poglede ka njemu, pitala se šta on ima na umu. Mnogo kasnije, on ustade, što nije bilo baš lako izvesti, i pođe iz ove krčme zajedno sa ostalima, korakom nesigurnim preko kaldrmisane ulice, podržavajući svojim mumlanjem njihovu bučnu pesmu, onu crkvenu, duhovnu, o smrti - 'S neba su kočije došle da me nose u raj'. Swing low, sweet chariot... Vode Kasei fjorda, čist opsidijan, po kome se ljuljuškaju zvezde. Um prepun osećanja, telo takođe, slatki umor božja milost.









37.
     Celo sledeće jutro su prespavali i probudili se kasno, mamurni i ošamućeni. Potom su još dugo ležali u spavaoni i srkali kavadžavu. Onda niz stepenice; iako su svi tvrdili da su još i sad siti i presiti od juče, navališe na doručak i pojedoše brdo hrane. Dok su jeli, doneli su odluku da sad malo lete. Vetrovi koji se slivaju u fjord Kasei jesu među jačima na planeti, i zato su svakovrsni surferi na vetru i drugi letači dolazili u Nilokeras da koriste tu prirodnu pogodnost. Naravno, u svakom trenutku mogao bi naići i vetar 'urlator' i prekinuti zabavu svima, osim onima koji vole da jašu baš na najjačim olujama. Prosečni i tipični dan u Nilokerasu bio je dan snažnog vetra divnog za letenje.
     Poletno-sletna baza ovim sportistima vazduha bilo je jedno ostrvo nedaleko od grada, nastalo delimičnim potapanjem jednog kraterskog prstena. Zvalo se Santorini. Posle doručka, cela grupa siđe na dokove, ukrca se u trajekt i pola sata kasnije iskrca se na to maleno, lučno ostrvo. Odoše, zajedno sa gomilom drugih ljudi, peške na poletište.
     Nirgal već godinama nije leteo. Sad je bila za njega velika radost da se pritegne gurtnama za gondolu dirižabl-jedrilice, naredi da letilica bude izbačena uz lansirni jarbol, i da onda zaplovi na moćnim uzlaznim strujama koje kreću sa strme, unutrašnje ivice Santorinija. Na uzlaznoj putanji Nirgal je razgledao druge letače i video da većina ima na sebi neku vrstu 'ptičjeg odela'; izgledalo je kao da on leti okružen jatom širokokrilnih letećih stvorova, koji, zapravo, nisu ličili na ptice toliko kao na leteće lisice, ili na neke mitske hibride - grifine, pegaze, krilate ljude. Ptičja odela delila su se na nekoliko tipova na osnovu toga što su po nekim elementima oponašala pojedine vrste ptica - albatrose, orlove, pištalice, bradane. Svako odelo omotavalo je svog korisnika u nešto što je, u suštini, bio egzoskelet, večito promenljiv, koji je reagovao na unutrašnji pritisak letačevog tela i na osnovu toga zauzimao ili držao određene položaje ili izvodio određene pokrete. Sve se to pojačavalo u skladu sa jačinom pritiska iznutra. Zahvaljujući tome, letač je mogao, pomoću svojih ljudskih mišića, da započne silovito mahanje ogromnim krilima, ili da odoli naletima moćnih vetrova koji su mu hteli uvrnuti ili odlomiti krila; a za sve to vreme i telo, i aerodinamični šlem, i rašireni veliki rep, ostajali su u najpovoljnijim položajima. Svako odelo imalo je svoju ugrađenu veštačku inteligenciju, spremnu da pomogne letaču ako pomoć zatreba; svaka takva AI mogla je, u slučaju potrebe, i da sasvim preuzme ulogu automatskog pilota. Međutim, letači su se većinom ipak opredeljivali da misle sopstvenom glavom i da ovo odelo koriste kao 'valdo' - mehanički dodatak koji, bez ikakve svoje zasebne svesti, mnogostruko pojačava snagu njihovih ruku i nogu.
     Sedeći u dirižabl-jedrilici, Nirgal je sa zadovoljstvom, ali i strahom, gledao kako ovi ljudi-ptice proleću tik pored njega u svojim sunovratima iz visina, pa sve do morske površine gde su u poslednjem trenu munjevito rasklapali krila i uzletali, da bi onda zavojito, na uzlaznim vazdušnim strujama koje su polazile sa unutrašnjeg zida, otišli još jednom u visine. Nirgalu se činilo da je za letenje u takvim odelima potreban visok nivo veštine, za razliku od upravljanja dirižabl-jedrilicama kojih je, osim Nirgalove, na nebu iznad Santorinija bilo još nekoliko. Dirižabl-jedrilice su uzletale i spuštale se mnogo blažim putanjama, u njima si mogao sedeti i razgledati okolne predele natenane, kao balonista, ali ipak ostvariti i ponešto od letačke živosti jedriličara.
     Onda Nirgal primeti jedno lice. Devojka je uzletala spiralno, nedaleko od njega, hvatala visinu. Bila je to Dijana, predvodnica onog lova na antilope. Prepoznala je i ona njega, malo je digla nos, onda pokazala zube u jednom kratkom osmehu, naglo skupila krila i obrušila se ka moru, što je bilo praćeno jednim parajućim zvukom. Nirgal ostade gore; gledao ju je sa uzbuđenjem i strahom, onda i sa trenutkom užasa jer se iz njegovog ugla posmatranja činilo da Dijana neminovno mora da se 'zakuca' u liticu; ali ona se izvi i promaši kameni rub, i začas opet uzlete u zbijenoj spirali. Sve je to bilo izvedeno sa tako mnogo elegancije, da Nirgal požele da i on nauči da leti kao ptica, iako se njegov puls tek počinjao da smiruje posle onih paničnih trenutaka maločas. Sjuriti se dole, pa se uzvinuti nebu pod oblake, i tako ponovo i ponovo - nijedna dirižabl-jedrilica nije mogla da leti tako, čak ni približno. Ptice su najveći letači, a ova Dijana leti kao ptica. Sad su ljudi sve i svašta, pa su, eto, i ptice.
     Letela je sa njim, pored njega, oko njega, kao da izvodi jedno od onih udvaranja bliskim obilaženjem, kakva se viđaju kod nekih živih vrsta. Potrajalo je to jedan sat; onda mu je dobacila još jedan osmeh, poslednji, zaokrenula i u nekoliko lenjih krugova sišla na sletište u Firi. Nirgal pođe za njom i stiže pola sata kasnije; zalete se u vetar i dodirnu tle, ostavi dirižabl-jedrilicu. Pritrča Dijani i stade tačno kod nje. Čekala ga je sve to vreme, a krila je skinula sa sebe i raširila po tlu.
     Ona još jednom obiđe oko njega, kao da i na tlu nastavlja obred udvaranja. Zabaci ptičju kapuljaču i prosu crne kose po svetlosti dana, crne kao vranino krilo. Dijana. Ona se uzdiže na prste i poljubi ga u usta, pa se odmače jedan korak i osmotri ga uozbiljeno. On se seti kako je jurcala naga ispred lovaca i mahala zelenom maramom.
     "Doručak?" upita ona.
     Bila je sredina popodneva, a on silno gladan. "Neizostavno."
     Jeli su u letačkom restoranu, iz koga su imali pogled na mali zaliv unutar lučnog ostrva, na ogromnost Šaranovljevih litica, i na akrobacije onih letača koji su sad bili u vazduhu. Pričali su o letenju, i o trčanju po divljini Marsa; o onom lovu na tri antilope, o ostrvima Severnog mora, o velikom Kasei fjordu, čiji je vetar i sad duvao preko restorana. Flertovali su; Nirgal je osećao prijatno iščekivanje onoga što se bližilo, uživao je u tome kao u velikoj raskoši. Odavno nije. I ovo je deo silaska u grad, u civilizaciju. Flert, zavođenje - kako je sve to divno, kad je čovek zainteresovan i kad vidi da je druga strana zainteresovana! Ova ženska je prilično mlada, proceni on. Pa ipak, lice joj je zborano, naročito oko očiju, od dugog izlaganja suncu, nije baš neka devojčica; priča da je putovala i na Jupiterove mesece, i da je držala predavanja na novom univerzitetu u Nilokerasu; sada, kaže, namerava da još neko vreme jurca sa 'mesožderima'. Stara je možda dvadeset M godina, ili starija - vremena su takva da ne možeš proceniti pouzdano. U svakom slučaju, nije maloletnica... U svojih prvih dvadeset M godina ljudi dožive uglavnom sva iskustva koja će im život ikad dati, a posle toga ostaje im samo ponavljanje već doživljenog. Nirgal se susretao sa matorim budalama i mudrim mladim ljudima jednako često kao i sa obrnutim slučajevima. On i ova ženska oboje su odrasli, savremenici su, evo, tu su, zajedničko im je ovo iskustvo: sadašnjost.
     Dok je govorila, Nirgal je posmatrao njeno lice. Nemarno lice, pametno, samopouzdano. Minojsko: taman ten, tamne oči, orlovski nos, dramatična donja usna. Mediteransko poreklo, možda. Grkinja? Arapkinja, Indijka? Kao i kod većine jonseija, ne možeš znati sigurno. Naprosto, žena sa Marsa, govori dorsa-brevijskim engleskim, i taj pogled u njenom oku - oh, da... koliko puta u njegovim lutanjima se ovo desilo. Razgovor u nekom trenutku postane drugačiji, odjednom on sa nekom ženom otpočne jedan silazni, dugi 'let' zavođenja, putanju udvaranja, i to se završi u nekoj postelji ili u nekoj skrivenoj uvali u brdima...
     Naiđe kasapkinja antilopa. "Hej, Zo", reče ona. "Ideš s nama na dedin zemljouz?"
     "Ne", reče Zo.
     "Dedin zemljouz?" upita Nirgal.
     "Bunov zemljouz", reče Zo. "Ima grad tog imena tamo, na polarnom poluostrvu."
     "Zašto dedin?"
     "Ona je praunuka Džona Buna", objasni kasapkinja.
     "Po čijoj liniji?" upita Nirgal, gledajući u Zo.
     "Po Džeki Bun", reče Zo. "Mojoj majci."
     "Ah", uspe Nirgal da izgovori.
     Zavali se u sedište. Ona beba! Ona koju je gledao kako je Džeki doji, u Kairu. Sličnost sa majkom sada je bila očigledna, sad kad je znao. Sav se naježio; dlačice na podlakticama se nakostrešile. Obgrlio je sebe rukama oko struka. "Mora biti da starim", reče on.
     Nasmešila se, i on najednom uvide da je od početka znala ko je on. Poigravala se, dakle, sa njim, namestila je svoju malu klopku - možda čisto kao opit, ili uinat svojoj majci, ili iz nekog drugog razloga, izvan njegove moći zamišljanja. Iz zezanja.
     Sad se ona zagleda u njega namršteno, pokušavajući da izgleda ozbiljno. "Ne smeta ništa", reče ona.
     "Ne", reče on. Jer, ima i drugih divljih mesoždera tamo, napolju.









Jedanaesti deo: VIRIDITAS
     Nastade vreme nesređeno. Pritisak populacije sad je bio pokretačka sila svega. Opšti plan za provlačenje kroz ove hipermaltusovske godine nametao se sam po sebi, i prilično dobro se ostvarivao: svako sledeće pokolenje novorođenih bilo je malobrojnije od prethodnog. Ali na Zemlji je živelo već osamnaest milijardi ljudi, a na Marsu osamnaest miliona; novi su se rađali neprestano; nove mase ljudstva putovale su na Mars neprestano; a na oba ta sveta mnogi su vikali: dosta, dosta!
     Kad su Zemljani čuli da Marsovci viču 'dosta', silno su se, neki od njih, naljutili. Priče o kapacitetu, o nosivosti, nisu značile ništa u poređenju sa silom brojeva i sa slikama na ekranima. Marsovska planetna vlada je, ustručavajući se, preduzimala neke mere da ovu ljutnju ublaži. Objašnjavala je da Mars sa svojom novom, tankom biosferom ne može da izdrži onakvu gustinu stanovništva kao što može debela, stara Zemlja. Osim toga, Vlada je pogurala industriju Marsa u posao sa novim raketama, ali tako da se što brže razvije program pretvaranja asteroida u ploveće gradove. Taj program se razvio kao neočekivana posledica sistema sa robijašnicama u svemiru. Već mnogo godina ozbiljni zločini kažnjavani su na Marsu trajnim izgnanstvom sa planete, ali izgnani kriminalac morao je prvo odležati određen broj godina robije sa teškim prinudnim radom na nekom novom asteroidskom naselju. Ko je odrobijao svoje, mogao je posle da ide kud hoće, jer to vladu Marsa više nije zanimalo, pod uslovom da se taj čovek na Mars više nikada ne vrati. Zato je, neizbežno, jedan postojani tok bivših robijaša polazio sa asteroida Hebe na neka druga mesta, ponekad na još tanko naseljene prirodne satelite spoljašnjih planeta Sunčevog sistema, ponekad nazad ka unutrašnjim planetama, bliže Suncu; ali često, i na jednu od mnogo kolonija u izdubljenim asteroidima, koje su se počele uspostavljati. Zadruga u Da Vinčiju proizvodila je, u saradnji sa nekoliko drugih zadruga, opremu, nameštaj i drugu robu koja će asteroidnim naseljenicima služiti kao zajednička imovina, u vlasništvu celog naselja; to isto su radile, i robu prevozile na asteroide, i mnoge druge organizacije. Program je bio zapravo jednostavan. Ekipe za geografska istraživanja pronašle su u asteroidnom pojasu hiljade pogodnih nebeskih tela, kandidata za preradu; na najboljima su ostavjali mašineriju za to. Na asteroid se istovari odred samoreprodukujućih robota-kopača; oni navale da kopaju s jednog kraja, zarivaju se u kamen kao pas kad pravi sebi jazbinu u zemlji; glavnina izbačenog materijala naprosto odleće u svemir, a jedan deo se zadržava da posluži kao sirovina za proizvodnju goriva i novih robota. Posle nekog vremena, asteroid je šupalj. Tada se ulazni otvor zatvori pločama, a cela stvar se zavrti, da bi onima na unutrašnjoj površini centrifugalna sila obezbedila ekvivalent sile teže. U središtu svake takve šupljine pale se moćne svetiljke, za koje se kaže da su 'sunčane tačke' ili 'sunčane šipke', zavisno od oblika; dobijaju se nivoi osvetljenosti koji liče na Zemljin ili Marsov dan, a i jačina centrifugalne sile se podesi u skladu s time. Onda se unutra izgrade naselja po želji. U nekim asteroidima napravljeni su gradovi ekvivalentni onima na Zemlji, u drugima, gradovi sa marsovskim uslovima; podignuto je i mnogo gradića koji su u pogledu životnih uslova bili 'nešto između' ili 'nešto treće'. Mnogi od tih malih svetova upustili su se u eksperimente sa veoma niskom vrednošću g.
     Nastajala su i neka savezništva između tih malih gradova-država, a često su zadržavane veze sa organizacijama na matičnom svetu koje su bile osnivači grada; ali nije postojala jedna, sveobuhvatna organizacija. Neki nezavisni gradovi, naročito oni naseljeni pretežno izgnanicima sa Marsa, u prvo vreme su ispoljavali prilično neprijateljsko ponašanje prema prolaznicima, a to je uključivalo i pokušaje da se naplaćuje taksa za pravo prolaska kroz 'njihov prostor' - zapravo, otimačina bliska otvorenom piratstvu. Ali sada su svemirski brodovi (za sve njih se govorilo da su 'šatlovi', zbog višekratne upotrebe na istim linijama) prolazili veoma brzo, i to iznad ili ispod ravni ekliptike, da bi izbegli prašinu i kamenje - zagađenje koje su ljudi izazvali i koje se samo pogoršavalo sa iskopavanjem i izbacivanjem unutrašnjosti iz svakog sledećeg asteroida. Bilo je teško tražiti nekakve pare od tih brodova, a ne zapretiti im potpunim uništenjem, ali kad bi neki bio stvarno uništen, stizala je žestoka odmazda; zato je to naplaćivanje 'kosmosarine' ubrzo prestalo.
     Pošto su sada i Zemlja i Mars osećali sve žešći pritisak prenaseljenosti, marsovske kooperative davale su sve od sebe samo da bi podstakle što brži razvoj novih asteroidnih gradova. Takođe su gradili velika nova naselja pod kupolama sa vazduhom, i to na mesecima Jupitera i Saturna, a u novije vreme i Urana; očekivalo se nešto slično i kod Neptuna, pa čak i na Plutonu. Veliki prirodni sateliti bližih gasnih divova jesu veoma veliki meseci, uistinu omanje planete, i na svima njima sada je postojalo stanovništvo koje je započinjalo nekakve svoje projekte teraformiranja, manje ili više dugoročne, u zavisnosti od uslova. Posao je na svima mogao biti obavljen, sa bar delimičnim uspehom, ali ni na jednom brzo. Kod nekih je postojala izazovna prilika da se napravi potpuno nov svet. Titan je, na primer, počinjao da izlazi iz svoje azotne magle, zato što su naseljenici na obližnjim manjim mesecima zagrevali i ispumpavali u Titanovu atmosferu kiseonik, do tada zarobljen u površinskim slojevima. Titan je posedovao povoljne 'zapaljive' materijale za teraformiranje. Od Sunca je, doduše, dobijao samo jedan posto one insolacije koju Zemlja prima, ali su zato oko Titana postavljena orbitalna ogledala koja su mu dodavala svetlost i toplotu, u sve većim količinama; osim toga, stanovnici okolnih meseca razmatrali su mogućnost da postave na orbitu oko Titana i izvestan broj deuterijumskih, fuzionih 'svetiljki', zapravo gorionika. To je bila njihova alternativa jednoj drugoj spravi, koju su Saturnovci zasad izbegavali da koriste, da ne bi naružili prirodni izgled Saturna; naime, plovećem gasnom gorioniku. Takav gasni fuzioni gorionik, već uveliko u upotrebi u gornjim slojevima atmosfere Jupitera i Urana, prikuplja i sagoreva helijum3 i druge gasove, a dobijenu ogromnu količinu svetlosti reflektuje uvis pomoću elektromagnetnog diska. To bi poremetilo prirodni izgled prstenaste planete, tvrdili su Saturnovci.
     Zato su na svim tim spoljašnjim orbitama marsovski zadrugari imali puno posla. Pomagali su i Marsovcima i Zemljanima da emigriraju na neki od tih novih, malih svetova. Proces se nastavio. Sto asteroida, zatim hiljadu asteroida i meseca dobiše imena, stambene objekte i narod. I tek tad se sve zahuktalo. Nazvano je, kao istorijski događaj, 'eksplozivna dijaspora', 'superbrzo rasejanje', ili 'akcelerando'. Narod je nagrnuo, nastala energija osetila se u svim delovima ljudskog društva, kao rastuće osećanje ljudske kreativnosti, vitalnosti i raznovrsnosti. Uvidelo se da je akcelerando odgovor čovečanstva na krajnje zaoštrenu krizu prenaseljenosti, koja se u međuvremenu toliko pogoršala da je zemaljska poplava iz 2129. godine sada izgledala, u poređenju sa eksplozijiom populacije, maltene kao jedna malo nezgodnija visoka plima. Bila je to kriza koja je mogla dovesti do opšte katastrofe, do srozavanja u haos i varvarstvo; umesto toga, ljudi su je dočekali 'čeonim udarom' - najvećim u istoriji zabeleženim procvatom i širenjem civilizacije, novom Renesansom.
     Mnogi istoričari, sociolozi i drugi posmatrači društva pokušali su da objasne vibrantnu prirodu ove najsamosvesnije epohe. Jedna škola istoričara, poznata kao 'potopisti', zasnivala je svoja tumačenja na velikoj poplavi na Teri 2129, i tvrdila da je upravo to bio uzrok Nove renesanse: iznuđeni skok na novi, viši nivo. Druga škola mišljenja isticala je takozvano 'tehničko objašnjenje': ljudski rod je prošao kroz tranziciju kojom se popeo na novi nivo tehnološke kompetentnosti, tvrdili su oni, kao što se već dešavalo približno svakih pola veka još od kad je počela Prva industrijska revolucija. Potopisti su radije govorili o dijaspori, odnosno o rasejanju, a 'tehnisti' o akcelerandu. Onda je tokom sedamdesetih godina dvadeset drugog veka marsovska istoričarka Šarlota Dorsabrevijska napisala i objavila debelu višetomnu analitičku knjigu koju je nazvala metaistorijom; u knjizi je tvrdila da je Velika poplava odista poslužila kao okidač, i da su tehnička unapređenja bila onaj mehanizam koji je omogućio dalji razvoj događaja, ali da je osoben vid Nove renesanse proistekao iz nečeg znatno temeljnijeg, a to je pomak iz jednog u drugi društveno-ekonomski sistem. Opisala je 'rezidualno/emergentni kompleks međusobno preklapajućih paradigmi' (tako je ona sama tu pojavu nazvala) - naime, pojavu da se svaka velika socioekonomska era sastoji približno podjednako od elemenata prethodne i elemenata sledeće, odnosno buduće, s tim što to nisu jedini, nego samo glavni i međusobno najprotivurečniji elementi; prisutni su u manjoj meri i pojedini, izuzetno istrajni elementi još ranijih sistema, ali i prva nesigurna javljanja nekih stvari čije će vreme doći tek u znatno daljoj budućnosti.
     Feudalizam je, dakle (jedan Šarlotin primer) bio, po njenom uverenju, vreme u kome su se sudarali rezidualni elementi prethodnog sistema, potpune religijske monarhije, i izranjajući elementi sledećeg sistema, kapitalizma; ali bili su prisutni i važni odjeci arhaičnih plemenskih i kastinskih odnosa, kao i daleka naslućivanja individualističkog humanizma koji će nastupiti tek mnogo kasnije. Sukobi tih sila bili su promenljivi, nisu se odvijali stalno na isti način; završetkom šesnaestog veka i Renesanse nastupila je era kapitalizma. Taj sistem sastojao se, po Šarlotinom tumačenju, od rezidualnih elemenata feudalizma i izranjajućih elemenata jednog budućeg doba, ovog njihovog, marsovskog, za koje su tek tražili pravu definiciju, a koje je Šarlota nazvala demokratija. Sada su, tvrdila je ona, barem na Marsu, u eri demokratije. Kapitalizam je, prema tome, bio, kao i sve druge epohe, kombinacija dva međusobno oštro suprotstavljena sistema. Ovu nesaglasnost sastavnih delova potcrtalo je zlo iskustvo one pojave zvane 'socijalizam' koja je kao senka pratila i neprestano kritikovala kapitalizam. Socijalisti su teoretisali o pravoj demokratiji, dozivali su je, ali u pokušaju da pravu demokratiju konkretno izgrade, poslužili su se metodima koji su im bili pri ruci, onim istim feudalnim arsenalom koji je i u kapitalizam bio ugrađen kao preovlađujuća sila: zato su napravili samo jednu verziju kapitalizma, jednako nepravednu i destruktivnu kao što je i sam kapitalizam bio. Feudalno hijerarhijsko strukturisanje kapitalizma odraženo je i u istorijski stvarno ostvarenim socijalističkim državama; dakle, tamo gde je socijalizam zaista uzeo maha. Zato je cela kapitalistička era ostala u znaku velikih napetosti i haotične borbe, sa nekoliko različitih verzija velikog dinamičkog rvanja između feudalizma i demokratije.
     Tek na Marsu je doba demokratije napokon izronilo iz kapitalizma. Ali i doba demokratije, u skladu sa Šarlotinom paradigmom, ne može biti ništa drugo nego sukob zaostataka prošlog i nagoveštaja nekog budućeg sistema koji bi morao biti društveno uređenje onostran demokratije same, uređenje koje (zato što još nikad i nigde nije postojalo) ni Šarlota nije mogla u potpunosti odrediti, mada se odvažila da mu da nazive 'harmonija' i 'sveopšta dobra volja'. Ovaj spekulativni skok u nepoznato načinila je proučavajući razlike između zadrugarske složne ekonomije i kapitalizma, kao i odmicanjem unazad da bi sagledala još širu metaistorijsku perspektivu i uočila jedno veliko opšte kretanje istorije kome komentatori Šarlotinog rada dadoše naziv 'velika klackalica': pomeranje, samo jedno, od dominacijske hijerarhije naših dalekih predaka, pre očovečenja, primata u savanama (hijerarhijska paradigma vrlo žilavo ukorenjena) prema vrlo sporom, teškom, nepredodređenom, slobodnom izranjanju jedne čiste harmonije i jednakosti, što će biti odlike najistinitije, najčistije demokratije. To su dva najdugoročnija elementa u ljudskom društvu, a postoje oduvek, tvrdila je Šarlota; ravnoteža između njih menja se, mada neujednačeno i sa trzajima i povremenim zastojima, u korist onog budućeg, boljeg. Ono staro, ono sa dominiranjem i zapovedanjem, postojalo je kao podloga u svim sistemima koji su dosad ostvareni na terenu, u stvarnosti, ali u isto vreme, demokratske vrednosti uvek su bile jedna nada i jedan cilj, izražavane su još kad je prvi primat, još ne čovek, osetio da poseduje svoju ličnost, svoje 'ja', i poželeo da se odupre nametanju tuđe volje, koje je posle toga moglo biti ostvareno samo silom. U ovoj najširoj meta-metaistoriji, ravnoteža se tokom hiljada godina kolebala, ali su pokušaji da se uvede demokratija, iako vidno nesavršeni, ipak postepeno ostvarivali prevagu. Zato se samo mali postotak ukupnog broja ljudskih bića smatrao zaista slobodnim i ravnopravnim u nekim društvenim zajednicama kao što je bila antička Grčka ili Amerika u vreme svoje revolucije i borbe za nezavisnost, 1776; zato se krug stvarno ravnopravnih ljudi proširio samo malo u kasnijim 'kapitalističkim demokratijama'. Kako se prelazilo iz sistema u sistem, krug ravnopravnih građana se širio, bio je to sve veći procvat slobode; malo, ili manje, ili više, ali se širio. A sada, ne samo što su svi ljudi (maltene svi) slobodni i jednaki (maltene takvi; bar u teoriji), nego se počinju braniti i prava drugih životinja, pa čak i biljaka i celih ekosistema, štaviše i prava hemijskih elemenata. Ova najnovija proširenja 'građanskih prava' na životinje, biljke i hemijske elemente Šarlota je smatrala predznacima onog budućeg sistema koji će možda smeniti demokratiju per se, kao takvu. To će biti utopijska opšta harmonija. Zasad su prisutna samo prva, nejaka svetlucanja, a taj Šarlotin daleki lepi sistem još je samo mutna hipoteza. Saks Rasel je pročitao završne tomove njene knjige, budno razmotrio to mnoštvo njenih primera i argumenata, čitajući uzbuđeno, ponet nadom da je našao konačnu paradigmu koja će mu najzad razjasniti istoriju; ali se na kraju zapitao da li će to zamišljeno doba opšteg sklada i opšte dobre volje ikad stvarno doći. Saksu se činilo da je moguće, čak i verovatno, da u priči o ljudskom rodu postoji neka vrsta asimptotske krive - možda balast ljudskog tela - tako da će civilizacija ostati zauvek u eri demokratije i večno se boriti da tu demokratiju još malčice poboljša, da se pomakne makar i malo uvis, da izbegne sunovrat, ali da nikad neće postići neki naročito veliki dalji uzlet. Opet, Saksu se činilo da to možda završno, poslednje stanje istorije jeste dovoljno dobro, i da zaslužuje da bude nazvano uspešnom civilizacijom. Kad se čovek dovoljno najede, to je jednako dobro kao da je pred njim bila ogromna gozba; zar ne?
     U svakom slučaju, Šarlotina metaistorija bila je veoma uticajna i dala je eksplozivno širećoj dijaspori jednu vrstu 'glavne naracije' prema kojoj se narod mogao orijentisati; zato se ona pridružila malom spisku istoričara koji su izvršili uticaj na tok svog vremena, kao što su bili Platon, Plutarh, Bekon, Gibon, Šamfor, Karlajl, Emerson, Marks, Špengler, a na Marsu, pre Šarlote, Mičel Dival. Sad je i običan narod smatrao da je kapitalizam bio bitka feudalizma i demokratije, a da je ovo danas doba demokratije, a to znači bitka između kapitalizma i sklada. Takođe je ljudima bilo jasno da bi njihovo doba moglo da se izrodi i u nešto drugo, a ne u harmoniju; u bilo šta; jer Šarlota je uporno naglašavala da ne postoji istorijski determinizam, nego samo niz upornih pokušaja naroda da ostvari svoja nadanja; tek naknadno analitičar sagleda koja se od tih nadanja jesu obistinila, i tad mu se učini da je to tako i moralo biti, neminovno: privid determinizma. A moglo je ispasti i sasvim drugačije: mogli su pasti u opšte rasulo, mogao je ceo ljudski rod postati jedna policijska država koja bi u godinama krize zavela 'kontrolu'... Desilo se da su velike meta-nacionalne kompanije, osnovane na Zemlji, mutirale u kooperative u radničkom vlasništvu, slične firmi 'Praksis', i eto, u ovom trenutku je demokratija. Obistinile su se nade.
     Sada je njihova demokratska civilizacija postizala nešto što nijednoj ranijoj nije pošlo za rukom, a to je, da u vreme hipermaltuzijanske krize naprosto preživi. Na pozornici su. Igraju predstavu zvanu dvadeset drugi vek; i vide da su promenili društveni sistem da bi opstali u promenjenim uslovima. U zadrugarsko-demokratskoj privredi, svakome je jasno šta zavisi od uspeha ili sloma njihovog zajedničkog poduhvata; svako smatra sebe odgovornim za sudbinu celog kolektiva; i svako ima koristi od mahnitog, koordiniraniog ljudskog juriša da se širom Sunčevog sistema izgradi što više naselja.
     Ovaj procvat civilizacije počeo se širiti i ka unutrašnjim planetama, i to onim koje su bliže Suncu nego Zemlja, ka Veneri i Merkuru. Gomila novih teraformatora počela je da radi na slučaju Venere, idući stazom koju je naznačio Saks Rasel kad je onim svojim veličanstvenim 'kavaljerskim gestom' poslao Marsova ogledala tamo. Razvijali su veliku viziju jedne buduće Venere koja će u mnogo čemu biti sestra Zemljina, i na kojoj će se jednog dana moći stanovati.
     Merkur je, čak i on, dobio svoje prvo naselje. Doduše, priznati se mora, za većinu praktičnih svrha Merkur je preblizu Suncu. Merkurov dan traje pedeset devet zemaljskih dana, Merkurova godina osamdeset tri Zemljina dana, što znači da tri takva dana daju dve Merkurove godine; jedna pravilnost koja nije slučajna nego je istaknuta faza u procesu koji se završava tako da planeta postane 'plimno zarobljena', a to znači zbog plimnih sila večito jednom istom svojom stranom okrenuta ka većem nebeskom telu oko kojeg orbitira, kao što je Mesec uvek istom stranom okrenut ka Zemlji. Kombinacija ova dva okretanja daje Merkuru vrlo spori prolazak kroz njegov sunčani dan, tako da se osunčana strana zagreva daleko, daleko previše, a noćna polulopta postane krajnje hladna. Zato je na toj planeti sada postojao samo jedan jedini grad, a i taj je, zapravo, bio svojevrstan ogroman voz koji se večito kretao na šinama položenim duž jednog uporednika, i to četrdeset petog stepena severne geografske širine. Šine su bile od metalokeramičke legure sposobne da izdrži 800 stepeni K usred Merkurovog podneva; ova čudesna molekulska matrica bila je jedan od prvih alhemičarskih trikova ostvarenih veštinom fizičara 'merkurista'. Grad je dobio ime Terminator. Vozio se ovim šinama neprestano, brzinom od oko tri kilometra na sat, čime je postizao da večno ostaje u terminatoru te planete, dakle, u pokretnom pojasu senke (širokom, na većini terena, oko dvadeset kilometara), gde zora samo što nije svanula; gde sunce upravo pristiže, ali još nije sasvim stiglo. Šine izložene udaru jutarnje sunčeve toplote širile su se, samo malo, ali dovoljno da potiskuju grad večito na zapad, zato što je grad osim točkova imao i precizno oblikovane 'rukave' položene na šine i podešene da kliznu udalj svaki put kad šine počnu da se šire. Ovo kretanje napred bilo je tako silovito i nezadrživo, da je na drugom mestu ispod grada namerno stvaran otpor, iz koga je dobijana električna energija za grad, i to u velikim količinama; drugi izvor struje bili su sunčani paneli koje je grad nosio na svom zadnjem, zaštitnom, vrlo visokom zidu, nazvanom 'Zid zore', gde su skoro uvek, naročito u gornji deo zida, tukli zraci strahovito jake svetlosti. Čak i u civilizaciji gde je energija jeftina, Merkur je po jeftinoći svoje energije bio nešto izuzetno, nešto zadivljujuće. Zato se mogao uključiti u život i rad ostalih svetova, udaljenijih, kao bukvalno blistav primer. A na asteroidima je otvarano svake godine po stotinu novih svetova - gradovi u letu, mali gradovi-države, svaki sa drugačijim ustavom, sastavom stanovništva, predelima i stilom života.
     Pa ipak, u ovom dobu procvata ljudskog napora i samopouzdanja, u zamahu akceleranda, postojala je i napetost u vazduhu, osećaj opasnosti. I uz to silno graditeljstvo, emigraciju, nastanjivanje, uspešan život na novim mestima, Zemlja je ostajala natovarena sa osamnaest milijardi, a Mars sa osamnaest miliona; a polupropusna membrana između dve planete zatezala se i nadimala zbog osmotskog pritiska te demografske neravnoteže. U političkim odnosima Zemlje i Marsa postojala je itekakva napetost, i mnogi ljudi su se plašili da je dovoljan samo jedan ubod iglom u membranu, pa da sve prsne i potrga se. Istorija tu nije bila velika uteha; krizom su dosad nekako rukovali, ali su znali da čovečanstvo nikada ranije nije uspelo duže da reaguje razumno, dosledno, rezveno na 'krizu oskudice'. Uvek se kriza završila erupcijom masovnog ludila u nekom obliku. Pa, pošto su i sad bili iste životinje kao i u prethodnim vekovima, moglo se pretpostaviti da će i ovog puta, kad nastupi situacija 'život ili smrt', borba da se opstane, a ne umre od gladi i bede - nastati masovni i bezobzirni međusobni pokolj. Ljudi su gradili, svađali se i nakupljali bes u sebi; nestrpljivo iščekivali znake da najstariji među superstarim ljudima počinju da umiru; netremice su zurili u svako dete koje bi videli. Renesansa, da, ali izobličena unutrašnjim naprezanjima; život brz, na rubu katastrofe; zlatno doba, ali pomalo manijačko; akcelerando. Niko nije mogao predvideti šta će bliska budućnost doneti.









38.
     Zo je sedela u zadnjem delu sobe pune diplomata, gledala kroz prozor na Terminator, ovalni grad koji se kotrljao veličanstvenom sporošću preko spaljene pustoši Merkura. Visoka, prozirna kupola grada imala je oblik ne polulopte, nego poluelipsoida - polujajeta. Lepo bi se moglo leteti po tom vazdušnom prostoru, ali ovdašnje vlasti su to zabranile, tvrdeći da je suviše opasno - još jedna od mnogih fašističkih zabrana kojima je život ovde sputan - država kao negovateljica, a građani kod nje u jaslicama; ili, kao što je Fridrih Niče tako tačno rekao, ropski mentalitet; to još živi i čvrsto se drži na ovom svetu, sada, na izmaku dvadeset drugog veka. Ne samo da se 'održava' nego izniče na mnogim mestima, aktivira se, hijerarhija iznova diže svoja udobna ustrojstva u svim tim novim provincijskim naseobinama, na Merkuru, na asteroidima, na spoljašnjim sistemima - svuda, osim na plemenitom Marsu.
     Ovde, na Merkuru, u naročito gadnim oblicima. Već nedeljama u gradu Terminatoru traju ovi sastanci marsovske i merkurovske delegacije, i Zo se već umorila, kako od sastančenja, tako i od ovih pregovarača Merkurijanaca; grupa tajnovitih, sebi važnih, oligarhijskih mujezina, istovremeno nadmenih i poniznih, ljudi koji još nisu shvatili novi poredak u Sunčevom sistemu. Zo je čeznula da zaboravi njih i njihov mali svet i da ode kući i poleti nebom.
     Međutim, bila je ovde inkognito, prikrivena kao skromna asistentkinja pravih diplomata, sasvim minorna prilika u celom poslu; ali sad su pregovori sasvim zakočeni, blokirani zbog uporne nesposobnosti ovih srećnih robova da shvate neke stvari; zbog toga je najzad kucnuo njen čas. Čim se i ovaj sastanak okončao neuspehom, Zo povede u stranu ličnog savetnika vrhovnog vođe Terminatora (a taj je Vođa imao ime vrlo slikovito - 'Lav od Merkura'). Ona zatraži da popričaju nasamo. Mladi čovek, doseljenik sa Tere, pokaza punu predusretljivost - što je Zo još ranije obezbedila, na svoj način - pa se on i Zo povukoše na jedan balkon gradske većnice.
     Zo položi ruku na mišicu tog mladog čoveka i reče ljubazno: "Mi smo veoma zabrinuti zbog mogućnosti da, ako Merkur i Mars ne naprave solidan ortački odnos, Zemlja može da zabije klin između nas i zatim profitira iz naše nesloge. Mi smo dve najveće preostale naslage teških metala u Sunčevom sistemu, a to je blago koje postaje utoliko vrednije ukoliko se civilizacija više širi. A ona se, nema sumnje, širi. Ovo je, ipak, doba akceleranda. Metali su dragoceni."
     Merkurova prirodna zaliha metala, iako teška za vađenje, bila je zaista spektakularna. Planeta jedva nešto malo veća od Meseca, ali gravitacija maltene ista kao na Marsu, što je vrlo opipljiv dokaz da postoji teško jezgro, gvozdeno, prožeto (kao i površina, izgruvana meteorima) mnogobrojnim ležištima drugih, još dragocenijih metala.
     "Da...?" reče mladić.
     "Smatramo da bi dobro bilo da uspostavimo jedan određeniji..."
     "Kartel?"
     "Partnerski odnos."
     Mladi Merkurijanac se osmehnu. "Mi nismo zabrinuti da bi nas iko mogao dovesti u sukob sa Marsom."
     "Vi očigledno niste. Ali mi jesmo."
     Neko vreme, na početku kolonizacije, Merkurijanci su davali utisak da im sve ide odlično. Ne samo što su raspolagali metalima, nego i ogromnom količinom jeftine Sunčeve energije. Kolektori pušteni na orbitu oko Sunca počeli su da prikupljaju energiju i da je laseruju do drugih, spoljašnjih svetova. Od one prve flote vozila koja su išla u krug i polagala šine, godine 2142, preko izgradnje Terminatora bez ijednog zaustavljanja tog gradilišta u pokretu, u pedesetim godinama, pa i tokom šezdesetih i sedamdesetih, Merkurijanci su mislili da su bogati.
     Sada je, međutim, bila 2181, i ljudski prostor bio je srazmerno izobilno prožet svakojakim fuzionim napravama; energija jeftina, svetlost razumno izobilna. Širom spoljašnjih sistema puštani su u upotrebu fuzioni sateliti-svetiljke i ploveći gasni gorionici u atmosferi gasnih divova. Posledica toga bila je da su Merkurove bogate energetske mogućnosti postale srazmerno beznačajne. Merkur je postao, još jednom, mesto gde ima metala, ali je za život grozno, između prženja i sleđivanja, teška dužnost. Potpuno nepogodan za teraformiranje.
     A to je, manje-više, slom njihovih nada i ambicija, podseti Zo svog mladog sagovornika, ne osobito uviđavno. Iz toga proističe da bi oni trebalo da sarađuju sa svojim saveznicima koji su u Sunčevom sistemu smešteni na mestu kudikamo povoljnijem. "Ako ne, vama preti vrlo stvarna opasnost da budete vraćeni pod prevlast Zemlje."
     "Zemlja se tako zamrsila u svoje sopstvene probleme, da ne može sada ugroziti nikog drugog", reče mladi čovek.
     Zo blago odmahnu glavom. "Naprotiv, što su gore unutrašnje nevolje tamo, to je Zemlja opasnija za sve nas, ostale. Zato smo tako zabrinuti. Zato mislimo da, ako vi nećete u sporazum sa nama, mi treba da izgradimo još jednu prugu i grad, na južnoj polulopti, i da se vozikamo po terminatoru tamo. Tamo gde su neka od najboljih nalazišta metala."
     Ovo je za mladog čoveka bio šok. "To ne možete bez naše dozvole."
     "Ne možemo, je li?"
     "Ne može niko da pravi drugi grad na Merkuru bez našeg dopuštenja."
     "Zašto ne bi mogao? Šta ćete, ako neko počne?"
     Mladi čovek zaćuta.
     Zo reče: "Svako može da radi šta god hoće, zar ne? Kao što je svako i mogao, oduvek, od kad je sveta."
     Mladić je stigao da porazmisli. "Nema dovoljno vode."
     "Nema." Zaliha vode na Merkuru sastojala se isključivo od malih ledenih polja u dnu pojedinih kratera na severnom i na južnom polu, u večitoj senci. Ovi kraterski 'lednici' imali su dovoljno vode za potrebe grada Terminatora, ali ne mnogo više od toga. "Ali dve-tri komete nanišanjene tačno u polove, i eto ti vode."
     "Sem ako pri njihovom udaru ne odleti na sve strane i njihov materijal, kao i led koji se već nalazi tamo! Ne, to ne bi uspelo! Led koji jeste tamo zapravo je zaostatak, maleni deo od ukupne količine vode koja je milijardama godina padala u obliku kometa na celu površinu Merkura. Glavnina je svaki put izbačena sopstvenim udarom u kosmos ili posle oterana u kosmos delovanjem Sunca. Isto će biti ako počnu neke nove komete da udaraju u polove. Konačni ishod biće - manje vode. A ne više."
     "Naše AI daju drugačije modele, sa mnogo raznih mogućnosti. Mogli bismo, u svakom slučaju, pokušati, pa videti."
     Mladić uzmače jedan korak, uvređen. I sa razlogom; pretnja suverenitetu Merkura teško da je mogla biti otvorenije saopštena. Zo je zadržala smiren izraz lica, dok je lice mladog čoveka bilo iskrivljeno u jednu uvređenost u stilu commedia dell'arte, poprilično smešnu. Ona koraknu bliže njemu, na taj način potencirajući razliku u visini između njih dvoje: bila je pola metra viša od njega.
     "Preneću Lavu tvoju poruku", procedi on kroz zube.
     "Hvala", reče Zo, nagnu se dole i poljubi ga u obraz.
     Ovi robovi su sebi načinili vladajuću kastu fizičara-sveštenika, koji su za inostranstvo bili prava crna kutija, ali kao i svi dobri oligarsi, predvidljivi i snažni u međunarodnoj akciji. Ovaj njen nagoveštaj oni će uočiti i odmah postupiti u skladu s tim. Savezništvo će biti uspostavljeno. Zato sada Zo ode iz Gradske većnice, koja je bila leđima naslonjena na Zid zore, visoko iznad svih ostalih delova grada; pešice niz gradske ulice koje su se odatle stepenasto spuštale ka noćnoj strani planete. Zadovoljna: obavila je svoj posao, izaslanstvo će verovatno u bliskoj budućnosti da pođe kući, na Mars.
     Na pola grada, uđe u Konzulat Marsa i posla poruku Džeki, sa obaveštenjem da je povučen onaj potez koji je bio na redu. Onda iziđe na balkon konzulata da popuši cigaretu.
     Njena osetljivost na boje naglo se pojača zbog hromotropnih jedinjenja kojima je cigareta bila natopljena. Gradić oko nje dobi izuzetnu lepotu. Fovistička fantazija. Terase ka Zidu zore bile su uzlazne, a na vrhu (šta bi drugo) kancelarije vladajućih funkcionera, sada vidljive samo kao red prozora ispod providne kupole i Velike kapije. Zelene krošnje drveća svuda, a između njih krovovi od crepa, i zidovi i balkoni obloženi i popločani uvek mozaicima. Ceo grad u suštini samo jedna ravan, ovalna, nagnuta napred, u smeru kretanja. U nižim delovima krovovi veći i zbijeniji, a zelenilo takođe zbijeno u grupe, blistavo u Sunčevom sjaju koji stiže sa filter-ogledala pričvršćenih visoko iznad providne kupole. Sve u svemu, nešto nalik na divovsko Faberžeovo jaje, složeno izrađeno, živopisno i lepo na onaj način na koji su svi gradovi lepi. Ali nije lepo biti zarobljenik unutra, bez mogućnosti da iziđeš iz gradskog prostora... Šta se tu može. Nek sati i dani prođu što zabavnije, sve dok ne stigne poruka da se krene kući. Uzvišenost čoveka je, između ostalog, i njegova odanost dužnosti. Zar ne?
     Ona siđe iz Konzulata, stepeništima ove varoši, sve do kafića 'L'Dom', da se zabavlja sa svojim društvom, a to su Miguel, Arlena i Kserks, kao i cela gomila kompozitora, muzičara, pisaca i drugih umetnika i esteta koji se motaju po takvim mestima. Poprilično divlja gomila, u 'L'Domu'. Još pre nekoliko vekova krateri Merkura dobili su imena po najslavnijim umetnicima u istoriji čovečanstva, pa se zato sada grad Terminator vozao polako pored Direra i Mocarta, Fidije i Persela, Turgenjeva i Van Dajka; na drugim mestima na planeti bili su Betoven, Imhotep, Maler, Matis, Murasaki, Milton, Mark Tven; Homer i Holbajn dodirivali su se obimom svojih kratera; Ovidije je bio samo mali krater na rubu daleko većeg, Puškina, što je bio samo jedan od mnogo takvih primera izvrtanja stvarnog značaja: Goja se preklopio preko Sofokla, Van Gog zapremio glavninu Servantesa, a Čao Meng Fu ostao pun leda. I tako dalje, sasvim ćudljivo, kao da se Odbor za određivanje imena pri Mešunarodnoj astronomskoj uniji jedne noći veselo napio i u pijanom stanju frljao na mapu Merkura strelice-zabadaljke sa prikačenim imenima; čak je postojao jedan toponim koji kao da je nagoveštavao da se neko hteo izviniti zbog te zbrke, naime, Pourquoi Pas, na francuskom 'zašto da ne'.
     Zo je potpuno odobravala taj metod davanja imena. Ali dejstvo na umetnike koji su sad živeli u Terminatoru bilo je neopisivo porazno. Stalno u bliskom suočenju sa nedostižnim kanonom Tere, potonuli su u beznadne dubine kompleksa inferiornosti. Onesposobljeni. Zato su im bar žurke bile potpuno otkačene, na Zoinu veliku radost.
     Dođe veče. Njihova družina je značajno okrnjila zalihe alkohola u 'L'Domu', a za to vreme se grad provozao od Stravinskiog do Vjaze. Onda krenuše u duhu gesla 'ulicama lutam', i to sve kroz neke tesne uličuljke, tražeći nevolju. Nekoliko blokova dalje upadoše usred neke svetkovine koju su držali nekakvi mitraisti ili zoroasterovci, u svakom slučaju obožavaoci sunca, uticajni u ovdašnjoj Vladi, ako ne i njeno tajno jezgro; podrugljivo mjaukanje i lavež umetnika dovedoše do prekida svečanosti i do početka pravljenja promaje pesnicama. Brzo bekstvo, da ih ne uhapse ovdašnji policajci poznati umetnicima kao 'uličari' ili 'špaspolicaj'.
     Posle se odvukoše u 'Odeon', ali ih izbaciše na ulicu, zbog toga što su se 'ponašali'; opet 'ulicama lutam', ali sad po kvartu za zabavu, pa malo plesa na ulici ispred jednog bara iz koga se širila loša, ali barem bučna muzika 'industrial' stila. Nešto je, ipak, nedostajalo. Usiljeno veselje je baš tužno, razmišljala je Zo, gledajući, onako visoka, dole, na njihova oznojena lica. "Ajmo napolje", predloži ona. "Na površinu, da budemo svirači na kapijama zore."
     Niko nije pokazao nimalo zanimanja za to, niko sem Miguela. Oni su, ipak, crvi u boci koji su zaboravili da postoji tle. Ali Miguel je ranije u mnogo navrata obećao da će je izvesti napolje, i zato sad, kad je njoj ostalo još samo malo vremena na Merkuru, ali i pritisnut svojom sopstvenom ogromnom dosadom, pristade da dato obećanje najzad jednom ispuni.

     Grad Terminator kretao se po šinama, ali ne samo po dve, nego po mnogobrojnim uporednim šinama istovremeno. Svaka takva 'šina' bila je, u stvari, debeli, glatki valjak dignut nekoliko metara iznad tla, oslonjen na nedogledno dugačak niz jednakih, debelih stubova. Po tim osloncima grad je putovao veličanstveno na zapad, a usput je prolazio pored malih nepokretnih platformi koje su vodile do podzemnih bunkera za prevoz, takođe pored upečenih balardovskih poletno-sletnih staza za svemirske avione, i pored skloništa za one koji bi sticajem okolnosti morali ostati u unutrašnjosti nekog kraterskog prstena. Izlazak iz grada bio je kontrolisana delatnost (nimalo iznenađujuće), ali je Miguel imao propusnicu, pomoću koje su njih dvoje otvorili južna vrata grada i zakoračili u vazdušnu komoru, a iz nje u jednu podzemnu stanicu koja se zvala Hamersmit. Tu su obukli skafandre, glomazne ali fleksibilne, i kroz sledeću vazdušnu komoru izišli u jedan tunel, a odatle na nebrojeno puta prepečenu prašinu Merkura.
     Ništa nije moglo biti čistije i škrtije od te pustoši, crne i sive. U tom okružju Miguelovo pijano "He-he-he!" smetalo joj je više nego obično, pa je stišala ton u slušalicama u svojoj kacigi, tako da se to čulo samo kao šapat.
     Šetanje istočno od grada bilo je opasno; čak i stajanje nepomično, na tom prostoru, bilo je vrlo opasno; ali videti kako rub Sunca izlazi! To su svakako morali. Lunjali su polako prema jugozapazapadu, da bi mogli razgledati svoj grad pod nekim povoljnijim uglom; Zo je usput šutirala kamenčine. Poželela je da ima neki način da leti iznad ovog crnog sveta; možda bi to mogla pomoću nekakvog raketnog ranca, ali koliko je njoj bilo poznato, još niko se nije potrudio da otpočne proizvodnju nečeg takvog. Zato su samo gazili, trapavo, po površini, a oštrinu svoje pažnje usmeravali uglavnom ka istoku. Još malo, pa će Sunce izviriti iznad horizonta; već sada iznad njih, u ultrarazređenoj atmosferi od neona i argona, fina prašina podignuta elektronskim bombardovanjem dobija izgled tanane bele izmaglice zbog drugog, novog bombardovanja, fotonskog. Iza njih, sam vrh gradskog Zida zore je plameni blesak čiste beline, prejak da bi se mogao gledati čak i kroz teške diferencijalne filtre na prednjem, prozirnom delu kacige.
     Onda se ravni, stenoviti horizont istočno od njih, blizu kratera Stravinski, pretvori u srebrno-nitratni otisak samog sebe. Zo stade. Zurila je opčinjeno u eksplozivne proplamsaje: Sunčeva korona, kao šumski požar u nekoj srebrnoj šumi s one strane horizonta, ali ne mnogo daleko. Zaplamsa jednako i njen duh: poletela bi kao Ikar ovoga trenutka u susret Suncu, kad bi mogla; osećala se kao moljac željan plamena, bila je to nekakva duhovna erotska glad, i zaista Zo poče uzvikivati nehotičnim orgazmičkim načinom, "Kakva lepota! Ah, kakva vatra!" U gradu su imali izraz za ovo, 'sunčana zanesenost', izraz sasvim opravdan. I Miguel je to isto osećao; on pojuri zaista u susret Suncu, u velikim skokovima sa kamena na kamen, raširenih ruku, kao Ikar željan da se otisne uvis.
     Umesto toga pade, stumba se trapavo u prašinu. Zo je i pri gotovo sasvim stišanom tonu čula u slušalicama njegov krik. Pritrča mu i vide da je njegovo levo koleno zavrnuto u jednu stranu, zavrnuto vrlo mnogo, pod nemogućim uglom. Kriknu i ona i kleknu pokraj Miguela. Kroz skafander oseti da je tle strahovito hladno. Pomože mu da ustane, tegleći jednu njegovu ruku preko svojih pleća. Pojača ton u slušalicama, iako je to značilo slušati Miguelovo bučno stenjanje. "Aj, ćuti", reče mu ona. "Usredsredi se, obrati pažnju."
     Uhvatiše ritam. Skakutali su ka zapadu, za polukružnim Zidom zore koji je, međutim, odmicao, i jednako plamteo svojim gornjim, najužim delom. Odmicao je, u daljinu; nisu imali ni tren za gubljenje. Ali padoše, jedanput, pa ponovo, i ponovo. Posle trećeg pada ostadoše opruženi u prašini, u predelu izrezanom iz komada zaslepljujuće beline i potpune crnine, tako da gotovo ništa oko sebe nisu uspevali da vide. Miguel bolno kriknu, a onda poče grcati: "Idi ti, Zo, spasi se! Nema razloga da oboje crknemo ovde!"
     "Zajebi te fazone", reče Zo, pridižući se.
     "Idi!"
     "Neću! Sad ćuti, da pokušam da te nosim."
     Bio je težak otprilike onoliko koliko bi bio i na Marsu, nekih sedamdeset kilograma zajedno sa skafandrom, nagađala je ona. Znači, njen problem će biti ponajviše u tome kako da održi ravnotežu. U međuvremenu, Miguel je nešto trućao, histerično: "Puštaj me Zo, istina je lepota, a lepota je istina, to je sve što znaš i sve što je potrebno da znaš" - i tako dalje. Ona se nagnu i podvuče ruke pod njegova leđa i kolena; ovo poslednje navede ga na novi silan krik bola. "Ma, ćuti!" dreknu ona. "U ovom času ovo je istina, prema tome, lepo je." Nasmeja se i potrča noseći Miguela u naručju.
     Zato što ga je nosila na taj način, nije videla ništa ispred svojih nogu; morala je gledati dalje ispred sebe, u plameni i crni svet, kroz znoj koji joj je curio u oči. Pojurila je, i bilo je veoma naporno, i još dvaput je pala, ali je dobrom brzinom jurila prema gradu.
     Onda, sunce na njenim leđima. Kao ubod mnogobrojnih igala, čak i kroz skafander, dobro izolovan. Oseti jak talas adrenalina; ali ispred sebe je sad imala takvu poplavu svetlosti da gotovo ništa nije videla. Nekakva dolina, tako nagnuta da već u zoru bude sasvim osunčana? Silazak, u novu zonu ludo isečenih crnih komada kroz koje pucaju topovi bele vatre. Žestokim trkom napred, i evo njih ponovo u blagoj zoni, koja se zove terminator, svud još leže senke i sve je mutno osvetljeno, sve sem gornjeg dela gradskog zaštitnog zida - koji bukti jednako žestoko kao i uvek. Ona je mnogo zadihana, i mnogo se znoji, pregrejana više od trčanja nego od Sunčeve toplote. Ali nema usporavanja, kad vidiš kako plamti onaj zid gore, postaneš odmah mitraista, ništa manje.
     Sustigli su grad, koji se sad nadnosio nad njih, ali to nije značilo da imaju ikakav način da uđu neposredno unutra. Zo je morala prestići grad, otrčati sve do sledeće usputne podzemne stanice. Minut za minutom, trčanje; paziti samo na to, ni na šta drugo. Bolovi od mlečne kiseline u mišićima. I najzad, najzad, na vidiku, jedna vrata u brdu nadomak 'šina'; odmiči, makar i ovim vrlo teškim koracima, gruvaj, gruvaj, gruvaj preko ravnog regolita. Onda pesnicama u vrata, koja se na to otvoriše; u vazdušnu komoru, koja se napuni vazduhom i otvori ka unutra; a tamo policija koja ih uhapsi odmah. Ali Zo se samo nasmeja policajcima, skide svoju, pa Miguelovu kacigu, reče: "Ovo ti je što si tako šontav", i poljubi ga nekoliko puta, dok je on jecao i kukao. Miguel ni ne primeti da ga je poljubila, samo nastavi da se hvata za nju očajnički, kao davljenik za pojas za spasavanje. Uspela je da se otkači od njegovog zahvata tek kad ga je blago kucnula po slomljenom kolenu, na šta je on uzvratio urlikom - i pustio je. A ona se i na to nasmeja, oseti da je 'svršila' na adrenalin, predivno, bolje nego u ma kakvom seksualnom orgazmu, i to na stvar koja se dešava mnogo ređe u životu, dakle i dragocenija je. Zato poljubi Miguela još nekoliko puta, što on, opet, ne primeti. Onda se Zo naprosto zalete kroz policiju, pozivajući se na svoj diplomatski status i na žurbu. "I dajte čoveku nešto protiv bolova, budale jedne", reče im ona. "A ja večeras imam šatl za Mars, moram odmah da se spremam!"
     "Hvala ti, Zo!" kriknu Miguel. "Hvala ti! Spasila si mi život!"
     "Ma, spasila sam ja sebi putovanje kući!" reče ona, vrati se do njega i nasmeja se, videći njegov izraz lica. Poljubi ga još neki put. "Trebalo bi ja tebi da zahvaljujem! Takva prilika! Hvala ti, hvala ti!"
     "Ne, hvala tebi!"
     "Ne, nego hvala tebi!"
     Čak i kroz strašne bolove on se nasmeja. "Volim te, Zo!"
     "Volim i ja tebe."
     Ali kad ne bi sad požurila, zakasnila bi na šatl.









39.
     Taj šatl bio je fuziona pulsna raketa za višekratnu upotrebu. Stizanje na Zemlju bilo je predviđeno za prekosutra. Gravitacija pristojna sve vreme, sem jedno kraće razdoblje na sredini, kad brod izvodi svoju akrobaciju i okreće se zadnjim krajem napred da bi počeo usporavanje.
     Mnoge stvari su se izmenile zbog ovog naglog 'skupljanja' Sunčevog sistema. Jedna od posledica bila je ta da Venera više nije potrebna kao gravitaciona praćka za daleka putovanja. Ovog puta, Zoin šatl, Nika od Samotrake, pukim slučajem prođe prilično blizu te planete, koja je sada bila u senci. Kao i ostali putnici, Zo dođe u balsku dvoranu sa providnim krovom, da razgleda planetu pored koje su proletali. Venara je sad cela bila zaklonjena od Sunca jednim ogromnim tankim štitom, 'suncobranom' u kosmosu; oblaci njene pregrejane atmosfere sada su se nalazili u mraku, tako da je izgledala kao tamnosivi krug naspram crnila svemira. Teraformiranje Venere bilo je u punom zamahu. 'Suncobran' se sastojao, jednim delom, od nekadašnje Marsove solete i Marsovih orbitalnih ogledala; te komponente ovde su radile suprotan posao nego nekada na Marsu. Umesto da usmeravaju dodatnu svetlost na planetu, odbijale su svu svetlost od nje. Venera se vrtela u tami.
     Mnogi ljudi smatrali su da je taj teraformativni projekat ludost. Na Veneri nije bilo nimalo vode, atmosfera je bila strahovito debela i sačinjena pretežno od pregrejanog ugljendioksida; jedan Venerin dan traje duže nego cela Venerina godina, a površinske temperature su takve da se cink i olovo tope i cure po površini. Nije baš neki ohrabrujući skup početnih uslova, to se moralo priznati. Ljudi su, ipak, rešili da pokušaju, da se zalete u nešto što im je (kao i u mnogim ranijim prilikama u istoriji) lako dohvatljivo, ali teško rešivo, čak i sad, kad su stekli maltene božansku moć rešavanja problema. Zo je smatrala da je ovaj pokušaj predivan. Začetnici poduhvata tvrdili su, čak, da će postići uspeh brže nego što je na Marsu postignut. Potpuni prekid priliva solarne energije, izvršen pre pedeset godina, dao je, odmah, doista velike učinke. Temperatura u debeloj ugljendioksidnoj atmosferi (pritisak na površini iznosio je 95 bara!) opadala je, već pola veka, svake godine za po 5 stepeni K. Očekivalo se da uskoro počne 'velika kiša' i da se za samo sto-dvesta godina sav CO 2 u vidu kiše sruči na površinu i pretvori u glečere suvog leda, koji će popuniti uglavnom niže oblasti. Tada će se preko glečera CO 2 nabaciti izolacioni pokrivač, sačinjen od dijamantskih ploča i ploča od kamene pene, a kad se to bezbedno okonča, biće dovedeni okeani vode. Pošto bi prirodna zaliha vode na Veneri bila dovoljna za vodeni pokrivač debeo, na celoj planeti, otprilike jedan centimetar, voda će morati da bude doneta odnekud. Teraformatori Venere, mistici nove vrste viriditasa, bili su ovih dana u pregovorima sa Ligom Saturna da otkupe ledeni mesec Enceladus, koji su nameravali da odguraju sa Saturnove orbite na Venerinu, a tamo da ga seku na delove i ruše deo po deo na planetu. Ta voda sa orbite stizala bi do tla u vidu kiše i pokrila bi oko sedamdeset postotaka površine Venere plitkim okeanima, pri čemu bi izolovani ugljendioksidni glečeri ostali zauvek ispod okeana. Postavila bi se atmosfera od kiseonika i azota, izvesna količina svetlosti bila bi propuštena kroz suncobran, i od tog trenutka ljudska naselja bila bi moguća na oba Venerina kontinenta, to jest na dve sadašnje ogromne visije koje se zovu Ištar i Afrodita. Tek posle toga, naseljenici bi se suočili sa svim onim finijim problemima teraformiranja koje su Marsovci već tako dugo rešavali, a osim toga, ostala bi dva nerešena, zaista vrlo dugoročna, kapitalna problema: kako podići sav taj ugljendioksidni led u svemir i zauvek ga se otarasiti, da ne preti kao stalna opasnost, i kako ubrzati rotaciju planete da bi se dobio ciklus dan-noć nekog pristojnog trajanja. Za ovo drugo, raspolagali su kratkoročnim rešenjem: njihov štit protiv Sunca imao je režnjeve, zapravo trake, sa mogućnošću nezavisnog zaokretanja, kao kod žaluzine na prozoru, tako da je bilo moguće propustiti svetlost da prođe kad se želi 'dan' i opet zaokrenuti trake kad se želi 'noć'. Međutim, gledajući na dugi rok, nisu hteli da se oslone na nešto tako krhko. Ovu njihovu nevoljnost Zo je razumela vrlo dobro. Zamišljala je događaj koji bi se mogao desiti kroz nekoliko vekova. Na Veneri, biosfera i civilizacija, dva nastanjena kontinenta, divna raselina Dijana pretvorena u zelenu dolinu, milijarde ljudi i životinja, a onda jednog dana neki kvar ili udes na suncobranu, koji se cepa ili odleće sa orbite; nema žaluzine. I, spržžžžžž!!! - nastaje roštilj, ceo jedan svet bude reš pečen. Nije neka perspektiva. Zato sada, čak i pre nego što što je Velika kiša počela (a sa njom i velika erozija i potop nižih delova planete), planiraju da omotaju celu planetu divovskim metalnim navojima po meridijanima, tako da je pretvore u suštini u rotor kolosalnog elektromotora; generatori elektromagnetnog polja na sunčev pogon bili bi lansirani, čitava flota njih, na fluktuirajuće orbite oko planete da posluže kao stator, i kad bi proradili, 'rotor' bi počeo ubrzavati svoje okretanje. Predlagači su tvrdili da je, za isto ono vreme koje je potrebno da se atmosfera sruši, zaledi i prekrije, a druga atmosfera i okean donesu i postave, moguće ubrzati, pomoću ovog 'Dajsonovog motora', rotaciju Venere tako mnogo, da se dobije dan dugačak 'samo' sedam zemaljskih dana; tako da bi kroz samo tri stotine godina naseljenici mogli da zasade prve useve na jednom preobraženom svetu. Naravno, na površini bi se videle grdne posledice erozije, a vulkanska aktivnost Venere ostala bi veoma silovita, kao što i sad jeste, što bi imalo za posledicu da bi glečeri zarobljenog CO 2 ispod okeana mogli u svakom trenutku da 'prokuvaju', provale na površinu i potruju sve živo; isto tako je jasno da u podne sedmodnevnog dana mora svima biti na smrt prevruće, a u ponoć smrtonosno hladno; ali bi naseljenici ipak bili tu, na terenu, u svojim kućama, a sve oko njih odrano i oguljeno, sirovo i novo.
     Plan - tiha jeza; čisto ludilo. Predivan, dakle. Zo je piljila kroz plafon balske dvorane u sivu kuglu iznad njih, i skakutala s noge na nogu, obuzeta užasom i divljenjem. Nadala se da će videti svetle tačkice na orbiti oko Venere, asteroidne mesece nedavno dogurane da posluže kao privremeni dom vernicima tih teraformatorskih sekti; možda i izrezak Sunčeve korone sagledan preko ivice svemirskog ogledala koje je nekad pripadalo Marsu, ili bar neki odraz sa tog ogledala. Uzalud; ništa od toga nije videla, samo sivi disk 'zvezde Večernjače' sada u potpunoj senci. Ugašena zvezda Danica, kao simbol koji čeka da se popne na zastavu jednog novog naroda, jednog rekontestualizovanog ljudskog roda koji deluje kao božanska bakterija, gricka svetove, umire da bi pripremila teren za kasniji život - patuljasto mala u odnosu na kosmičke razmere projekata kojih se mašila, poneta nekim maltene kalvinističkim mazohizmom i heroizmom; u ovom slučaju, 'bakterija' pokušava parodijsku travestiju marsovskog projekta, ali ipak, jednako veličanstvenu. Oni su samo trunčice u ovoj Vaseljeni, trunčice! Ali kakve zamisli imaju. Ljudi će sve učiniti za ideju, sve.
     Čak će posetiti i Zemlju. Planetu na kojoj sve odiše isparenjima, zakrčenu, infektivnu, ljudski mravinjak prodžaran štapom; panično razmnožavanje u groznoj kaši istorije; hipermaltuzijanski košmar u punom zamahu; vrućina, vlaga i težina; pa ipak, možda baš zbog toga, super mesto za posetu. Džeki je zatražila od Zo da obiđe dvoje ljudi u Indiji. Zbog toga se Zo ukrcala na Niku. Tek posle posete Zemlji, sešće u šatl Zemlja-Mars.
     Pre silaska u Indiju na razgovor sa Džekinim agentima otišla je u svoje uobičajeno hodočašće, na Krit, da vidi tamošnje ruševine za koje se na Zemlji i danas govori da su minojske, iako je na Marsu, u Dorsa Breviji, odlučeno da se ubuduće pominju kao arijadnijske. Upravo je Minos lično upropastio i srušio tamošnji drevni matrijarhat; jedna od mnogih sprdnji u zemaljskoj istoriji je upravo ta kad se uništenoj civilizaciji naknadno prikači ime njenog uništitelja. Ali imena se mogu i menjati.
     Na sebi je Zo imala iznajmljeni egzoskelet, napravljen za posetioce iz svemira kojima je zemaljska g preteška. Kaže se: gravitacija je sudbina. Zemlja ima tu sudbinu u velikim količinama. Ova g-odela bila su nalik marsovskim ptičjim odelima, ali bez krila i repa; udoban omotač za telo, koji podržava i pojačava voljno kretanje čovekovih mišića; prsluče za celo telo. Time nije u celosti poništeno delovanje Zemljine sile teže, jer disanje ostaje teško; uz to, Zo je imala osećaj da je ipak 'teška unutar sebe', i da je kaiševi egzoskeleta žuljaju zato što je telo prevelikom težinom 'leglo' u njega. Na ranijim svojim putovanjima na Zemlju navikavala se na sve te pojave i smatrala ih je zanimljivom vežbom, nalik na, recimo, vežbe u dizanju tegova; ali ih nije volela. Alternativa, da ona hoda bez egzoskeleta, bila je još gora: napor koji ti toliko odvlači pažnju da ništa ne stigneš da vidiš, nisi stvarno tu.
     I tako se egzo-ojačana Zo šetkala po drevnom arheološkom lokalitetu Gurniji, pokretima nekako tečnim, kao mala podmornica. Od svih ovakvih arijadnijskih lokaliteta, Gurnija je njoj bila najomiljeniji: jedino pronađeno i iskopano obično selo te civilizacije. Sve ostalo bile su palate. Verovatno je ovo bilo neko seoce koje se prišljamčilo uz palatu Malija; sada, na vrhu brda odakle se otvara pogled na Egejsko more, mnoštvo 'jazbina' izdeljenih zidovima od naslaganog kamenja, ali zidovima srušenim, visokim samo do pojasa. Sobe vrlo male, često samo metar sa dva, mnogi zidovi zajednički raznim sobama i kućama, uličice tesne. Mali lavirint, odista, ali poprilično sličan još živim selima, belo okrečenim, u kojima na Kritu danas stanuju mnogi meštani. Pričalo se da je Krit mnogo postradao od planetne poplave zbog otapanja polovine Antarktika, jednako kao u Minojevo, to jest Arijadnino doba od one poplave koja se dogodila zbog eksplozije Tere; i zaista, mnoge divne, male ribarske luke bile su u većoj ili manjoj meri potopljene, a arijadnijske ruševine u Zakrosu i u Maliji sasvim pod vodom. Ali Zo je na preostalom delu Krita srela jednu večitu životnost. Nijedno drugo mesto na Zemlji koje je Zo do tada videla nije tako uspešno rešilo problem prenaseljenosti; na sve strane nova sela, ugneždena kao osinjaci, na vrhu onog brda, u dnu ove doline, i tako redom; ali oko njih, njive i voćnjaci gusto raspoređeni, i tek poneki kameniti goli breg viri iz obrađene zemlje, a bliže središtu ostrva, nekoliko golih grbina koje se dižu i spajaju u kamenu kičmu Krita. Populacija ostrva povećala se na preko četrdeset miliona ljudi, rekoše joj; pa ipak, ostrvo izgleda otprilike isto kao i uvek. Samo je broj sela povećan. Izgrađena su u punom skladu ne samo sa modernim, nego i sa antičkim selima, kao što bejahu Gurnija i Itanos. Pet hiljada godina urbanističke neprekidnosti, još od prvog uzleta istorije (ili poslednjeg uzleta praistorije) - a to je bio uzlet u takve visine da je bio znan i poštovan čak i u klasičnoj Grčkoj, hiljadu godina kasnije. U usmenim predanjima, priča o Kritu sačuvana je kao mit o Atlantidi, ali je stvarna tradicija Krita nastavila da oblikuje živote ljudi kroz sve kasnije milenijume, pa čak i na njenom današnjem Marsu. Zbog imena korišćenih u Dorsa Breviji, kao i zbog naklonosti dorsabrevijanske kulture prema vrednostima arijadnijskog matrijarhata, razvili su se posebni odnosi između ta dva mesta; mnogi Marsovci Dorsabrevijanci dolazili su kao i drugi turisti na Krit da posete drevne iskopine. Zato su, dabome, u blizini svakog takvog lokaliteta nikli moderni hoteli, u kojima su svi enterijeri malo većih razmera, da bi se unutra mogli udobno kretati visoki, mladi hodočasnici iz svemira, na svojim boravcima u 'svim mestima redom' - Faistosu, Gurniji, Itanosu, Maliji, Zakrosu (poslednja dva pod vodom) pa čak i u smešnoj 'rekonstrukciji' Knososa. Dolazili su i gledali kako je sve počelo, u davnom osvitu sveta. Tako isto i Zo - stojeći u bleštavoj, plavoj svetlosti Egeja, raskoračena preko kamene uličice pet hiljada godina stare - oseća da se u nju ulivaju sačuvane vibracije one negdašnje slave, one veličanstvenosti, iz poroznog crvenog kamena pod njenim nogama, pa nagore, sve do srca. Jedna plemenitost, kojoj kraja nema.

     Ali je zato sva ostala Zemlja bila Kalkuta. Dobro; možda nije pošteno kazati tako nešto. Ali sama Kalkuta bila je potpuno Kalkuta. Smrdljak do neba, masa ljudskih telesa krajnje zbijena. Pri svakom izlasku iz hotelske sobe Zo je nailazila na prizor sa bar pet stotina ljudskih bića u istom vidnom polju; često i pet hiljada. Maltene da se na neki jeziv način obraduješ što tako mnogo živih bića uspeva da kulja kroz ulice - ima ih, ima ih... Svet kepeca, patuljaka i drugih niskih stvorova. Svako od njih odmah primeti visoku Marsovku, i odmah počnu da se pomeraju ka njoj, nagomilavaju se oko nje, kao ptići u iščekivanju da ih ptica, njihova roditeljka, odozgo nahrani. Doduše, neki su prilazili iz razloga kudikamo prijateljskijih, iz radoznalosti, a ne zbog gladi; neki su čak, činilo se, bili više zainteresovani da vide njen egzoskelet nego nju samu. Izgledali su zadovoljni životom. Mršavi, ali ne na smrt izmršaveli, čak ni oni među njima za koje se jasno videlo da ceo život provode na ulici - dakle, da na ulici bukvalno stanuju, pa i spavaju. Sada su ulice bile kooperative, čovek je morao dobiti 'stanarsko pravo' od kolektiva, da bi smeo da legne i spava na nekom određenom delu pločnika; zato je svaki 'stanar' ulice morao i da čisti svoj komadić teritorije. Ova ulična zadrugarska vlast regulisala je milione malih pijaca za prodaju svega i svačega, gajila useve na svakom nezazidanom komadiću zemlje, a mnogi zadrugari su među svojim biljkama i spavali. To je život na Zemlji u poznom holocenu. Posle Arijadne, nizbrdo i samo nizbrdo.
     Zo je otputovala u Prafore, jednu enklavu u brdima severno od Kalkute. Tu je stanovala jedna od Džekinih špijunki na Zemlji, usred velike kancelarije/spavaonice sa mnoštvom namučenih, prezauzetih državnih činovnika; ti ljudi su bukvalno živeli na radnom mestu, pred svojim kompjuterskim ekranima, i spavali svako ispod svog radnog stola. Džekina agentkinja bila je prevodilac i programer, razumela je mandarinski kineski, urdu, dravidski i vijetnamski, kao i svoj maternji hindu, i engleski; imala je široku mrežu prijatelja vičnih prisluškivanju, i zato je mogla obaveštavati Džeki o pojedinim indijsko-kineskim razgovorima u vezi sa Marsom.
     "Naravno da će i jedni i drugi nastaviti da šalju narod na Mars", reče ta žena, krupna i zdepasto građena, u razgovoru sa Zo, u malom uzgajalištu lekovitih trava, iza kancelarijske zgrade. "To ti je, kako kažu, 'datost'. Ali stiče se utisak da obe te vlade traže dugoročno rešenje ipak unutar svojih populacija. Više niko ne očekuje da ima više od jednog deteta. Ne samo što po zakonu ne sme više da se ima, nego i tradicija to nalaže."
     "Zakon za materice", reče Zo.
     Žena slegnu ramenima. "Može biti da je tako. Ali tu je reč, u svakom slučaju, o jednoj vrlo jakoj tradiciji. Ljudi gledaju oko sebe i vide problem. Svaki čovek zna da će dobiti tretman za dugovečnost, ali i da će mu tom prilikom biti ugrađen implant za sterilnost. Ta dva posla, u isti mah. To se shvata kao normalno stanje stvari. U Indiji, čovek smatra da je imao sreće ako dobije dozvolu da mu se taj implant izvadi; i ne buni se kad, posle rođenja njegovog prvog deteta, bude sterilisan zauvek. Čak su i hinduistički fundamentalisti izmenili svoja učenja i prihvatili ovo, zato što su socijalni pritisci na njih bili ogromni. Kinezi već vekovima rade tako. Otkriće lekova protiv starenja samo je učvrstilo već postojeću kinesku tradiciju."
     "Znači, Mars ima manje razloga da ih se plaši nego što to Džeki misli."
     "Pa, emigrante će oni nastojati da šalju i dalje, to je deo njihove ukupne strategije. U nekim katoličkim i muslimanskim državama otpor pravilu 'samo jedno dete' je žešći; neke od tih zemalja rado bi krenule u kolonizaciju Marsa kad bi on danas bio prazan. Veća pretnja za vas danas su Filipini, Brazil, Pakistan."
     "Hmmm", reče Zo. Kad god se razgovaralo o imigraciji, osećala se potišteno. Pod pretnjom: leminzi nadiru. "A nekadašnje meta-nacionalne kompanije?"
     "Stara 'Grupa 11' počinje opet da se okuplja, sa namerom da pruži izvesnu podršku najjačim starim meta-nacionalkama. A one će, dabome, tragati za mestima pogodnim za njihov razvoj. Mnogo su slabije nego pre poplave, ali ipak zadržavaju znatan uticaj u u Americi, Rusiji, Evropi, Južnoj Americi. Reci Džeki da dobro gleda kako će se Japan ponašati u sledećih nekoliko meseci. Ona će znati na šta mislim." Onda ta žena uključi svoj kompjuter/komunikator na levom šačnom zglavku, neposrednim dodirom u Zoin, da bi se bez ikakve mogućnosti prisluškivanja prenele informacije, sve do najsitnije pojedinosti, i da bi ih Zo mogla tako odneti na Mars, do Džeki.
     "U redu", reče Zo. Najednom umorna, kao da se neki težak čovek uvukao u njen egzoskelet pored nje, pa sad svojom težinom vuče i nju nadole. Zemlja je veliki teret. Neki ljudi su tvrdili da im tako jaka gravitacija prija, kao da im taj pritisak pomaže da se uvere da su stvarni. Zo nije patila od toga. Dobro, Zemlja je krajnje egzotična, niko nema ništa protiv toga, ali ona bi radije bila kod kuće. Izvuče utikač: prenos informacija sa špijunkinog na njen zglavak bio je završen. Poče zamišljati idealni srednji put, savršeni test za telo i duh: divnu gravitaciju Marsa.









40.
     Onda je bilo: sa Klarka, svemirskim liftom, dole, na Mars. Taj deo puta potrajao je duže nego let od Zemlje do Marsa. Tako se Zo vratila u svet, onaj pravi, jedini stvarni, Mars veličanstveni. "Svuda pođi - kući dođi", reče ona gomili putnika na železničkoj stanici u Šefildu. Onda sede srećno u prvi voz koji je potekao pistom niz Tarzis, onda u drugi, ka severu, ka Vidikovcu Ehus.
     Taj gradić je porastao od onih davnih dana kad je bio štab teraformista, ali nije porastao mnogo; nalazio se na zabačenom mestu, uklesan u strmi istočni zid Ehus Kazme, tako da se i nije imalo mnogo šta videti: primetno nastanjen samo jedan mali deo platoa na gornjoj površini litice, i samo jedan delić dna kanjona, a između toga tri kilometra okomitog razmaka - tako da iz jednog ne vidiš drugo; to, zapravo, nije bio jedan grad, nego dva sela povezana uspravnim metroom. Da nije bilo letača, Vidikovac Ehus mogao je potonuti u status dremljivog istorijskog spomenika, kao što su Podbreg ili Senzeni Na, odnosno skrovišta u ledu na dalekom jugu. Ali se istočni zid Ehus Kazme isprečio na put preovlađujućim zapadnim vetrovima koji se slivaju sa izbočine na planeti, poznate pod nazivom Tarzis; nemajući kuda, ovi vetrovi jure uvis, daju uzlazna strujanja zapanjujuće snage. Iz tog razloga, ovo mesto je pravi raj za 'pticarenje'.
     Zo je trebalo da raportira o obavljenom putovanju svojim poslodavcima - a to su bili Džeki i aparatčici stranke Slobodni Mars koji rade za Džeki. Međutim, poželela je da, pre uplitanja u sve te zamršarije, malo leti. Zato je iz garderobe na poletištu Vidikovca Ehus podigla svoje staro jastreb-odelo, ono isto kojim se služila i na Santoriniju pre nekog vremena, otišla u svlačionicu, skliznula u njega. Osetila je glatku, mišićima sličnu teksturu savitljivog egzoskeleta kojim je sad bila ojačana. Onda peške niz stazu (a ptičji rep, sa raširenim 'perima', vuče se po tlu) sve do odskočne daske, koja nije bila ni odskočna ni daska nego jedno prirodno proširenje nadneto nad provaliju od tri kilometra, i još produženo uzanom betonskom pločom, sa koje se trebalo baciti u ponor. Korak za korakom, ona dođe do kraja betonske 'daske' i usmeri pogled dole, dole, dole, tri hiljade metara dole, sve do oker boje na dnu Ehus Kazme. Sa uobičajenim talasom adrenalina, ona se poče naginjati preko ruba, i onda se preturi, i strmoglavi se u bezdan. Baš glavom nadole, dole, dole, dole, a vetar već huji silovito preko njenog šlema, najzad ona postiže krajnju moguću brzinu u ovakvom padanju, a to zna po visini zvižduka vetra oko sebe. Pa raširi naglim razmahom ruke, oseća kako se spoljašnji kostur kruti i pomaže joj da zadrži ta predivna krila u potpuno raširenom položaju; čuje se jak tup zvuk kao da se otvorio i vazduhom naglo popunio padobran; i ona poleće uzlaznom putanjom ka suncu, okreće glavu, izvija leđa unazad, ispruža nožne prste, mrda malo repnim perima levo-desno da ih poravna; a vetar je vuče uvis, uvis, uvis. Jednovremeni pomak ruku i nogu, zaokret, tesna spirala još uzlazna, sad vidiš liticu, a sad bezdan, i tako naizmenično: letiš. Zo je jastrebica, divlja i slobodna. Smeje se srećno, a suze cure u njenim gogl-naočarima, povučene g-silama na razne strane.
     Vazduh je iznad Ehusa bio gotovo prazan ovog jutra. Većina letača koristila je ove uzlazne struje samo jednom, da uhvati veliku visinu, a onda su leteli ka severu, ili krstarili visinama, ili pronalazili široke naprsline u zidu litice i sjurivali se naglavačke niz njih, zato što je uzlazno strujanje vazduha bilo na takvim mestima znatno slabije, tako da je letač mogao da postigne mnogo veću brzinu padanja. To je uradila i Zo, kad je uzletela na približno pet hiljada metara iznad vidikovca i kad je već morala disati čist kiseonik iz rezervnog aparata u svom ptičjem šlemu. Zaokret glavom nadesno, sada desno krilo nadole, i putanja koja zaokreće elegantno; zamah je nosi poprečno u odnosu na vetar, a vetar teče preko nje i hitro je pipa, opipava. Ne čuje se ništa osim snažnog šumora njenih krila. Pritisak vetra na njeno telo je divna masaža, diskretno erotična, što ona oseća kroz letačko odelo - zapravo, oseća se kao da tog odela i nema, kao da leti naga, a vetar naleće neposredno na njenu kožu, što bi ona najviše i volela kad bi bilo izvodljivo. Dobro ptičje odelo odlikuje se upravo tom osobinom, pojačava ovakve osećaje; a ovo je njeno staro odelo, u kome je letela već tri M godine pre polaska na Merkur; zato tako tačno naleže odasvud na nju, pasuje, kao rukavica, divno je vratiti se u njega.
     Ona se ukoči u položaju dečjeg 'zmaja' i tako para vazduh, napred i napred, sve dok sasvim ne izgubi brzinu; onda se prevrne glavom nadole, u figuru kao da pada raspeta na krstu, poznatu pod nazivom 'Isusov pad'. Hiljadu metara sunovrata. Onda skupi krila uz telo i protrese rep nekoliko puta da bi pronašla najbržu moguću putanju padanja. Vetar zviždi oko njenih ušiju. Ona pada kao munjevita bomba i tako prohuji pored ruba litice, a to je otprilike vreme kad treba početi manevar izvlačenja iz obrušavanja, jer kad se pada ovom brzinom, znatno većom od najveće dozvoljene, onda preostala tri kilometra do dna provalije nisu veliko rastojanje; štaviše, dno ti juri pravo u lice, brzo kao šamar. Poslednji. Ona ulaže svu svoju snagu, veštinu i 'nerv' za ovo, i svu snagu ptičjeg odela; zabacuje se leđima unazad i naglo širi krila koja se rasklope uz siloviti 'pucanj'. Veliko naprezanje za grudne mišiće i bicepse, ogromno, iako odeća pomaže, preuzimajući jedan deo (koji se logaritamskom krivom uvećava, prema potrebi) njenog opterećenja na sebe. Repna pera zaokreni; izvlači se iz pikiranja; četiri mukotrpna zamaha krilima; i vodoravno iznad peščanog poda provalije, ogromnom brzinom, sasvim nisko, tik iznad peska, da se tu našao neki miš, mogla bi ga zubima zgrabiti i odneti.
     Zaokret uvis, opet u uzlazno strujanje, zavojito u visine, čak u oblake koji su se nešto počeli nakupljati. Vetar je danas neujednačen, idealan za tumbanje i igru, naprosto se izgubiš u njemu. To je smisao života, Vaseljena postoji radi ovoga: čista radost, iščezava 'ja', um postaje ogledalo vetru i ništa više. Raskoš; ona ovog puta leti kao anđeo. Postoji taj naziv, za taj kvalitet letenja. Ponekad letiš kao bespilotni robot-avion, ponekad kao ptica, ali u nekoj retkoj prilici dogodi se da letiš kao anđeo. Ona to odavno nije postigla, sad jeste.
     Zo dođe k sebi. Poče se usmeravati umerenim letom dole, ka sletištu na Vidikovcu; duž njenih ruku - umor. Onda vide jednog pravog, živog jastreba, pticu. Poče ga pratiti, što bi učinila i većina drugih letača u takvoj situaciji. Kad vidiš pravu pticu, ideš iza nje i motriš na svaki njen pokret, pomnije nego što to ljubitelji ptica čine kad gledaju sa tla; jer ti motriš da bi oponašao, da bi kopirao svaki trzaj i treptaj, da bi preuzeo pticinu prirodnu genijalnost letenja. Dešavalo se da jedan jedini soko kruži polako iznad pustinje, ne sluti ništa, samo pazi dole ne bi li uočio nešto za jelo, a cela četa ljudi leti iznad njega, upinjući se da oponaša svaku njegovu kretnju. Sa više ili manje uspeha. To bude zabavno.
     Ona tako pođe sad, kao jastrebova senka. Zaokretala je tačno kad i on, isto kao on. Oponašala njegovo držanje krila i repa. Jastrebovo maestralno vladanje vazduhom ostalo je, ipak, samo ideal, koji ona može oponašati koliko hoće, ali nikad ne može stvarno dostići. Ipak, može da pokušava: u blistanju sunca, kroz hitnju oblaka, nebo indigo boje, kroz ovaj vetar na njenom telu, kroz male bestežinske 'orgazme' u utrobi svaki put kad izgubi svu brzinu i počne kao kamen da pada naglavce u bezdan... trenuci izvan vremena, bez ijedne misli. Najbolje i najčistije korišćenje onog vremena koje je čoveku dato.
     Ali sunce je već odmicalo ka zapadu, a ona poče osećati žeđ. Zato ostavi jastreba da dalje sam jastrebuje kroz ovaj dan, a ona se okrete i poče silaziti ogromnim lenjim 'S' putanjama ka Vidikovcu, sve do samog središta sletišta, u koje doskoči tačno, sa još jednim, poslednjim razmahom krila, stopalima baš na zelenog Kokopelija, i ostade tu. Kao da ništa nije ni bilo.

     Jedan deo gradića, odmah iza poletišta, dobio je ime 'Navrh', a sastojao se uglavnom od mnoštva jeftinih restorana i spavaonica gde nije zalazio gotovo niko osim letača i turista koji su naumili da gledaju letače. Svi su oni jeli, pili, vrzmali se, pričali, plesali i tražili osobu s kojom bi se mogli smuvati u krevet na jednu noć. I gle, ko je tu, nimalo iznenađujuće, njeni prijatelji letači, Rouz i Imhotep, Ela i Estavan, svi zajedno u 'Adler Hofbrauhausu', već nacvrcani i dobro raspoloženi, a od ovog trenutka i oduševljeni što je Zo opet s njima. Svi još po jedno piće u 'Adleru' da proslave ovaj sastanak, a onda na Vidikovac, ali zaista samo radi vidika; do ograde, ne dalje (ali seli su na nju), i onda pričaj, sustiži ogovaranja iz svežih izvora, a u ruci ipak bokal pića 'ojačanog' pandorfinima. Nepristojni komentari o ljudima koji paradiraju u blizini. Kad ugledaš u gomili nekog svog prijatelja, dernjaš se da mu privučeš pažnju.
     Posle nekog vremena otišli su sa vidikovca nazad u gomile sveta u Navrhu i polako se probili kroz barove do jednog od javnih kupatila. Nagurali su se u svlačionicu, poskidali se i odlutali nagi kroz tamne, tople, vodenaste sobe, u kojima je voda bila negde do pojasa, negde do članaka, negde do prsa - vruća, hladna, mlaka - a pri tom su se i razišli, mada su se neki i našli; imali su seks sa nepoznatim osobama koje su jedva videli, Zo je klatila na sebi jednog po jednog nekoliko partnera dok konačno nije dogurala do svog orgazma, a tada je počela da prede zadovoljno kao mačka: celo telo se steže u sebe, a um odlazi negde daleko. Seks, seks, ništa nije kao seks, ništa osim možda letenja, koje na njega u mnogo čemu liči: zanos tela, još jedan maleni odjek Velikog praska, tog prvog orgazma. Zo gleda zvezde kroz prozirnu kupolu iznad kupatila, i obuzima je radost zbog tog prizora, ali i zbog osećaja tople vode oko nje i zbog nekog mladića koji je upravo svršio u njoj, pa ostao, polučvrst, unutra, a tri minuta kasnije opet se ukrutio i navalio da joj ga ćuška, smejući se zbog nailaska još jednog blistavog orgazma. Posle ovoga odgacala je kroz vodu u bar, gde je bilo ipak nešto više svetla, i našla ostale drugare tamo; Estavan je upravo proglašavao da je najbolji od svih orgazama onaj treći u istoj noći. To je zato što je približavanje vrhuncu predivno dugotrajno, a sperme je ipak ostalo još dovoljno za jednu dobru ejakulaciju, reče on. "Posle toga može biti još fino, ali čovek mora biti skroz podivljao da bi svršio četvrti put, a i tad ipak nije kao treći." Zo, Rouz i ostale žene bile su jednoglasne u uverenju da je u ovoj stvari, kao i u mnogim drugim stvarima, ženski rod nadmoćan; u jednoj noći u ovim kupatilima one rutinski postižu po nekoliko divnih orgazama, a i to je sitnica u odnosu na 'status orgazmus', svojevrsni kontinuirani orgazam koji kod žene traje i pola sata ako te večeri ima sreće i ako je partner spretan. To su one postizale naročitom veštinom, koju su proučavale prilježno, ali znale su da je postizanje tog trajnog orgazmičkog stanja ipak više umetnost nego nauka: treba biti napaljena, ali ne suviše napaljena, treba biti u grupi, ali ne u gomili... Žene obavestiše Zo da su u poslednje vreme veoma uznapredovale u ovoj veštini i stekle pouzdanost, a Zo presrećna zatraži da joj to i dokažu. "Al da ja budem na stolu." Estavan se oglasi jednim bučnim "Huuuu!" i povede nju i celo društvo u jednu sobu iz koje je virio veliki sto. Imhotep leže na leđa nasred stola da Zoi posluži kao čovek-madrac za ovu priliku, a ostali podigoše Zo i staviše je poleđuške na Imhotepa pri čemu se ona ujedno i navukla na njegov ud. Tako angažovanu, spopadoše je sad svi ostali, rukama, ustima, genitalijama, jedan jezik u jedno uvo, a drugi u drugo, u usta, dodir svud i odasvud; posle nekog vremena pretvorilo se to u smešanu masu erotskog osećaja, potpuno seks-okruženje, a Zo poče zadovoljno i glasno da 'prede' kao mačka. A kad stade da svršava, praćakajući se se kukovima i leđima na Imhotepu, oni nastaviše, ali umerenije, ne dajući joj da 'siđe na zemlju'; najzad, ona je poletela, ona leti, i sad je dovoljan samo dodir malog prsta da se orgazmično stanje održi, sve dok Zo ne povika "Ne! Ne mogu!" na šta se oni nasmejaše i nastaviše da je diraju, a kad u mišićima njenog stomaka zavlada stvarni grč, ona se silovito svali sa Imhotepa u jednu stranu, gde je Roza i Estavan uhvatiše. Nije mogla ni da stoji. Neko joj reče da je svršavala dvadeset minuta; a njoj se činilo da je bilo dva minuta ili cela večnost. Boleli su je, sad, svi mišići u stomaku, i mnogi u butinama i stražnjici. "Hladno kupanje", promrmlja ona i odvuče se u susednu sobu punu prohladne vode.
     Ali posle toga što je bilo na stolu, ona nije imala više mnogo šta da radi u kupatilima. Svaki dalji orgazam bio bi bolan. Ostade da pomogne drugima. Prvo da na stolu 'urade' Estavana i Kserksa, a onda jednu mršavu ženicu, njoj nepoznatu; sve je to bilo zabavno, ali je i dosadilo. Meso meso meso. Ponekad osoba posle svog doživljaja na stolu zalazi sve dalje i dalje u seks; ali u drugim prilikama zaključi da je sve to bez veze: koža, dlake, meso, spolja ili iznutra, koga je briga za to?
     Zo ode u svlačionicu, obuče se, iziđe na ulicu. Bilo je jutro, a sunce blistavo na ravnicama Lune Planuma. Zo poče da teče kroz prazne ulice, prema hostelu, osećajući se opušteno, čisto i sneno. Sad pojesti jedan ogroman doručak, skršiti se u krevet i slatko spavati.
     Ali, u restoranu hostela, Džeki. "Gle, nije li to naša Zoja." Džeki je oduvek mrzela to ime, koje je Zo uzela sama za sebe.
     Zo, iznenađena, reče: "Jesi li me pratila dovde?"
     Džeki napravi zgađeno lice. "Ovo je i moja zadruga, kao što možda pamtiš. Što se nisi javila kad si se vratila?"
     "Htela sam da letim."
     "To nije opravdanje."
     "Niti se ja tebi pravdam."
     Zo ode do bife-stola, natrpa u jedan tanjir gomilu kajgane i zemički. Vrati se do Džekinog stola, poljubi svoju majku u teme. "Dobro izgledaš."
     Izgledala je, zapravo, mlađa nego Zo, koja se često izlagala suncu i zato imala bore na koži; mlađa, ali nekako 'konzervisana', vidno čuvana od propasti; kao neka Zoina mlađa sestra koju su čuvali u boci, negde, i tek nedavno 'sipali' u otvoreni prostor. Nije htela priznati Zoi koliko često uzima gerontološke tretmane; ali Rejčel je pričala da Džeki svaku novu verziju tih lekova isproba, a nove verzije stizale su tempom od dve ili tri svake godine. Osim toga, Džeki je svake tri godine, ili češće, uzimala i osnovni 'paket' geronto-lekova. I tako, iako na domaku svoje pete M decenije, izgledala je maltene kao Zoina vršnjakinja, ako se izuzme taj kvalitet konzervisanja, koji je bio ne toliko u telu koliko u duhu - neki pogled u Džekinom oku, jedna otvrdlost, napregnutost, umor ili oprez. Naporan je rad ostajati alfa-ženka iz godine u godinu; rvanje je to, junačko. Ostavilo je tragove na njoj, ma koliko bebasto-glatka bila njena koža, ma koliko Džeki i danas bila lepotica - a to je, van svake sumnje, ostala. Ipak je starila. Uskoro će mladi muškarci početi da se odmotavaju sa njenog malog prsta i otpadaju.
     A do tada, zadržala je vrlo moćno 'prisustvo' koje je sad zračilo priličnom zlovoljom. Ljudi su sklanjali pogled kao da bi od Džekinog pogleda mogli pasti mrtvi; videći ovo dejstvo, Zo se nasmeja. Nije baš učtivo tako reagovati na prisustvo svoje majke, ali šta bi drugo mogla? A nije se mogla ni nervirati, odveć je bila opuštena za to.
     Svejedno, verovatno je taj glasan smeh bio greška. Džeki se zapilji hladno u nju i tako ostade sve dok se Zo ne uozbilji.
     "Da čujem šta je bilo na Merkuru."
     Zo slegnu ramenima. "Rekla sam ti. Misle da i sad imaju Sunce za davanje spoljašnjim planetama, i glava im je puna toga, smatraju da su veoma važni."
     "Valjda bi njihova Sunčeva svetlost bila i sad od koristi ovde."
     "Energija je uvek korisna, ali sada spoljašnji sateliti proizvode koliko im treba."
     "Znači, Merkurovcima ostaju metali."
     "Tako je."
     "A šta traže za uzvrat?"
     "Svako želi da bude slobodan. Nijedan od tih novih svetova nije dovoljno veliki da bude samodovoljan; znači, svaki mora imati nešto čime može trgovati da bi ostao slobodan. Merkur ima sunce i metale, asteroidi metale, spoljašnji prirodni sateliti imaju zapaljive gasove. Svako pakuje i prodaje ono što ima, i nastoji da sklapa saveze da bi izbegao pad pod dominaciju Zemlje ili Marsa."
     "Nije to dominacija."
     "Ne, ne, uopšte nije." Zo zadrža ozbiljan izraz lica. "Ali, znaš, veliki svetovi su..."
     "Veliki." Džeki klimnu glavom. "Ali kad se mnogo malih sabere, dobije se zbir koji je veliki."
     "Ko će da ih sabere?" upita Zo.
     Džeki je ovo pitanje prenebregla. Odgovor je, ionako, bio sam po sebi jasan: sabraće ih ona, Džeki. Već odavno se ona rve i bori sa raznim silama na Zemlji za kontrolu nad Marsom; da ne bi Mars bio udavljen potopom novih doseljenika sa Zemlje. Ljudska civilizacija se širila kroz Sunčev sistem, a Džeki je sve nove naseobine i državice sagledavala kao pione u toj velikoj borbi. I, stvarno, ako bi ih bio dovoljno velik broj, mogli bi uticati.
     "Nema razloga da se mnogo zabrinjavamo zbog Merkura", reče joj Zo. "To je ćorsokak, provincijski gradić, u vlasti nekakvog kulta. Niko ne može naseliti mnogo ljudi tamo, niko. Znači, i ako uspemo da ukrcamo Merkur na našu stranu, naš dobitak neće biti naročito veliki."
     Džekino lice dobi izraz zamorenosti svetom, kao da hoće da kaže da je Zoina analiza detinjasta, i da baš na Merkuru postoji neki tajni izvor političke moći. Ovo je bilo dovoljno da se Zo iznervira, ali ona se savlada i ne pokaza to.
     Uđe Antar, koji ih je tražio; vide ih i nasmeši se, priđe Džeki i hitro je poljubi, onda poljubi i Zo, ali duže. On i Džeki počeše da se dogovaraju o nečem, šapatom; posle nekog vremena Džeki mu reče da sada ide.
     Zo još jednom uvide kolika je volja za vlašću prisutna kod Džeki. Bez ikakvog razloga narediti Antaru da uradi nešto što bi on i sam uradio; to je paradiranje činjenicom da imaš vlast. Često je Zo to viđala kod nisei žena, koje su odrasle u patrijarhalnom društvu i još opako reagovale protiv njega. Još im nije sasvim postalo jasno da patrijarhat više nije važan, štaviše da možda nikada i nije bio važan - jer je uvek ostajao u čvrstom Kegelovom zahvatu 'zakona materice', jedne biološke vlasti koja ne može biti kontrolisana nečim tako labavim kao što je politika. Čak i najtvrđi patrijarsi, ali i svi ostali ljudi, morali su priznavati da ženski rod kontroliše muško seksualno zadovoljenje, kao i opstanak; otud strah patrijarha pred ženom, strah iskazan na mnogo načina, pa i purdah-zavesom između muških i ženskih prostorija, klitoridektomijom, vezivanjem stopala u daske da bi ostalo osakaćeno, i tako dalje - gnusobnosti, očajnička odbrana poslednjeg rova, koja je neko vreme i uspevala, svakako - ali je sad oduvana, nestala bez traga. Sad jadni muškići moraju da se snalaze kako god znaju, sopstvenim snagama, a to nije lako. Žene kao što je Džeki bičuju ih žestoko. A druge žene vole da budu 'pod korbačem' žena kao što je Džeki.
     "Tražim od tebe da sad odeš na Uranov sistem", reče Džeki. "Tamo se tek naseljavaju, a ja želim da ih šćapim što ranije. I galilejskim naseljima prenesi poruku; počeli su oni meni nešto da vrdaju."
     "Pa trebalo bi malo da rmbam u zadruzi, pre nego što opet krenem na put", reče Zo, "inače će svakome biti jasno da mi je zadružni rad samo fasada."
     Pošto je mnogo godina trčala sa jednom družinom 'mesoždera' u Lune Planumu, Zo se nedavno učlanila u jednu zadrugu koja je dobrim delom bila fasada za prikriveno delovanje partije Slobodni Mars. Na taj način Zo i mnogi drugi agenti mogli su delovati kao 'zadrugari', a da ne izlože otvoreno svoju pravu ulogu. Zoina zadruga pravila je i ugrađivala kraterske kupole, ali Zo već duže od godinu dana nije pipnula taj posao.
     Džeki klimnu glavom. "Dobro, idi odradi neko vreme, a onda uzmi novo odsustvo. Kroz jedno mesec dana."
     "Važi."
     Zo je i sama želela da vidi prirodne satelite spoljašnjih planeta, pa joj je bilo lako da pristane na ovaj plan. Ali Džeki samo klimnu glavom, ne pokazujući nikakav znak svesti da je Zo možda mogla i odbiti. Sve u svemu, njena majka nije mnogo maštovita osoba, zaključi Zo. Znači, Zo je nasledila taj svoj kvalitet maštovitosti od oca, Ka ga blagoslovio. Nije želela znati ko joj je otac; u ovom trenutku to bi samo sputalo njenu slobodu. Ali bila mu je veoma zahvalna na tim genima koje joj je dao, spasenje od čistog džekizma.
     Zo ustade, suviše umorna da bi i trenutak duže mogla trpeti svoju majku. "Izgledaš umorna, a ja, ja ne da sam umorna nego me nema", reče ona. Poljubi Džeki u obraz i ode ka spavaoni. "Volim te. Možda bi trebalo da uzmeš trtetman ponovo; razmisli o toj mogućnosti."

     Njena zadruga bila je u krateru Morez, u oblasti Protonilus Mense, između Mangale i Bredberi Pointa. Bio je to veliki krater, prava provala u dugačkoj, nagnutoj ravni Velike eskarpe koja se tu spuštala ka poluostrvu zvanom Bunov zemljouz. Zadruga je stalno razvijala nove vrste molekularnih mreža namesto starih, i njima zamenjivala stare naduvane kupole iznad gradova. Najnoviji njihov pronalazak bila je mreža koju su razapeli iznad sopstvenog kratera, od polihidroksibutiratne plastike čija su vlakna dobijana žetvom biljaka, i to soje genetski inženjerisane tako da je u svojim hloroplastima, u stabljici i listu, proizvodila tu plastiku, skraćeno nazvanu PHB. Mreža je delovala kao ekvivalent dnevnog inverzionog sloja, zbog čega je vazduh unutar kratera bio za oko trideset posto gušći i znatno topliji od spoljašnjeg. Ovakve mreže olakšavale su biocenozama teški prelazak iz života pod naduvanom kupolom u život na slobodnom prostoru; ostavljena trajno nad nekim delom zemljišta na srednjim ili velikim nadmorskim visinama, ovakva mrežasta kupola stvarala je prijatnu mezoklimu. Morez se nalazio na 43 stepena severne geografske širine, gde će zime izvan kratera biti uvek oštre. Ali sa mrežastom, polupropusnom kupolom razapetom preko Moreza, oni su unutra mogli da započnu gajenje šuma iz visinskih toplih predela, u kojima će biti mesta i za egzotične biljke genetski inženjerisane od prirodnih biljaka sa istočnoafričkih vulkana, sa Nove Gvineje, i sa Himalaja. U letnjim danima, na kraterskom dnu nastajale su čak vrućine, pogodne za čudno, rascvalo, klinasto drveće koje je širilo oko sebe jake prirodne mirise.
     Stanovnici kratera živeli su u zasebnim stanovima ukopanim naročito u severni luk kraterskog prstena, sa unutrašnje strane, i to na četiri sprata, stepenasto povučena jedan iza drugog, svaki sprat sa prostranom terasom ispred sebe. Zidovi okrenuti ka terasama bili su svi providni i svi su gledali na zelene rese šume Kilimandžaro koja je bila ispod njih. Ove terase zimi su se pekle na suncu, a leti su bile u hladu senica od drvenih letvica prepletanih vinovom lozom. Pa ipak su leti na terasama temperature dostizale i 305 stepena K, i narod je gunđao da bi trebalo namestiti kupolu od neke grublje mreže da bi veća količina toplog vazduha mogla da izlazi, ili čak ugraditi sistem sa pokretnim delovima tako da se leti kupola može naprosto da ukloni, a uoči zime opet da se raširi.
     Zo je skoro svaki dan provodila radeći na rubovima kratera, nekad na površini, a nekad ispod površine. Nastojala je da ostvari maksimalan radni učinak pre nego što opet krene u svemir. Ovog puta posao je bio zanimljiv, išlo se dugačkim rudarskim tunelima ispod Marsove površine, za raznim žilama i slojevima minerala u kraterskom prstenu. Kad je, u davnim vremenima, nešto 'pljesnulo' u Mars i napravilo ovaj krater, nastale su, procesom brečovanja, svakojake korisne metamorfne stene, među kojima je, kao dodatnu korist uz glavnu eksploataciju, bilo lako naći i minerale potrebne za proizvodnju 'gasova staklene bašte'. Zadruga je istraživala nove metode rudarenja, nastojeći da proizvodi i veštačko đubrivo za dohranjivanje soje i drugih biljaka potrebnih za proizvodnju mreža, ali, takođe, da rudari u dubini, u regolitu, bez ikakvog narušavanja površinskog izgleda Marsa, sa nadom da jednog dana dobro unovči tu veštinu. Gotovo sve 'rmbanje' ispod površine prepušteno je naravno robotima, pa ipak, još je bilo, kao što u rudarstvu mora uvek biti, i zadataka za koje je ljudsko biće optimalan radnik. Zo je našla da joj veoma prija da prisustvuje izdubljivanju pećina u sumračnom podmarsovskom svetu, da ostaje ceo dan u utrobi planete između velikih kamenih ploča, čiji se tesni, grubi, crni zidovi sjakte od kristala sa kojih eksplodira moćna svetlost; da proverava uzorke, istražuje nove, tek prosečene galerije, u šumi potpornih stubova tupe magnezijumske boje, ugrađenih, tačnije rečeno uguranih robotskom snagom gde god je bilo potrebno podupirati. Radila je kao pećinski čovek 'troglodit' koji želi da nađe neko retko bogatstvo ispod zemlje. Na kraju radnog vremena za taj dan, ona iziđe iz lifta i žmirka ludo u iznenadnom sunčanom sjaju kasnog popodneva, a vazduh je oko nje bronza ili pastrmka ili ćilibar, dok sunce blista kao stari prijatelj kroz nebo sve purpurnije; sunce ih greje dok odmiču pešice uz nagib kraterskog prstena do kapije kratera, a onda okrugla šuma Moreza leži pod njima, jedan izgubljeni svet, dom jaguara i ptica lešinara. Kad se prođe kroz mrežastu kupolu i uđe unutra, postoji žičara koja te odvede dole, do tvog naselja; ali Zo je najradije na kapiji odlazila u portirnicu, uzimala svoje ptičje odelo iz kasete, navlačila ga na sebe i potezala rajsferšluse; zatim bi potrčala po letačkoj platformi, raširila krila i odletela u lenjim spiralama do gradića na severnoj strani kratera, da tamo večera na jednoj od restoranskih terasa i da gleda kako papagajčići raznih vrsta skakuću oko stolova nastojeći da štrpnu ostatke hrane za sebe. Kad već mora da se ide na posao svaki dan - ovakav dan nije loš. Spavala je dobro.
     Jednog dana dođe grupa inženjera atmosfere da vide koliko to vazduha procuri kroz mrežu-kupolu kratera Morez u podne letnjeg dana. Mnogi od tih inženjera bili su starci, imali su izbledele oči i rasejano ponašanje dugogodišnjih areologa-terenaca. Pokaza se da je jedan od tih iseija Saks Rasel lično, sitan, ćelav čova sa krivim nosem, kože naborane kao što je kod starih kornjača koje klompaju polako po dnu kratera. Zo je zurila u njega, odvraćala pogled, pa opet zurila: taj slavni starac, jedan od najslavnijih ljudi u istoriji Marsa. Bizarno je da jedna takva ličnost iz knjiga priđe i kaže 'Zdravo' baš njoj, isto tako bi mogao da se dogega Džordž Vašington ili Arhimed; mrtva ruka prošlosti živi, evo, i sad među njima, jedan čiča koji je večito zblanut pred čudima današnjice.
     Tokom celog uvodnog sastanka (namenjenog 'orijentaciji' gostujuće ekipe) Saks Rasel je izgledao itekako začuđen i ošamućen. Onda je raspitivanja o atmosferi prepustio svojim kolegama, pa se odšetao, sam, do ruba terase i zagledao u prostranstva šume ispod gradića. Neki ljudi koji su se našli u blizini predstaviše mu Zo, a on je poče gledati žmirkavo, sa mutnim lukavstvom kornjače. "Podučavao sam tvoju majku nekada."
     "Tako je", reče Zo.
     "Da li bi me povela da vidim dno kratera?" upita on.
     "Ja ga obično preletim", reče Zo, iznenađena.
     "Ja sam se nadao da pođem peške", reče on, pogleda je i trepnu nekoliko puta.
     Vrednost ovoga kao novog iskustva bila je tako velika da Zo pristade.

     Pošli su u rano jutro, po svežini, kroz senku ispod istočnog dela kraterskog prstena. Iznad njih ukrštale su se grane balzinog i saal drveća, obrazujući visoki svod od upletenih krošnji kroz koje su lemuri đipali i kričali. Starac je hodao polako, ali postojano, a usput je zurio ka ovim šumskim stvorenjima koja za njega nisu marila nimalo; progovarao je retko, uglavnom da bi pitao Zo zna li nazive raznih vrsta paprati i drveća. Ona nije znala ništa od toga, samo je umela prepoznati vrste ptica i reći mu kako se koja zove. "Meni kad neko kaže naziv neke biljke, to nažalost na jedno uvo uđe, a na drugo iziđe", priznade ona veselo.
     Njegovo čelo nabora se na ovo.
     "Ali mislim da mi to pomaže da ih bolje vidim", dodade ona.
     "Aha." On se osvrte i poče zagledati drveće, kao da oprobava da li to tako dejstvuje. "Da li to znači da ptice vidiš slabije nego biljke?"
     "A, pa, nije to isto. Ptice su moja braća i sestre, moraju imati imena. To je deo njih. Ali ovo ovde..." Ona gestom pokaza zelene rese divovskih paprati oko njih, pod klinastim uspravnim krošnjama razbeharanog drveća. "Ovo je stvarno bezimeno. Mi imena smišljamo za njih, ali ne može se reći da biljke ta imena zaista imaju."
     On porazmisli o ovome.
     Kilometar kasnije, na stazi koja je u dobroj meri bila zakrčena izđikalim biljem, on upita: "Gde letiš?"
     "Svuda."
     "Imaš omiljena mesta?"
     "Volim Ehus Vidikovac."
     "Dobre uzlazne struje?"
     "Veoma dobre. Tamo sam i bila sve dok se Džeki nije sjurila na mene i oterala me na posao."
     "Na posao koji nije tvoj?"
     "Ma jeste, jeste. Nego moja zadruga vrlo širokom rukom daje slobodno vreme."
     "Aha. Znači, ostaćeš ovde još neko vreme?"
     "Samo do polaska galilejskog šatla."
     "A tad emigriraš?"
     "Ne, ne. Idem na turneju, za Džeki. Diplomatska posla."
     "A, tako. U posetu Uranu?"
     "Da."
     "Rado bih video Mirandu."
     "I ja. To je jedan od razloga što idem."
     "A, tako."
     Pregazili su jedan plitki potočić, stupajući po golom, pljosnatom kamenju. Ptice su se dozivale, insekti zujali. Sunce je sad ispunilo celu kratersku 'činiju', ali ispod šumskih krošnji zadržala se hladovina. Vazduh je bio isprobadan uporednim, kosim stubovima i 'žicama' žute svetlosti. Rasel stade, onda čučnu i zagleda se u potočić koji su upravo prešli.
     "Kakva je bila moja mama kao dete?" upita Zo.
     "Džeki?"
     On porazmisli i o ovome. Prođe dugo vreme. I kad je Džeki već stigla do kraja svog ogorčenog zaprepašćenja što je stari zaboravio postavljeno pitanje, on reče: "Brzo je trčala. Mnoga pitanja je postavljala. Zašto, zašto, zašto. To mi se dopadalo. Bila je najstariji pripadnik pokolenja ektogena, čini mi se. U svakom slučaju, vođa."
     "Da li je bila zaljubljena u Nirgala?"
     "Ne znam. Zašto, jesi li srela Nirgala?"
     "Mislim da jesam, da. Jednom prilikom, sa mesožderima. A Piter Klejborn, da li je bila zaljubljena u njega?"
     "Zaljubljena? Možda, kasnije. Kad su bili stariji. U Zigotu, ne znam."
     "Slabo ti to znaš."
     "Slabo."
     "Sve zaboravio, a?"
     "Ne sve. Ali ono što pamtim jeste... teško odrediti. Pamtim da se Džeki jednog dana raspitivala o Džonu Bunu, tačno na ovaj način na koji se ti sad raspituješ o njoj. Ne samo jednog dana; nekoliko puta. Bila je zadovoljna što je njegova praunuka. Ponosila se njime."
     "Ponosi se ona njime i danas. A ja se ponosim njome."
     "I - pamtim da je plakala, jednom."
     "Zašto? Ali nemoj slučajno da mi kažeš da ne znaš!"
     Ovo ga je uplašilo i zaustavilo. Posle nekog vremena on diže pogled ka njoj, sa osmehom koji je bio maltene ljudski. "Zato što je bila tužna."
     "Oh! Baš dobro!"
     "Zato što ju je njena mama ostavila. Ester?"
     "Da, Ester."
     "Kasei i Ester su prekinuli svoju vezu, i Ester je otišla... ne znam kuda. Ali su Kasei i Džeki ostali u Zigotu. Jednog dana ona je došla ranije u školu, a tog dana ja sam držeo predavanja. Postavila je mnogo pitanja sa 'zašto'. Ali ovog puta i pitanja o Kaseiju i o Ester. A onda je zaplakala."
     "Šta si joj rekao?"
     "Niš... Pa, valjda, ništa. Nisam znao šta da kažem. Hmmm... mislim da je možda bolje bilo da je otišla sa Ester. Veza sa majkom, bitna."
     "Ma, hajde."
     "Ne slažeš se? Ja sam mislio da svi vi mladi urođenici Marsa prihvatate sociobiologiju."
     "Šta je to?"
     "Pa... verovanje da za većinu odlika jedne kulture postoje biološka objašnjenja."
     "Ma, ne. Ni slučajno. Mi smo mnogo slobodniji od toga. Uloga majke može se obaviti svakojako. Neke majke su samo inkubatori i ništa više."
     "Pretpostavljam da je tako..."
     "Veruj mi da je tako."
     "...ali Džeki je plakala."
     Dalje su pešačili ćuteći. Pokazalo se da Moroz, kao i mnogi drugi veliki krateri, ima nekoliko slivova, koji svi imaju oblik kriške od torte, s tim što se voda na kraju sakuplja u močvarnoj središnjoj oblasti, a u sredini toga bude jezero. U ovom slučaju, jezero je bilo malo i imalo je oblik bubrega koji se povijao oko grubih, ne osobito visokih grbina koje su činile samo središte kratera. Zo i Rasel iziđoše ispod šumskih svodova stazicom jedva primetnom, koja odmah iza tog mesta zađe u slonovsku travu i nestade. Začas bi se izgubili u tom moru trave znatno više od čoveka, da nije bilo potočića koji je krivudao u blizini na svom putu ka običnoj livadi, da bi potom prošao i kroz livadu i ulio se u jezero koje je u dobroj meri bilo zaraslo trskom i žabokrečinom. Ali i na livadi su postojali veliki, kružni 'buseni' te 'slonovske' trave, tako da Zo i Rasel često nisu videli ništa osim trave oko sebe i iznad sebe, i neba. Dugačke vlati trave blistale su pod podnevnim zenitom ljubičaste boje. Zo je gazila napred, a Saks Rasel se gegao znatno iza nje; okrugle naočari za sunce bile su kao dva ogledala na njegovom licu, odražavala su masu trave u pokretu zato što je on povremeno okretao glavu. Izgledao je potpuno 'bačen u rebus', zapanjen ovakvom okolinom; mrmljao je nešto u jedan starinski kompjuter/komunikator koji mu je visio poput okova na levom šačnom zglavku.
     Poslednja meandra potočića izvede ih na obalu, gde je jezero stvorilo finu plažu od peska i šljunka, a Zo pomoću jednog štapa oproba nema li tu nekog živog peska; našavši da je pesak čvrst, ona skide preko glave svoju proznojenu tuniku i zagazi u vodu, koja nekoliko metara dalje postade fina i hladna. Zo poče roniti, plivati, stiže i da udari glavom o dno. Jedna velika stena virila je iz vode na jednom mestu gde je jezero bilo prilično duboko; ona se ispentra uz nju i onda skoči naglavačke u vodu i zaroni, sa još jednim prevrtanjem odmah ispod površine, i tako tri-četiri puta; u vazduhu je prevrtanje bilo teško i izgledalo je trapavo, i svaki put je davalo po jedan mali podrhtaj zadovoljstva u njenoj utrobi, zaista vrlo blizu orgazma. Posle nekoliko ponavljanja, ovaj osećaj je ipak popustio, a osim toga, rashladila se. Onda je, pešačeći po dnu, izišla iz jezera. Legla je na pesak, osetila sad vrućinu tla kako je 'kuva' sa jedne strane, a Sunčevo zračenje sa druge. Pravi orgazam bio bi sada idealna stvar, ali, iako je ona ležala pred njim ispružena i raširena kao mapa seksa, Saks Rasel je samo sedeo u pesku i blatu, prekrštenih nogu, zanet (koliko se moglo videti) u proučavanje samog blata. Bio je i on sada nag, imao je na sebi samo aparat na šačnom zglavku i naočari za sunce. Mali, ćelavi, osedeli primat, seljački pocrneo od sunca, kao njena predstava o Gandiju ili homo habilisu. Čak je bilo malčice i seksi to što je on izgledao toliko različito, tako prastar i sitan kao mužjak neke vrste kornjača koja nema oklop. Zato Zo privuče jedno koleno sebi i malo izgura kukove napred, nepogrešivo prepoznatljivim gestom nuđenja. Vulva sasvim izložena ovom vrućem suncu.
     "Kakva zapanjujuća biocenoza", reče on. "Još nisam video nešto ovako."
     "Da."
     "Sviđa ti se?"
     "Da li mi se sviđa? Pa, valjda. Malo je vruće i zaraslo, ali je zanimljivo. Prija kao promena."
     "Znači, ne protiviš se. Nisi Crvena."
     "Crvena?" ona se nasmeja. "Ne. Ja sam vigovac."
     On razmisli o tome. Vigovci i torijevci, dve glavne, međusobno suprotstavljene političke stranke u Engleskoj u ranom devetnaestom veku. "Hoćeš li reći da Zeleni i Crveni više nisu aktuelni kao politička podela?"
     Pokretom ruke pokazala je ka slonovskoj travi i sal-drveću. "Kako bi mogli biti?"
     "Vrl-lo zanimljivo." On pročisti grlo. "Da li bi htela, kad budeš polazila na Uran, da povedeš i jednu moju prijateljicu?"
     "Možda", reče Zo i malo uzmače kukovima od njega.
     Ovaj nagoveštaj je shvatio. Sledećeg trenutka nagnuo se napred i počeo da masira njenu butinu, onu bližu njemu. Davalo je osećaj kao šake nekog majmunčića na njenoj koži, ali pametne, pune znanja. Cela jedna njegova šaka uspevala je da se bukvalno izgubi u njenim kovrdžama na 'onoj stvari': pojava koja se njemu, reklo bi se, dopala, jer ponovio je to nekoliko puta i dobro razgledao. Ujedno dobio erekciju, koju ona uhvati šakom, stisnu čvrsto i uspe da svrši. Nije baš kao ono na stolu, ali svaki orgazam je dobrodošao, osobito u ovakvom pljusku vrele Sunčeve svetlosti. Iako je njegova seks-tehnika bila na nivou najosnovnijih postupaka, barem nije ispoljio ni najmanje vajkanje u smislu 'eh, zašto nije tu još nekoliko devojaka istovremeno' koje se pojavljuje tako često kod matorih ljudi, a koje bi samo pokvarilo njihov odnos. Uostalom, odnos sa samo jednom osobom, ne nekoliko, može biti iznenađujuće silovit. I zato, čim se 'zemljotres' u njenom telu stišao, ona se prevali na bok i uze u usta njegovu erekciju - kao da je nečiji kažiprst; lako je omotala jezik sasvim uokolo - a istovremeno mu omogućila da vrlo dobro vidi celo njeno telo. Koje požele da vidi i sama; pa zastade i podiže glavu. Veliko, bogato telo, nabrekle obline. Vide da su njeni kukovi, naprosto svojom širinom, odignuti od zemlje gotovo jednako kao njegova ramena. Onda se ona vrati oralnom seksu. Vagina dentata, zar ne; koještarija, kao i drugi mitovi preplašenog muškog roda, zubi su tu sasvim suvišni, jesu li pitonu potrebni zubi, jesu li potrebni školjci prilepnici? Samo zgrabiš jadnog muškića i uguraš sebi tu njegovu stvarčicu i onda stisneš jako; šta on može, sem da cvili? Mogao bi izbegavati ulazak u tvoje telo, ali upravo to je mesto gde najviše želi da bude, i zato on luta u tragičnoj zbunjenosti i poricanju tog jednovremenog privlačenja i odbijanja. Štaviše, on gura, kad god može, svoj penis upravo među njene zube, izlaže se riziku. Ona ga sad malo gricnu, čisto da ga podseti u kakvu je situaciju zapao; a onda mu dopusti da svrši. Velika je sreća za muškarce to što ne raspolažu sposobnošću telepatije.
     Posle su se zajedno bućnuli u jezero, a kad su se vratili na pesak, Saks izvadi iz svog ranca veknu hleba, koju prelomiše na pola i počeše jesti.
     "Jesi ti ono maločas prela?" upita on između zalogaja.
     "M-hmm."
     "Ugradili ti tu osobinu?"
     Klimnula je glavom, progutala. "Kad sam poslednji put uzimala tretman."
     "Geni iz mačke?"
     "Iz tigra."
     "Auh."
     "To je u stvari samo minimalna promena u grlu i na glasnim žicama. Trebalo bi i ti da probaš, zaista prija."
     Treptao je i nije odgovorio.
     "A sad, koja je to tvoja prijateljica koju bi hteo da vodim na Uran?"
     "En Klejborn."
     "Ah! Tvoja stara nemeza."
     "Pa, nešto tako."
     "Ko kaže da bi ona htela da ide?"
     "Možda neće hteti. Ali možda i hoće. Mičel kaže da ona sada isprobava neke nove stvari. Ja mislim da bi Miranda nju zanimala. Mesec razbijen na komade jednim udarom, a onda rođen iznova, srastanjem sa svojim razbijačem u jednu celinu. Prizor koji bih ja... mnogo voleo da ona vidi. Tako mnogo stena, znaš. Ona voli stene."
     "Da, čula sam to."
     Rasel i Klejbornova, jedan Zeleni i jedna Crvena, dvoje najpoznatijih protivnika u celoj melodramskoj sagi o prvim godinama naseljavanja. Te prve godine: situacija toliko klaustrofobična da se Zo užasavala da na to pomisli. Očigledno da je udar tog iskustva napravio brešu u umu svih onih koji su to pretrpeli. Posle je Raselu naneta još spektakularnija šteta, priseti se ona; doduše, nije baš lako zapamtiti, sve te priče o Prvoj stotini smutile su se donekle u jednu, mutnu priču, u njenoj glavi - Velika oluja, izgubljena kolonija, Majine izdaje, grdne rasprave, incidenti, ubistva, pobune i tako dalje - gomila raznih blamantnih stvari, a jedva ikad išta lepo i radosno, bar koliko je Zo uspela o tome da zaključi. Kao da su stari bili anaerobne bakterije, živeli su u otrovu i polako izlučivali potrebne uslove da bi jednog dana došao život odan kiseoniku i slobodi.
     Sa izuzetkom, možda, te En Klejborn, koja je, ako je istina ono što se o njoj priča, shvatila da oni koji žive u stenovitom svetu moraju voleti stene ako žele da žive radosno. Zoi se taj stav sviđao, i zato ona reče: "Nema problema, pitaću je. Mada bi trebalo da je ti pitaš, zar ne? Dabome, ti je pitaj i reci joj da sam ja saglasna. Možemo naći mesta za nju u našoj diplomatskoj grupi."
     "To su sve ljudi iz Slobodnog Marsa?"
     "Da."
     "Hmmmm."
     On joj poče postavljati pitanja o Džekinim političkim ambicijama. Zo je odgovarala kad je mogla, a za to vreme je razgledala svoje telo i njegove obline; tvrde mišiće čiji su oblici bili ipak ublaženi slojem masnog tkiva ispod kože. Kukovi brane levu i desnu stranu, a u sredini trbuh, pupak. Na Venerinom bregu dlake crne, jake kao ukovrdžana žica (ona istrese mrvice hleba iz njih). Butine dugačke, moćne. Razmere ženskog tela toliko su zgodnije od muške; po tom pitanju Mikelanđelo nije bio u pravu. Doduše, svojim Davidom podržao je svoje tvrdnje, na najjači mogući način. Taj David... pravo pravcijato letačko telo.
     "Kad bismo mogli odleteti gore do ruba kratera", reče mu ona.
     "Ne umem da letim u tim ptičjim odelima."
     "Mogla bih te nositi na leđima."
     "Stvarno?"
     Osmotrila ga je. Dodatnih trideset, trideset pet kilograma težine... "Stvarno. Uspeh bi zavisio od odela."
     "Zapanjujuće, šta su ta odela u stanju da urade."
     "Ne baš odela sama."
     "Ne. Ali mi nismo stvoreni za letenje. Teške kosti, i još mnogo šta. Znaš."
     "Znam. Svakako da su ta odela potrebna. Ali ne lete sama."
     "Tako je." Zagleda se i on u njeno telo. "Zanimljivo, koliko su ljudi krupni u poslednje vreme."
     "Naročito u predelu genitalija."
     "Je li? U predelu genitalija?"
     Nasmejala se. "Ma, zezam se."
     "A, tako."
     "Mada se stvarno može pretpostaviti da će postajati veći oni organi koji se mnogo koriste, a?"
     "Da. Čitam ovih dana da ljudi sad imaju dublji grudni koš."
     Ona se opet nasmeja. "Zbog razređenijeg vazduha, je li?"
     "Tako bi se dalo pretpostaviti. U Andima je tako, to je dokazano. Kod urođenika sa Anda, razdaljina od kičme do prsne kosti je gotovo dva puta veća nego kod naroda koji živi na nivou mora."
     "Stvarno! Kao grudni koš ptica, a?"
     "Pa, verovatno."
     "Ako tome dodamo velike grudne mišiće, pa još i velike sise..."
     Nije odgovorio.
     "Znači da evoluiramo u nešto nalik na ptice."
     On odmahnu glavom. "Ne, to je fenotip. Kad bi ti svoju decu odgajala na Zemlji, njihov grudni koš bi se smanjio na zemaljske razmere, sasvim sigurno."
     "Ne verujem da ću imati decu."
     "Ah. Zbog problema prenaseljenosti?"
     "Da. Nama je potrebno da prvo vi isei počnete da umirete. Čak ni onoliko mnoštvo novih, malih svetova nije naročito mnogo pomoglo da se problem ublaži. I Zemlja i Mars pretvaraju se u mravinjake. Vi ste nam, bukvalno, oteli ovaj naš svet. Vi ste kleptoparaziti."
     "To zvuči kao: suvišni."
     "Ne, stvarno postoji taj termin, za životinje koje kradu hranu od sopstvenih mladunaca tokom izuzetno teške zime."
     "Vrlo prikladno."
     "Verovatno bi trebalo da ubijemo svakog od vas kad napuni sto godina."
     "Ili čim nam se rodi prvo dete."
     Iscerila se. Ne možeš ga uzrujati, nikako! "Prilikom prvog od ta dva događaja."
     Klimnuo je glavom kao da je ovo razuman predlog. Nasmejala se, mada je stvar malčice počela da uznemirava nju samu. "Naravno, to se nikad neće desiti."
     "Ne. Ali neće biti ni potrebno."
     "Neće? Nego ćete vi kao leminzi da pojurite preko ruba neke provalije?"
     "Nećemo. Pojavljuju se bolesti koje ne reaguju na lekove protiv starenja. Najstariji umiru. Moralo je doći do toga."
     "Neminovno?"
     "Mislim da je neminovno."
     "Neće biti pronađeni načini da se izleče i te nove bolesti, da se nadovezuju sve nove i nove stvari na stare?"
     "U nekim slučajevima hoće. Ali starenje je složena pojava. Dakle, ranije ili kasnije..." On slegnu ramenima.
     "Zla misao", reče Zo.
     Ustala je, ukoračila u osušenu tkaninu toge, povukla je nagore, uz sebe. Ustade i on, obuče se.
     "Jesi ikad srela Bao Šujo?" upita on.
     "Ne, ko je to?"
     "Matematičarka, živi u Da Vinčiju."
     "Nisam. Zašto pitaš?"
     "Čisto iz radoznalosti."
     Krenuše pešice uzbrdo, pa kroz šumu. S vremena na vreme zastajali su da vide neku životinju, zamućenu od brzine kretanja. Velika šumska kokoška. Hijena, reklo bi se sasvim sama, stoji i gleda niz jednu jarugu, u njih... Zo uvide da joj ovo prija. Isei koga ničim ne možeš šokirati, otporan na sva zadirkivanja; a njegova mišljenja o raznim temama su nepredvidljiva, što je kod matorih retko; štaviše, retko je kod bilo koga. Matorci sa kojima se Zo dosad upoznavala bili su svi obmotani i čvrsto utegnuti prostorvremenom svojih vrednosnih sistema; a pošto je stvarno pridržavanje svog sopstvenog sistema društvenih i moralnih vrednosti, kod ljudi, u obrnutoj srazmeri sa tom vrstom utegnutosti, svi ti matorci su postali Tartifi, dvoličnjaci, za koje Zo nije imala nimalo strpljenja. Prezirala je i starce i njihove 'dragocene' stavove. Ali ovaj starac, reklo bi se, nema nikakav sistem vrednosti. Baš zato je želela da se dobro napriča s njim.
     Kad su se vratili u selo, potapšala ga je šakom po glavi. "Ovo je bilo zabavno. Ja ću pozvati tvoju prijateljicu."
     "Hvala."

     Nekoliko dana kasnije pozvala je Klejbornovu.
     "Ćao, ja sam Zoja Bun."
     "Da?"
     "To mi je ime", reče Zo. "Tako se predstavim osobi koju ne poznajem."
     "Bun?"
     "Džekina ćerka."
     "Aha."
     Jasno se videlo: nimalo naklonosti prema Džeki. Uobičajena reakcija; Džeki je toliko čudesna, da je mnogi mrze.
     "Takođe sam pajtoskinja Saksa Rasela."
     "Aha."
     E sad, šta li je time htela da kaže? Nemoguće je ustanoviti.
     "Pričala sam mu da uskoro letim u Uranov sistem, a on je rekao da bi ti možda bila zainteresovana da putuješ sa mnom."
     "On je to rekao?"
     "Jeste. Zato te zovem. Putujem na Jupiter, zatim na Uran, sa dvonedeljnim boravkom na Mirandi."
     "Na Mirandi!" reče ona. "Kako si rekla da se zoveš?"
     "Ja sam Zo Bun! Šta, jesi li senilna?"
     "Na Mirandi, kažeš?"
     "Da. Dve nedelje, možda i više, ako mi se dopadne."
     "Ako ti se dopadne?"
     "Dabome. Ja ne ostajem na mestima koja mi se ne dopadnu."
     En Klejborn klimnu glavom kao da je to sasvim u redu, a Zo dodade, glumeći ozbiljnost, kao da se šali sa detetom: "Tamo ima mnogo stena."
     "Ima, ima."
     Duga pauza. Zo je proučavala lice na ekranu. Izmršavelo, zborano lice, kao Saksovo, s tim što su kod nje gotovo sve bore uspravne. Lice izdeljano od drveta. Koje, konačno, reče: "Razmisliću."
     "Ti sada, navodno, oprobavaš razne novotarije", podseti je Zo.
     "Šta?"
     "Čula si me."
     "Saks ti je to rekao?"
     "Ne - pitala sam Džeki o tebi."
     "Razmisliću", reče En Klejborn opet i prekide vezu.
     Eto, ništa od toga, pomisli Zo; dobro, bar sam probala. Pošto je pokušala, ispuni je osećanje da je pravednica, puna vrline; neprijatno osećanje. Ovi isei imaju neke svoje načine da te uvuku u svoje stvarnosti. A svi su ludi. Ludak do ludaka.
     Nepredvidljivi, takođe. Sledećeg dana En je pozva i reče da pristaje.









41.
     Sastanak. Pokaza se da je En Klejborn zaista jednako isušena i spečena od sunca kao Saks Rasel, ali ćutljivija čak i od njega, sklona lakonskom govoru; i još, uz to, prilična osica - povremeno je imala kratke napade zlovolje. Pojavila se u poslednjem trenutku, ponela samo jedan ranac na leđima i nikakav drugi prtljag, a na levom šačnom zglavku nosila je tanki, crni kompjuter/komunikator, jedan od najnovijih modela. Koža orah-smeđe boje, naružena raznoraznim izraslinama, bradavicama i ožiljcima na mestima gde su takvi kožni poremećaji hirurškim putem uklonjeni. Dug život proveden pod vedrim nebom, i to u starim danima, kad je ultraljubičasto bombardovanje bilo snažnije; ukratko, pečena, izgorela. U Ehusu se za takve govorilo da su 'pečenoglavci'. Oči sive, usta gušterski prorez, bore od uglova usana nagore do nozdrva kao dva duboka zaseka sekirom. Ništa nije moglo biti strožije od tog lica.
     Nedelju dana su putovale do Jupitera. En je to vreme provela u malenom brodskom parku, šetkajući se između drveća. Zo je radije ostajala u trpezariji, ili u velikoj kupoli za osmatranje svemira, gde se svake večeri okupljala grupica putnika raspoloženih da grickaju tablete pandorfa, igraju go, ili puše opijum, ali za to vreme i da gledaju zvezde. Zato su se njih dve slabo viđale tokom putovanja.
     Preleteli su iznad asteroidnog pojasa, ali ne mnogo iznad ravni ekliptike. Nesumnjivo su pri tome preleteli i izvestan broj novih, izdubljenih svetića, ali nisu ih golim okom primetili; međutim, brodski ekrani su prikazali nekoliko kamenih krompira koji su valjda imali neke svoje unutrašnje površine nalik na rudnik viđen iznutra, ili možda cele gradove usađene u pejzaže sa puno zelenila, divno izvajane. Unutra, neke društvene zajednice anarhične i opasne, druge možda verski monolitne ili utopijski kolektivističke, a u oba ta slučaja mirne, smirene - do bola smirene. Velika raznovrsnost gradova-država, sada objedinjena u jednu federarivnu državnu zajednicu, Asteroidni Pojas, ali vrlo labavu i anarhičnu. Ovo je navodilo Zo na sumnju da su neosnovani Džekini planovi o političkom okupljanju državica na satelitima spoljašnjih planeta u jednu celinu koja bi bila pod kišobranom Marsa. U najboljem slučaju biće kao u asteroidnom pojasu. Džeki je mislila drugačije; Asteroidni Pojas je takva federacija kakva jeste, govorila je ona, zbog svoje izuzetne geografske prirode; naime, zbog toga što je traka sačinjena od stena razasutih po ogromnom prostoru oko Sunca. Spoljašnji svetovi, međutim, jesu gasni divovi koji imaju te svoje satelite koji su oko njih čvrsto grupisani i koji će, iz tog razloga, sigurno prerasti u političke saveze; osim toga, to su veliki svetovi, mnogo veći od asteroida. Zato će na kraju biti veoma važno uz koju će se od sila na unutrašnjim planetama svrstati.
     Zo nije bila ubeđana u ovo. Usporavanje broda uvodilo ih je u Jupiterov sistem; dobro mesto za proveru Džekinih teorija. Brod je, radi dodatnog usporenja, prohujao kroz Jupiterov sistem nekoliko puta, putanjama prepletanim kao kad deca naprave od tankog kanapa 'kolevku za macu' na svojih deset prstiju. U ovim proletanjima, putnici su imali prilike da izbliza osmotre sva četiri velika Jupiterova prirodna satelita. Na sva četiri preduzeti su ambiciozni planovi teraformiranja. Prva tri, idući od spolja - Kalisto, Ganimed i Evropa - imali su iste početne uslove; bili su pokriveni slojevima vodenog leda, i to Kalisto i Ganimed slojevima dubokim hiljadu kilometara, a Evropa stotinu kilometara. Voda nije retkost u spoljašnjem Sunčevom sistemu, ali, opet, i nema je baš na svakom koraku; zato su ti vodeni svetovi imali, od početka, traženu robu za prodaju. Po ledenoj površini sva ta tri prirodna satelita bilo je razbacano mnogo stena, uglavnom od meteorita koji su se tu rušili u prošlosti. Ugljenični hondriti, veoma izlomljeni, odličan građevinski materijal. Naseljenici su stigli pre tridesetak M godina. Prerađivali su taj mineralni materijal u ugljenične nanocevi, slične onima od kojih su načinjeni kablovi svemirskih liftova; ali su od nanocevi pravili višeslojne naduvane kupole i po dvadeset, i po pedeset kilometara u prečniku. Ispod takvih kupola rasipali su drobljeni kamen, i na taj način dobijali tanak sloj zemljišta, ispod koga je ostajao najekstremniji permafrost svih vremena. U nekim slučajevima topili su jedan mali deo leda u sredini, dobijajući pod kupolom i jezero.
     Na Kalistu, ovako podignut grad pod 'šatorom' zvao se Ženevsko Jezero. Tu sad stiže marsovska delegacija na susrete sa raznim političkim grupama i vođama Jupiterske lige. Zo je, po ustaljenoj shemi, išla uz delegaciju kao sitan funkcioner i posmatrač, vrebajući priliku da Džekine poruke diskretno prenese pojedinim ljudima koji su, za razliku od ostalih, mogli nešto stvarno da postignu.
     Ovo okupljanje delegacija imalo je svoj nezavisni razlog, nije bilo samo zbog Marsovaca. Bilo je deo tradicije da se svake dve godine Jupiterovci okupe da bi raspravljali o teraformiranju svojih svetova. Dobar kontekst, dakle, za plasiranje Džekinih interesa. Na prvom sastanku, Zo je sedela u poslednjem redu sedišta u dvorani, do En, koja je odlučila da takođe prisustvuje. Tehnički problemi teraformiranja ovih meseca bili su veliki po razmerama, a jednostavni konceptualno. Na Kalistu, Ganimedu i Evropi radilo se po istom sistemu, bar na početku: pokretni fuzioni reaktori puštani su da lunjaju po ledenoj površini, da zagrevaju led, pretvaraju ga u željene gasove i oslobađaju te gasove u početnu vodonično-kiseoničnu atmosferu. Naseljenici su se nadali da će tokom izvesnog vremena uspeti da stvore polutarne pojaseve sa slojem zemljišta (od smrvljenog kamena) na ledu; atmosferske temperature bile bi zadržane blizu tačke smrzavanja vode, tako da bi se mogle uspostaviti tundre, kao najpogodnije biocenoze, oko niza polutarnih jezera. Atmosfera od vodonika i kiseonika mogla bi se disati.
     Četvrti, najunutrašnjiji od tih prirodnih satelita, bio je teži za rad, ali izazovan. Njega su sa Kalista, Ganimeda i Evrope gađali iz 'topova' - lansirnih šinskih mas-drajvera; a 'granate' su bile veliki blokovi leda i minerala. Zato što je bio odveć blizu Jupiteru, imao je vrlo malo vode, a površina mu je bila od izmešanih slojeva bazalta i sumpora. Velike količine sumpora povremeno su provaljivale na površinu, izbačene spektakularnim vulkanskim erupcijama, do kojih je dolazilo zbog toga što su Jupiter i veliki Jupiterovi meseci delovali plimnim silama na Io. Znalo se da će u ovom slučaju teraformiranje potrajati izuzetno dugo, da će biti među najdugotrajnijim u celom Sunčevom sistemu. Jedan od predviđenih postupaka bilo je i unošenje bakterija koje se hrane sumporom u vrele sumporne izvore oko pojedinih vulkana.
     Sva ta četiri projekta bila su usporena zbog nedovoljne količine svetlosti. Zato je započeta izgradnja ogromnih svemirskih ogledala na Jupiterovim Lagranžovim tačkama, gde su komplikacije mnogobrojnih gravitacionih polja Jupiterovog sistema srazmerno male. Sa tih ogledala Sunčeva svetlost trebalo je da bude usmeravana ka polutarima sva četiri velika meseca. Pošto su sva četiri 'plimno vezana' za Jupiter, dakle okrenuta uvek istom svojom tačkom ka njemu, trajanje njihovih sunčanih dana zavisi od trajanja jednog njihovog obilaska oko Jupitera, a to znači, od četrdeset dva sata kod Ioa do petnaest dana kod Kalista. Bez obzira na to trajanje, svaki od ovih satelita primao je u datom vremenu samo četiri posto od one Sunčeve energije koju bi Zemlja dobila za isto vreme. Ali istina glasi da Zemlja dobija zapanjujuće veliku količinu Sunčeve svetlosti, daleko veću nego što joj je stvarno potrebno; dakle, četiri posto toga je još lepa količina svetlosti, barem kad je reč o vidljivosti - to je sedamnaest hiljada puta jače od najjače mesečine u zemaljskoj noći; ali ne donosi dovoljno toplote za teraformiranje. Zato su stanovnici nastojali, svakojakim strategijama, da uštrpnu makar malo više svetlosti iz svoje okoline. Ženevsko Jezero i svi drugi gradovi na ovim prirodnim satelitima bili su na onoj strani koja je večito okrenuta ka Jupiteru, da bi koristili veliku količinu svetlosti koja se odbija od tog ogromnog globusa na njihovom nebu. A u gornju atmosferu Jupitera porinute su ploveće 'gasne lanterne' koje su davale svetlost tako jaku da u njih ni sa Kalista niko nije mogao golim okom gledati duže od jedne sekunde. Lanterne su svetlost pravile fuziono sagorevajući male količine Jupiterovog helijuma, stvarale svetlost koja je elektromagnetnim reflektujućim poljima bacana sva nagore, u ravan ekliptike. Trakasto čudovište sada je bilo još veći spektakl jer je po njegovom licu lutalo dvadesetak tih bolno blistavih tačaka svetlosti.
     I sa svemirskim ogledalima, pa i sa tim plovećim fuzionim buktinjama u Jupiterovoj atmosferi, meseci Jupitera dobijali bi tek polovinu one jačine svetlosti koja na Mars pada. Bolje od toga se nije moglo postići. Takav je život u spoljašnjim delovima Sunčevog sistema, sve u svemu, ne baš blistav, zaključi Zo. Da bi nacedili tako malo svetlosti, ljudi moraju izgraditi ogromnu infrastrukturu. Tu je bio prostor za nastup delegacije Marsa. Džeki je sredila da Jupiterovcima bude ponuđena obimna pomoć, uključujući nove fuzione samohotke za pretvaranje leda u atmosferu, zatim nove fuzione lanterne, kao i Marsovo iskustvo u korišćenju svemirskih ogledala i drugih tehnika za teraformiranje. Ovu ponudu dala je jedna objedinjena marsovska firma, 'Asocijacija aerokosmičkih zadruga', zainteresovana da dobije neki novi posao negde, sad kad je situacija u Marsovom sektoru kosmičkog prostora bila uglavnom stabilizovana. Ove zadruge uložiće kapital i svoju stručnost, a zauzvrat će dobiti preferencijalne trgovinske ugovore, velike isporuke helijuma3 izvučenog iz Jupiterove atmosfere, kao i priliku da istražuju, rudare, a možda i rade na teraformiranju svih osamnaest malih Jupiterovih meseca.
     Oni će, dakle, uložiti svoj kapital; iznajmiće Jupiterovcima svoje stručnjake; krenuće snažna trgovinska razmena; to je bila šargarepa, i to velika. I, naravno, ako bi Jupiterovci sve to prihvatili, prvi pipci savezništva sa Marsom već bi se omotali oko njih. Onda bi Džeki mogla da krene i sa političkim alijansama, i posle nekog vremena bi uvukla mesece Jupitera u svoju mrežu. Ali i Jupiterovci su to uvideli, kao i svako drugi; zato su se dovijali na razne načine da izvuku za sebe što veće dobitke, a da za uzvrat ne daju previše. Nesumnjivo će im brzo pasti na um da nahuškaju marsovske firme, kao i slične zemaljske firme, da jedne drugima budu što veća konkurencija i obaraju cenu.
     Tu je bila uloga za Zo. Ona je bila štap. Šargarepa javno, a motka po leđima tajno, da se ne vidi; to je bio Džekin metod u svim oblastima života.
     Džekine pretnje Zo je saopštavala samo pomalo, samo okolišno, da bi zloslutnije zvučale. Vrlo kratak susret sa nekim zvaničnicima sa Ioa; njihov ekopoetski plan, reče im Zo kao uzgred, prespor je, daleko prespor. Njihovim bakterijama biće potrebne hiljade godina da sažvaću dovoljne količine sumpora i pretvore ga u korisne gasove, a za to vreme Jupiterovo snažno polje radioaktivnosti, koje obuhvata Io i čini jedan od glavnih njegovih problema, dovelo bi do takve mutacije tih bakterija, da se one više ne bi mogle ni prepoznati. Iovcima je potrebna jonosfera, potrebna im je voda, možda čak treba da razmisle o prevlačenju Ioa na neku višu orbitu, udaljeniju od njihovog gasnog boga. Mars, dom teraformatorske stručnosti, Mars koji je najzdravija, najbogatija civilizacija u Sunčevom sistemu, može da im pomogne u svemu tome, a može da ponudi i posebnu pomoć. Čak može da popriča sa drugim galilejskim svetovima o mogućnosti da preuzme na sebe celokupno teraformiranje Ioa, da bi se dobilo na brzini.
     Posle ovoga, ćaskanja sa raznim zvaničnicima sa ledenih galilejskih svetova: na koktelima posle radnih sednica, pa posle još po barovima, i u grupnim šetnjama duž obalskog šetališta uz jezero po kome je ceo grad dobio ime, pod sonoluminiscentnim uličnim svetiljkama koje vise sa nosećeg rama naduvane kupole. Ovim ljudima Zo reče da delegati sa Ioa gledaju da promuvaju neki svoj zaseban 'dil'. Kad pogledaš, Io zaista ima najveći potencijal, ima čvrsto tle na kome se može stajati, ima toplotu, teške metale; veliki turistički potencijal. Zo nagovesti da se Iovci, izgleda, spremaju da krenu u neku svoju nezavisnu politiku, time i da razbiju Jupiterovski savez.
     Na nekim od tih šetnji En je išla uz Zo, a Zo ju je pustila i da čuje nekoliko takvih razgovora, zainteresovana da vidi kako će to En shvatiti. Tako pođoše 'Voterfront promenadom' - obalskim šetalištem, koje je vodilo po niskom prstenu meteorskog kratera koji je Ženevljanima dobro poslužio kao 'posuda' u koju su smestili svoje jezero. Svaki krater na ovom svetu, Kalistu, bio je svojim prisustvom mnogo upadljiviji nego tipičan krater na Marsu. Rub ovog kratera bio je ledeni bedem, samo nekoliko metara uzdignut iz ledene ravnice: nije mnogo. Ali ravnica je bio čitav Kalisto. Stojeći na bedemu, čovek je mogao osmotriti površinu vode jezera, pruženu u nedogled, ili se osvrnuti i pogledati travnate ulice gradića, iza njih videti prozirni zid kupole, i kroz njega daleke ledene ravni koje se vidno povijaju, okruglinom samog Kalista, sve do horizonta. Izuzetna uravnjenost tog predela izvan naduvane gradske kupole nagoveštavala je njegovu strukturu: jer to je, zapravo, bio glečer, jedan jedini, kojim je ceo Kalisto sasvim omotan, glečer hiljadu kilometara debeo, sposoban da 'pojede' sve dolazeće meteorite i izleči svako svoje rasprskavanje zbog plimnih sila, jer može da 'teče' bez odmrzavanja i brzo se opet poravna.
     Talasići su stvarali tamne interferencijske mreže na površini jezera, koje je bilo ravna ploča vode, bela, zato što je dno bilo čisti beli led, ali sa žutom nijansom, zbog velike lopte Jupitera koja je, sva natečena i naduvena, počivala nad glavama šetača, prošarana mnogim uporednim prugama duž čijih ivica su se golim okom lako videla mnogobrojna mala vrtloženja, takođe primetna oko silovito blistavih, ali malenih kao glava čiode, fuzionih lanterni.
     Prođoše pored jednog niza drvenih kuća; drvo je pribavljeno sa pošumljenih plovećih ostrva koja su puštena da plutaju kao splavovi na udaljenom kraju jezera. Ulična trava svetlucala je zeleno, a u ogromnim 'kutijama za zasađivanje' postavljenim iza zgrada rasli su čitavi vrtovi, pod dugačkim, bleštavim svetiljkama. Zo malo pripreti učesnicima u ovoj šetnji, grupici zbunjenih funkcionera sa Ganimeda; podseti ih na snagu marsovske vojske. Čisto onako, da se zna, kad se već priča o mogućnosti da Io dezertira iz njihove unije.
     Ganimedovci odoše na ručak. Izgledali su zbunjeno i nelagodno. "Al' je bilo delikatno", primeti En kad su se Ganimedovci udaljili toliko da ih više nisu mogli čuti.
     "Da nismo ironični malo?" reče Zo.
     "Hajde da kažemo da si ti jedan mangup."
     "Moraću se upisati kod Crvenih u školu diplomatske finoće. Mogli bi i asistenti da pođu sa mnom, Crveni asistenti, da podmetnu poneku bombu ispod imovine ovih ljudi."
     En prošišta nešto između zuba. Nastavi šetnju promenadom; Zo je održavala korak, uz nju.
     "Baš čudno, da Velike crvene mrlje više nema", primeti Zo dok su prelazile preko mostića iznad jednog kanala sa belim dnom. "To kao da je neki znak. Ja sve očekujem da se pojavi."
     Vazduh je bio leden i vlažan. Ljudi sa kojima su se njih dve mimoilazile bili su uglavnom rođeni na Zemlji, deo najnovije dijaspore. U visinama, blizu nosećeg rama kupole, nekolicina letača izvodila je lenje spirale. Zo ih je gledala kako prelaze preko pročelja ogromne planete. En je često zastajala da pregleda rezane komade kamena; prenebregavala je ovaj grad na ledu i gomile građana u njemu, njihov graciozni način šetanja odskakivanjem na prstima, njihovu odeću u duginim bojama i ovu skupinu mladih urođenika koja sad protrča. "Pa, tebe stvarno više zanima kamenje nego ljudi", reče Zo, napola se diveći, a napola iznervirana.
     En je samo pogleda. Kao kad se bazilisk zapilji u tebe! Zo slegnu ramenima i povuče je za ruku, odvuče je dalje od tog mesta. "Ovi mladi koji su ovde rođeni imaju svi manje od petnaest M godina", reče joj. "Ceo život su proveli na 0,1 g. Nije njih briga ni za Zemlju ni za Mars. Oni veruju u mesece Jupitera, u vodu, plivanje i letenje. Većina njih dala je da im se oči izmene da bi se prilagodile na ovu slabu svetlost. Nekima počinju da rastu i škrge. Imaju plan da teraformiraju ove mesece, a znaju da će to trajati pet hiljada godina. Oni su sledeći stepenik evolucije, za ime Ka, a ti šta radiš, ti buljiš u kamenčine koja su potpuno iste kao i sve druge kamenčine svuda u ovoj Galaksiji. Ono što pričaju da si luda - stvarno, jesi."
     Ovo se odbilo o En kao bačeni kamičak. Ona reče: "Zvučiš isto kao ja kad sam pokušavala da ubedim Nađu da se izvuče iz Podbrega."
     Zo slegnu ramenima. "Idemo. Imam još jedan sastanak."
     "Mafijaškim poslovima nikad kraja, a?" reče En. Ali ipak pođe, zureći oko sebe kao zborana dvorska luda, patuljasta, smešno obučena u taj svoj starinski džemper.
     Pozdraviše ih neki članovi Gradskog veća Ženevskog Jezera, blago nervozni, kod dokova. Zajedno se ukrcaše svi na jedan mali trajekt koji krivudavo pođe kroz flotu malenih jedrilica. Na jezerskoj pučini bilo je vetrovito. Trajekt je bez žurbe otpućkao do jednog od tih pošumljenih ostrva. Divovska stabla balse i tikovog drveta nadnosila su se nad mokro 'ćebe' veštački dogrejanog šumskog ostrvskog tla. Na obali su, pored strugare, radile ovdašnje drvoseče. Iako je strugara bila izolovana protiv zvuka, prigušeno zujanje mehaničkih testera probijalo se u okolni prostor, pratilo je razgovor ljudi u blizini. Ploviš po jezeru, na mesecu Jupitera, a sve boje prožete sivilom velike udaljenosti Sunca; Zo oseti nešto od letačke divote, pa reče meštanima: "Ovo je predivno. Sad razumem zašto se na Evropi neki zalažu za pretvaranje celog tog meseca u vodeni svet, po kome bi se moglo ploviti u krug, u svakom pravcu. Oni bi čak mogli otpremiti glavninu vode na Veneru, tako da kod njih nivo vode opadne dovoljno da se ukažu i neka ostrva čvrstog tla. Ne znam da li su vama pominjali tu mogućnost. Možda su to samo prazne priče, kao ona da se neko sprema da napravi malu crnu rupu i baci je u Jupiterovu višu atmosferu. Pretvoriti Jupiter u zvezdu! Tada biste imali svetlosti koliko god hoćete."
     "Zar ne bi crna rupa pojela ceo Jupiter?" upita jedan od njenih sagovornika.
     "Da, ali za to bi bilo potrebno veoma dugo vreme, kažu - milioni godina."
     "A onda, nova", ukaza En.
     "Da, da. Koja bi uništila sve oko sebe osim Plutona. Ali do tada mi nećemo biti tu. U svakom slučaju ćemo 'otići', ovako ili onako. Ili će biti pronađen neki način da se to spreči."
     En se nasmeja oštro, grubo. Ovdašnji građani, udubljeni u neke teške misli, to kao da ne primetiše.
     Kad su se vratili na obalu jezera, En i Zo opet pođoše promenadom. "Neskriveno, drastično nastupaš", reče En.
     "Ni najmanje. Baš sam delikatna. Oni ne znaju da li ja to govorim u svoje lično ime, ili u ime Džeki, ili celog Marsa. Ili možda samo pričam bez veze. Svejedno, počinju da razmišljaju o širem kontekstu. Odveć lako se oni obmotaju samo svojom, jupiterovskom situacijom, a zaborave sve ostalo. Ceo Sunčev sistem, koji je jedno političko telo; treba ljudima pomoći da o tom konceptu, koji im je teško pojmljiv, počnu da razmišljaju."
     "Treba tebi pomoći. Ovo nije renesansna Italija, znaš."
     "Ono što je rekao Makijaveli biće istinito uvek, ako si na njega mislila. A i na to treba podsetiti ove ljude ovde."
     "A ti mene podsećaš na Frenka."
     "Frenka?"
     "Frenka Čalmersa."
     "E, tom iseiju se divim", reče Zo. "Doduše, samo na osnovu onoga što sam čitala o njemu. Među svima vama, jedino on nije bio licemer. I, gle, od svih vas, najviše posla uradio je baš on."
     "Pojma ti nemaš o tim stvarima", reče En.
     Zo opet slegnu ramenima. "Prošlost je ista za sve nas. Znam isto koliko i ti."
     Prođoše neki Jupiterovci, bledi, iskolačenih očiju, zaneti u neke svoje razgovore. Zo mahnu rukom. "Pogledaj ih! Kako su zaneti. Divim se ja i njima, zaista - bacaju se tako energično u jedan projekat koji će biti dovršen tek mnogo vekova posle njihove smrti - besmislen čin, gest prkosa i slobode, božanskog ludila, kao kad spermatozoidi ludo jurišaju prema neznanom cilju."
     "Svi smo mi takvi", reče En. "To je evolucija. Kad ćemo na Mirandu?"









42.
     Oko Urana, koji je četiri puta udaljeniji od Sunca nego Jupiter, na svaki predmet pada samo četvrt postotka one svetlosti koja bi na taj isti predmet padala kad bi bio na Zemlji. Ovo je bio glavni problem za svaki veliki projekat teraformiranja: kako naći energiju. Ali, kao što Zo uvide kad je njihov brod ušao u Uranov sistem, i ta jedna četvrtina jednog postotka zemaljske svetlosti ipak je dovoljna za dobru vidljivost. Još je to hiljadu tri stotine puta jače od pune mesečine na Zemlji. U crnom prostoru, u razasutim sazvežđima, izdvajala se jedna zaslepljujuće jaka mrvica - Sunce. Jest da je sve nekako sumračno i lišeno glavnine svojih boja, ali svaku stvar, ipak, vidiš, savršeno dobro vidiš. Toliko je moćno sadejstvo ljudskog oka i ljudskog duha, čak i na tako velikoj udaljenosti od doma.
     Ali oko Urana ne postoji nijedan veliki prirodni satelit koji bi privukao krupne teraformatorske projekte; Uranova porodica sastoji se od petnaest vrlo malih meseca, od kojih nijedan nije veći od Titanije ili Oberona - čiji je prečnik samo šest stotina kilometara. Većina od tih petnaest znatno su manji i od toga. Zapravo je to jedna zbirka velikih asteroida. Imena su im data uglavnom po Šekspirovim ženskim likovima. Svi kruže oko tog najravnodušnijeg od gasnih divova, oko Urana, plavozelene planete koja se 'valja' po ravni ekliptike, jer oba Uranova pola leže u njoj, i koja oko sebe vrti jedanaest uzanih grafitnih pojaseva, kao jedanaest jedva vidljivih, vilinskih obruča. Sve u svemu, nije baš privlačnan sistem za naseljavanje.
     Pa ipak, ljudi su došli i naselili se. To Zoi nije bilo iznenađijuće; neki ljudi su odavno počeli istraživanja i izgradnju čak i na Tritonu, Plutonu, Haronu, a ako pohod poslat da otkrije desetu planetu postigne uspeh, nema sumnje da će tamo zateći već naduvanu kupolu i ispod nje gradić čiji se stanovnici uveliko svađaju između sebe, ali neće ni da čuju da im se neko spolja meša u njihova posla. Takav je život u epohi zvanoj akcelerando.

     Glavni grad pod kupolom u Uranovom sistemu bio je na Oberonu, najvećem i najudaljenijem od tih petnaest prirodnih satelita. Zo, En i ostali putnici sa Marsa parkirali su se na jednu planetnu orbitu, ali nadomak Oberona, i šatlom sišli u posetu.
     Ovaj grad, Hipolita, raširio se preko jedne velike 'doline-brazde' kakvih je na svim većim Uranovim mesecima bilo mnogo. Pošto je gravitacije bilo još manje nego svetlosti, a svetlosti vrlo malo, grad je projektovan kao prostor u celosti trodimenzion, sa šipkama za pridržavanje, koje su bile opružene daleko kroz vazduh, i sa konopcima duž kojih prolaznik treba, držeći se za njih, da klizi, i sa letećim poslužavnicima, u suštini robot-konobarima; iz okomitih litica virili su balkoni i liftovi, merdevine i cevi, odskočne daske i trambuline, restorani su lebdeli u nebesima, dok su se paviljoni oslanjali samo na ploču navrh po jednog nosećeg stuba, a sve su to osvetljavale lebdeće svetiljke, loptaste, bele i blistave. Već prvi pogled bio je Zoi dovoljan da zaključi kako je nemoguće leteti u naduvanoj kupoli koja je zakrčena tolikim 'rekvizitima'; ali zato je u ovoj gravitaciji i sam svakodnevni život bio svojevrsno letenje, jedan pokret tvog stopala bio je dovoljan da se otisneš visoko i daleko; odlučila je da se pridruži ovdašnjim žiteljima koji su shvatali život tako, i da pleše s njima. Malo ko je u Hipoliti pokušavao da hoda na zemaljski način; ovde je ljudsko kretanje bilo, po prirodi stvari, vazdušno, gipko, puno skokova do znatne visine ili daleko u dubinu, kao i prebacivanja 'lijanom' u Tarzanovom stilu. Iznad najnižeg nivoa grada bila je razapeta mreža.
     Ovdašnje stanovništvo došlo je iz svih delova Sunčevog sistema, ali ponajviše, naravno, sa Zemlje i Marsa. Još nijedan odrasli rođeni Uranac nije postojao u ovom trenutku, nego samo nekoliko male dece koja su čuvana u jednim jaslicama; rodile su ih radnice koje su učestvovale u izgradnji ovog naselja. Šest Uranovih meseca bilo je već naseljeno na ovaj način. Nedavno je u gornju atmosferu Urana pušteno nekoliko plovećih fuzionih svetiljki; one su se zadržavale u 'rekama' gasova koje su trakasto omotavale Uranov polutar. Sada su gorele kao tačkice Sunca u plavozelenoj boji Urana, dajući svojevrsnu 'dijamantsku ogrlicu' oko divovske planete. Zahvaljujući ovim 'gasnim lanternama', količina svetlosti u Uranovom sistemu znatno se povećala, tako da su posetioci, u svojim susretima sa stanovništvom Oberona, stalno slušali kako su predmeti, u poslednje vreme, primetno 'dobili boju'. Zo nije bila impresionirana tim bojama. "A kako li je tek bilo ranije, bolje što nisam videla", reče ona jednom mesnom entuzijasti. "Ovo vaše je Monohromomundos." Sve zgrade u Hipoliti bile su obojene trakama blistavih boja, ali Zo u mnogim slučajevima nije razaznavala koja je koja. Atropin bi pomogao.
     Međutim, ovdašnjim ljudima sve ovo se prilično dopadalo. Neki su ipak govorili da će posle dovršenja izgradnje otići dalje, odseliti se možda na Triton, 'sledeći najveći problem', ili na Pluton, ili Haron; na sledeće gradilište, kao što graditeljima i priliči. Ali većina je bila odlučna da ostane zauvek ovde, uz pomoć lekova i genetskih 'naknadnih upisa' koji bi im dali veću osetljivost očiju, očuvali zdravlje u niskoj gravitaciji, i tako dalje. Pominjali su da bi mogli usmeriti ovamo poneku kometu iz Oortovog oblaka da bi imali dovoljno vode, i možda navući dva ili tri manja meseca na jednu novu putanju na kojoj bi se međusobno sudarili, da bi nastalo jedno veće i toplije nebesko telo sa kojim se može raditi, 'veštačka Miranda', kako reče neko.
     Posle jednog sastanka, En, koja nije umela da se snađe u niskoj gravitaciji, iziđe pridržavajući se za jednu šipku koja je iz zgrade vodila dole. Nešto kasnije, Zo pođe za njom, na ulice obrasle bujnom zelenom travom. Diže pogled: div akvamarinske boje, a oko njega obruč od prstenova tankih, jedva vidljivih. Prizor hladan i utvaran, po svim dosadašnjim ljudskim merilima neprivlačan. Dugoročno gledano, možda se čovečanstvo ovde neće održati, zbog slabe gravitacije ovih prirodnih satelita. Ali na upravo završenom sastanku bilo je Uranaca koji su hvalili istančanu lepotu Urana, izmišljali neku novu estetiku po kojoj je Uran lep, bez obzira na to što su u isto vreme spremali planove da izmene sve što se na Uranu izmeniti može. Naglašavali su fine prelive boja, veoma umerenu temperaturu vazduha pod kupolom, kretanje koje toliko nalikuje na letenje ili na neki ples u snu... Neki su, opet, od silnog rodoljublja počeli govoriti protiv svih korenitih promena; počeli su se zalagati da se i u ovom sistemu očuva, koliko god je to razumno moguće, ono zatečeno, dotadašnje stanje prirode.
     Neki od tih konzervativaca pronađoše En. Stadoše u krug oko nje, i poče rukovanje. Grlili su je, takođe, neki su je poljubili u teme, jedan se spustio na kolena i poljubio njena stopala. Zo vide kakav je izraz lica En načinila na to, i nasmeja se. "Ma, hajte, ljudi", reče Zo toj grupi.
     Oni su, izgleda, izborili za sebe status staratelja ili zaštitnika Mirande, jednog od meseca. Bili su, dakle, ovdašnja verzija Crvenih, iznikla na jednom svetu gde crvenost nije mogla imati baš nikakvog smisla; iznikla, štaviše, mnogo godina posle jenjavanja pokreta Crvenih čak i na Marsu.
     Otišli su do sredine grada pod kupolom i tamo se prebacili na vrh jednog visokog, vitkog stuba, gde je na jednoj ploči bio sto sa većim brojem stolica. Posedali su oko stola i naručili večeru. Uz jelo su krenule rasprave koje su brzo obuhvatile čitav Sunčev sistem. Njihov sto bio je oaza u sumračnom vazduhu kupole, a najjača svetlost bila je dijamantska ogrlica u krugu od žada iznad njih. Na prvi pogled, ovaj sto bio je tačno u geometrijskom središtu grada, ali Zo vide još takvih stubova i platformi, a na njima stolove; nesumnjivo je i posetilac za svakim od njih sticao utisak da je u središtu. Hipolita je bila mali grad, ali bi se na Oberonu moglo podići još mnogo sličnih, kao i na Titaniji, Arielu, Mirandi; iako maleni, ovi prirodni sateliti imali su svaki po nekoliko stotina kvadratnih kilometara površine. U tome se sastojala privlačnost ovih svetova kojima je Sunce 'reklo laku noć': slobodna, besplatna teritorija, otvoren prostor - novi svet, nova krajina kao nekad ona prema Divljem Zapadu, granična linija između naseljenog i još neosvojenog, koja se uvek odmiče u nove daljine i uvek nudi priliku za novi početak, za izgradnju novog društva. Urancima je ova sloboda bila dragocenija nego svetlost i gravitacija. Zato su prikupili programe i start-robote, i 'otperjali' ka novoj visokoj krajini, planirajući novi ustav i nove naduvane kupole, željni da sami sebi budu Prva stotina.
     Ali upravo takvi ljudi bili su ponajmanje zainteresovani da slušaju Džekine planove o Savezu koji bi obujmio čitav Sunčev sistem. Štaviše, između njih samih već je bilo sukoba; Zo je jasno videla da i za tim jednim, njihovim stolom sede neki ljudi koji su jedni drugima vrlo ozbiljni neprijatelji. Posmatrala je njihova lica vrlo pažljivo dok je šefica marsovske delegacije, Mari, izlagala marsovski predlog najpovoljnijim mogućim rečima: savezništvo sazdano da odoleva istorijsko-ekonomsko-numeričkom 'gravitacionom bunaru' Zemlje, koja je ogromna, poplavljena, zatrpana ljudskim masama, uglibljena u svoju prošlost kao svinja u blato, a ipak još i sad mnogo jača od dijaspore. U najboljem je interesu svih drugih naseobina da se udruže sa Marsom i budu jedinstven front naspram Zemlje, da bi mogli kontrolisati imigraciju, trgovinu, porast - dakle, svoju sudbinu.
     Ali Uranci ni da čuju. Na njihov zajednički stav po ovom pitanju nisu uticale ni njihove međusobne nesloge u drugim stvarima. Jedna starija gospođa, gradonačelnica Hipolite, uze reč i poče izlagati hipolitanske stavove; čak i 'Crveni' sa Mirande stadoše na to klimati glavom. Uranci mogu sami da se odupru Zemlji, uranskoj slobodi jednaka su pretnja i Zemlja i Mars, ovdašnji meseci nameravaju da u sva savezništva ili neprijateljstva ulaze samo na strogo privremenoj osnovi, kao slobodni i ravnopravni entiteti koji će se upravljati prema prilikama. Naprosto nema potrebe za nekim formalnijim aranžmanima. "Sve te priče o savezništvu imaju prizvuk neke kontrole odozgo", zaključi ta žena. "Vi to ne radite na Marsu, zašto biste ovde?"
     "Radimo mi to na Marsu itekako", reče Mari. "Taj nivo kontrole izranja iz kompleksa manjih sistema koji se nalaze ispod njega, i koristan je za rukovanje problemima na holističkom nivou. Sada međuplanetnom. Mešate totalizaciju i totalitarizam, a to je vrlo ozbiljna greška."
     Nisu izgledali ubeđeni. Neka poluga sile mora stajati iza dobrog rezonovanja, da bi ono bilo prihvaćeno. Zato je Zo bila tu. Ali će poluga lakše raditi sad kad je razumno izlaganje planova obavljeno.
     Tokom večere En je ćutala, sve dok se uopštena rasprava nije privela kraju. Tada joj grupa sa Mirande poče postavljati pitanja, i En ožive, kao da je neko okrenuo prekidač. Stade i ona postavljati njima pitanja o planetologiji Mirande: kako su klasifikovana područja, s obzirom na to da su nekad bila delovi dve različite miniplanete koje su se sudarile; a kako su klasifikovani još manji meseci Ofelija, Dezdemona, Bjanka i Pak, koji po toj teoriji jesu ostaci izbačeni pri mirandinskom sudaru, i tako dalje. Pitanja su bila podrobna i pokazivala su veliko znanje; a 'staratelji' su, slušajući ih, padali u zanos, gubili se, oči su im bile velike kao u lemura. I ostali Uranci bili su u sličnoj meri zadovoljni što En Klejborn ispoljava zanimanje za njihove svetove. En, glavna Crvena; tek sad Zo uvide šta to stvarno znači. En je bila jedna od najslavnijih osoba u istoriji. Činilo se da je moguće da svi Uranci imaju u sebi pomalo crvenosti; za razliku od naseljenika u Jupiterovom i u Saturnovom sistemu, ovi nisu imali planove za neko izrazito teraformiranje, nego su nameravali da žive pod naduvanim kupolama, a da napolju ostanu praiskonski led i kamen zauvek. Osećanje je njihovo bilo (naročito kod onih koji su sebe smatrali 'starateljima') da je Miranda tako neobična da je treba za sva vremena ostaviti na miru. Vrlo crvenaška zamisao, dabome. Nijedna ljudska delatnost, reče jedan od uranskih Crvenih, neće učiniti ništa osim što će umanjiti vrednost onog što je na Mirandi najvrednije. Jer Miranda poseduje svoju unutrašnju vrednost koja nadilazi čak i značaj Mirande kao planetološkog uzorka. Ima svoje dostojanstvo. En ih je pomno gledala dok su to govorili, i Zo vide u Eninim očima izvesno neslaganje; štaviše, vide da En i ne razume sasvim šta oni to pričaju. Za nju je Miranda bila stvar nauke, a za ove ljude duhovna vrednost. Zo je imala čak i više razumevanja za gledište ovdašnjih stanovnika nego za Enino, zgureno samo oko objekta kao takvog. Ali ishod je bio isti, na obe strane etika Crvenih u čistom obliku: ne teraformirati Mirandu, naravno, i ni govora ni o kakvim kupolama, svodovima ili ogledalima; samo jedna jedina stanica za posetioce, i nekoliko raketnih platformi (mada je i oko toga bilo nekih neslaganja u grupi 'staratelja'); zabraniti baš sve osim pešačenja u cipelama koje ne udaraju jako; skokovi raketama sa jednog mesta na drugo da budu uvek tako visoki da se ne uznemiri ni prašina na površini. 'Staratelji' su sagledavali Mirandu kao divljinu kroz koju se ljudi smeju šetati, ali nikad na njoj živeti i nikad ništa izmeniti. Svet samo za planinare, ili, još bolje, za letače. Da se gleda, ali ništa više. Prirodno umetničko delo.
     En je na sve to klimala glavom. I - naravno - u njoj je postojalo još nešto, nešto osim sputavajućeg straha: strastvena naklonost prema stenama, u svetu stena. Fetišizam može da se zakači za bilo šta. Svim ovim ljudima bio je zajednički jedan fetiš. Zo se čudila kako je zapala među njih, bilo joj je to intrigantno i neobično. U svakom slučaju njen metod sile počinjao je da deluje na ove drugare. Grupa 'staratelja' zakupila je poseban trajekt za Mirandu, samo da je pokaže En. Niko drugi neće krenuti sa njima. Privatni obilazak najčudnijeg od svih meseca, priređen za najčudniju Crvenu. Zo se nasmeja. "Volela bih i ja da pođem", reče iskreno.

     Onda je Velika Ne rekla da. En, na Mirandi.
     Miranda je najmanji od pet velikih prirodnih satelita Urana, ima samo četiri stotine sedamdeset kilometara u prečniku. U svojim mladim godinama, pre nekih tri i po milijarde godina, imala je dva roditelja, otprilike jednako velika, koji su naleteli jedan na drugog, zdrobili se i zgrudvali, u užarenoj rastopljenosti sudara, u samo jednu kuglu. Ali tako nastalo stvorenje, Miranda, ohladilo se pre nego što je stapanje moglo biti dovršeno.
     Ishod je pejzaž iz snova, ludo neskladan i nakrivo skrojen. Neka područja glatka kao ljudska koža, druga načisto razbucana; neka stvorena preobražajem površina jednog ili drugog ranijeg meseca, a neka nastala prodorom njihove 'utrobe' napolje. Raseline ogromno duboke, jer su se mnogi komadi nepotpuno spojili. Sistemi uporednih brazdi, ali povijeni pod oštrim uglovima, dramatično, nalik na 'činove' na ramenima nižih oficira, jasan znak ogromnih uvrtaja koja su se u onom sudaru dogodila ili pokušala dogoditi. Iz svemira vidiš pojedine raseline kao da je neko sekirom udarao Mirandu, zasecao kilometrima duboko u sivu kuglu.

     Sleteli su na plato pored najvećeg takvog 'zaseka sekirom', koji je nazvan 'Prosperova raselina'. Obukli su skafandre, izišli iz svemirskog broda i odšetali do ivice provalije. Tmina unutra, a dubina tolika da dno izgleda kao neki drugi svet. U kombinaciji sa ovdašnjom mikro-g, ovaj prizor dade Zoi osećaj letenja, ali letenja kao u snovima, gde više ne važe ni marsovski uslovi, gde je preovladalo neko nebo ljudskog duha. Iznad njihovih glava plovio je Uran pun i zelen, dajući celoj Mirandi nijansu žada. Zo poče plesati duž ivice. Odgurivala se samo nožnim prstima u visinu, i onda lebdela, lebdela, izvodila doskok ili sletanje svaki put sa malim savijanjem kolena. Njeno srce... prepuno divote. Kako su čudne one bleštave tačkice gasnih lanterni koje surfuju tamo gore po Uranovoj stratosferi; vilinski žad. Kao sijaličice okačene o venac oko velike, okrugle, papirne svetiljke. Bezdan u svojim dubinama sazdan samo od nagoveštaja. Sve se zeleni nekim svojim unutrašnjim sjajem, viriditas naprosto izbija iz svega - pa ipak, sve miruje i sve je nepokretno zauvek, sve osim njih, nezvanih gostiju, posmatrača. Zo je plesala.
     En je naprosto pešačila, mnogo udobnije nego u Hipoliti, sa nesvesnom elegancijom osobe koja je mnogo hodala po stenama. Kamenolomski balet; u ruci macola sa jednim krajem uglasto zašiljenim, na butinama džepovi već prepuni uzoraka. Nije reagovala na uzvike Zo i 'staratelja', nije ih ni čula. Kao glumica koja se zanela u ulogu En Klejborn. Zo se nasmeja: ako se ovo čuje, moglo bi se pretvoriti u strašan kliše!
     "Ako pokriju naduvanim kupolama ovu 'mračnu unazadnost u provaliji vremena'", reče ona, "moglo bi još ispasti odlično mesto za život. Velika površina zemljišta, a ne treba mnogo truda oko kupola, šta kažete? A kakvi su vidici. Bilo bi čudesno."
     Nisu ništa kazali; nisu odgovorili na tako očiglednu provokaciju, naravno. Ali će Zoine reči verovatno navesti neke od njih na razmišljanje. Zo pođe kao albatros za grupom 'staratelja' prirodne okoline. Oni su počeli silazak u bezdan, niz jedno izlomljeno kameno stepenište uklesano u uzanu izbočinu koja se pružala od litice, postepeno se od nje udaljavajući, ali i spuštajući u dubinu, kao jedan dugačak nabor na draperiji neke mermerne skulpture. Njihov cilj bio je kilometar niže: jedna zaravan koja kao da je nastala komešanjem nekog rastopljenog materijala. Iza toga izbočine više nije bilo, počinjao je okomit pad do dna provalije... još devetnaest kilometara u dubinu, ukupno dvadeset. Dvadeset kilometara! Dvadeset hiljada metara, nekih sedamdeset hiljada stopa... Čak ni veliki Mars ne može se pohvaliti takvim zidom.
     Zid nije bio ravan, naprotiv, bilo je na njemu mnogo raznih izobličenja, bora, udubina. Znatno je podsećao na unutrašnjost krečnjačke pećine, mada je formiran sav odjednom: površina mu je u jednom davnom trenutku bila rastopljena i curila je nadole polako, i zgušnjavala se, žitki kamen je počinjao da kaplje u bezdan, ali se u susretu sa ledenom prazninom kosmosa stvrdnjavao i ostajao tako zauvek. Sa svake tačke na stepeništu videli su sve. Duž njihove vratolomne putanje bila je, ipak, postavljena ograda, pričvršćena za liticu debelim zavrtnjima. Za tu šipku bio je svako prikopčan pomoću kratkog kabla koji je počinjao na njihovim unakrsnim kaiševima kojima je svaki skafander bio spolja pritegnut. A to je bilo dobro, jer su i najmanji pogrešan korak ili okliznuće mogli dovesti do toga da se čovek otisne u bezdan. Mali svemirski brod, sav tanan i razapet kao pauk, kojim su sišli na Mirandu, sleteće na zaravan na kraju izbočine i čekaće ih tamo, da bi mogli opet uzleteti u svemir. Zato su mogli silaziti niz 'draperiju' bez ikakve brige o povratku. Iz minuta u minut odmicali su nadole, u tišini koja nije bila osobito 'druželjubiva'. Zo se zubato smeškala: mogla je maltene da čuje kako svi odapinju crne misli prema njoj, kako stežu zube. Jedino En ne; ona je na svakih nekoliko metara zastajala da osmotri pukotine između grubih kamenih stepenika.
     "Stvarno je tužno gledati tu tvoju opsednutost kamenjem", reče joj Zo na njihovoj privatnoj frekvenciji. "Osoba tako stara, ali još tako malena. Ograničiti se na svet inertne materije, koji te neće nikada iznenaditi, nikada neće učiniti ništa. Dakle, ne može ni protiv tebe ništa preduzeti. Areologija je jedna vrsta kukavičluka. Tužno, zaista."
     Šum u interkomu: vazduh prošištan silovito između zuba. Zgađenost.
     Zo se nasmeja.
     "Bezobraznice jedna mala", reče En.
     "Da sam drska - jesam."
     "Ali i glupa."
     "E, to nisam!" Zo se i sama iznenadila žestini svoje reakcije. Onda pogleda kroz Eninu kacigu i vide lice iskrivljeno od besa. Oštro i teško disanje, zatim siktav Enin glas: "Nemoj nam kvariti šetnju!"
     "Samo mi je dosadilo da me zanemaruju."
     "Ko se plaši, dakle?"
     "Samo dosade."
     Još jedno zgađeno šištanje. "Slabo su tebe vaspitali roditelji."
     "Ko je kriv za to?"
     "Ti si kriva. O, ti si kriva. A svi zbog toga ispaštamo."
     "Pa onda 'paštajte' do mile volje. Uzgred, ja sam te dovela ovamo."
     "Saks me je doveo ovamo, blagosloveno bilo njegovo malo srce."
     "Tebi su svi mali."
     "U poređenju sa ovim..." Pokret kacige pokaza da je En bacila pogled ka dnu bezdana.
     "U poređenju sa tim kamenčinama koje ne mogu da govore niti da se pomaknu, pa si među njima ti bezbedna."
     "Ovo su ostaci jednog sudara dva planetoida, koji je bio vrlo sličan drugim takvim sudarima u Sunčevom sistemu. Doživljavao je i Mars takve sudare, kao i Zemlja. To je matrica iz koje se rodio život. Ovo je prozor u vreme, shvataš?"
     "Shvatam ja, al' ne marim."
     "Ne nalaziš da je važno."
     "Ništa nije važno u onom smislu kako ti to misliš. Ništa od svega ovoga nema nikakav smisao. Niz slučajnosti, proisteklih iz Velikog praska."
     "Ma, daj!" reče En. "Nihilizam je smešan."
     "A gle ko mi kaže! Ti si nihilistkinja! Ne nalaziš nikakav smisao niti vrednost u životu niti u čulima - samo, to je nihilizam slabića, kukavički nihilizam, ako se tako nešto može zamisliti."
     "Hrabra moja mala nihilistkinjo."
     "Jesam - ja se suočavam s time. I zato bar uživam koliko je najviše moguće."
     "U čemu?"
     "U zadovoljstvima. U onome što čula daju. Ja sam zapravo senzualistkinja. Mislim da je za to potrebna izvesna hrabrost. Suočiti se sa bolom, rizikovati pogibiju da bi se čula zaista zahuktala..."
     "Zamišljaš da si se suočila sa bolom?"
     Zo se priseti kako je bilo kad je leteći sa Vidikovca jednom prilikom izgubila brzinu, pala u kovitlac i tresnula o zemlju. Polomljene noge i rebra, bol onostran svih bolova. "To jesam."
     Tišina na radio-talasima. Statik Uranovog magnetnog polja. Možda se En prećutno saglasila da je Zo odista iskusila bol; ali pošto je to opšte ljudsko iskustvo, priznati ga nekome - nije veliko priznanje. Zo se upravo zbog toga naljuti. "Da li stvarno veruješ u to da su potrebni vekovi da bi neko postao u punoj meri ljudsko biće, da niko nije bio ljudsko biće dok se vi gerijatrijski slučajevi niste dovukli? Kits je umro u dvadeset petoj; a jesi li čitala 'Hiperion'? Misliš li da ova rupa u stenama ima jednaku uzvišenost koliko makar i samo jedna rečenica iz 'Hiperiona'? Grozni ste vi, isei, zaista. A naročito si grozna ti. Ti ćeš meni da sudiš, a nisi se nimalo izmenila od trenutka kad ste dodirnuli Mars..."
     "Poprilično postignuće, a?"
     "Postignuće u igri 'hajde da se pravimo mrtvi'. En Klejborn, najveća mrtvoskinja u istoriji."
     "I sa njom jedna nevaspitana balavica. A pogledaj samo ovo parče kamena, linije u njemu su uvijene kao perece."
     "Jebeš kamenje."
     "To je delatnost koju prepuštam senzualistkinji. Ne, pogledaj. Ovaj kamen se već tri i po milijarde godina nije izmenio. A kad se menjao, o Gospode, kakvo je to menjanje bilo."
     Zo baci pogled na žad-kamen ispod njihovih nogu. Donekle nalik na staklo, ali zapravo ne liči ni na šta, nema se šta videti. "Ti si pod opsesijom", reče ona.
     "Jesam. Ali ja svoje opsesije volim."

     Posle toga sišli su u potpunom ćutanju sve do zaravni, zvane 'Donje Sletište' na kraju kamenog ispusta. Sad su stajali jedan kilometar duboko u provaliji od dvadeset kilometara; jedan kilometar ispod rubova ovog 'zaseka sekirom' u Mirandu. Nebo - zvezdana traka iznad njih. Debeli Uran razbaškario se po sredini. Sunce - plamteći dragulj s jedne strane. Pod ovim prelepim izobiljem, provalija je izgledala uzvišeno, nepojamno, i Zo se opet oseti kao da leti. "Vi ste pronašli unutrašnju vrednost tamo gde je nema", reče ona svima njima, preko zajedničke frekvencije. "A ona je kao duga. Ako ne postoji posmatrač koji bi gledao pod uglom od 23 stepena u odnosu na pravac kojim svetlost dolazi do oblaka sačinjenog od loptastih kapljica, ne postoji ni duga. I cela Vaseljena je takva. Naše duše stoje pod uglom od 23 stepena u odnosu na Vaseljenu. Nešto novo se stvara pri dodiru fotona sa mrežnjačom ljudskog oka, neki novi prostor se otvori između stene i uma. Gde nema uma, nema ni unutarnje vrednosti."
     "To samo znači da unutarnje vrednosti nema uopšte", reče jedan od 'staratelja' Mirande. "Teza koja se srozava na obični utilitarizam. Jer nema potrebe da u razmatranje uključujemo ljudsku ulogu. Ova mesta postoje i bez nas, i postojala su i pre nas; u tome se sastoji njihova unutarnja vrednost. Stižemo ovde, ali treba da poštujemo ono što je pre nas bilo, ako želimo zadržati onaj pravi stav prema Vaseljeni, ako je želimo zaista videti."
     "Ali ja je vidim", reče Zo srećno. "Ili je maltene vidim. Vi, narode, ne znam, moraćete da senzitizujete svoje oči pomoću nekog novog genetskog tretmana. A dotle, Vaseljena ostaje veličanstvena, tu sumnje nema. Ali ta slava sveta nalazi se u našem umu."
     Ne odgovoriše joj. Zo posle nekog vremena sama nastavi.
     "O svim tim temama raspravljalo se već, na Marsu. Ekološka etika podignuta je na sasvim novi nivo zahvaljujući našim iskustvima na Marsu, postala je središte našeg delovanja. Vi sad želite da zaštitite ovo mesto kao divljinu, i ja vas razumem. Ali razumem samo zato što sam Marsovka. Ima i među vama dosta Marsovaca ili onih kojima su roditelji bili Marsovci. Počnete sa tog etičkog stanovišta, a na kraju zaključite da je divljina jedan etički stav. Zemljani vas ne mogu shvatiti onako dobro kao što mogu ja. Oni će da nahrupe na Mirandu i da izgrade veliku kockarnicu evo tačno ovde, na ovoj izbočini. Pokriće celu ovu provaliju jednom kupolom, upumpaće vazduh i navaliće da je teraformiraju kao što bi i bilo koje drugo mesto. Kinezi su u svojoj zemlji i danas nagurani kao sardine, i zabole njih uvo za 'inutarnju vrednost' čak i same Kine, a kamoli nekog pustog malog meseca na rubu Sunčevog sistema. Njima je potreban prostor, oni vide da ovde postoji prostor - dakle, nagrnuće. Počeće da grade, a kad se vi javite sa vašim protestima, ima samo da vas pogledaju malo čudno. I šta ćete tada? Možete pokušati da pravite sabotaže kao što su to radili Crveni na Marsu, ali na ovim mesecima oni mogu da unište vas, sa istom lakoćom kao i vi njih. Razlika je u tome što za svakog njihovog kolonistu koji pogine, oni imaju milion drugih koji su spremni da ga zamene. O tome mi pričamo, kad pričamo o Zemlji. Mi smo kao Liliputanci naspram Gulivera. Moramo svi složno da prionemo na posao da ga vežemo našim tankim kablovima, najveštije što možemo."
     Nikakvog odgovora.
     Zo uzdahnu. "Dobro", reče ona, "možda je tako i najbolje. Neka povrvi što više naroda ka Uranu, manji će biti pritisak na Mars. Postići ćemo mi dogovor sa žutaćima, da oni imaju pravo da se naseljavaju ovde do besvesti, ali da svoje doseljavanje na Mars svedu na najmanju meru. Kad pomislim, moglo bi fino da dejstvuje."
     I opet, nikakvog odgovora od njih.
     Konačno, En reče: "Aj' ćuti. Da se usredsredimo na ovaj teren."
     "Ma, da, nego šta."
     Onda, dok su prilazili ogradi na kraju zaravni, i stali i zagledali se u zev nepojamni, pod diskom od žada sa dijamantnom ogrlicom i sa još blistavijom dijamantnom krhotinom iza toga, tako da im se činilo da je ceo Sunčev sistem određen sistemom triangulacije koji polazi sa tih nebeskih tela; dok su dokučivali pravu veličinu svih stvari - videše iznad sebe i neke pokretne zvezde. Mlazne motore njihovog svemirskog broda.
     "Šta sam rekla?" upita Zo. "Kinezi. Dolaze u razgledanje."
     Jedan od 'staratelja' je napade, iznenadno i besno. Udari je samo jednom, pravo u prozirni deo kacige, onaj ispred lica. Zo se tome nasmeja. Ali bila je zaboravila Mirandinu ultra-slabu gravitaciju: na njeno iznenađenje, taj smešni, slabi aperkat odiže je sasvim sa tla. Zo nalete na ogradu, i to samo nogama, zadnjom stranom kolena. Prevrte se unatraške, preko glave, izvi se ne bi li se uhvatila za nešto, ali - tras! - glavom o stene, udarac jak, premda ju je kaciga zaštitila, tako da je ostala pri svesti; ali sad pada sa ovog vidikovca u prazninu, u ništa - strah je probi kao električni šok, ona se poče batrgati da uhvati neku ravnotežu, tumbanje ipak ostade sasvim nekontrolisano - ali trzaj - pa da! Zaštitni kabl kojim je vezana! I opet strah, jak do mučnine, jer taj kabel popusti, očigledno se otkačio. Potopljena novim talasom adrenalina, ona zagrli stenu koja je proletala pored nje, zagrli svom snagom. Ono isto odsustvo težine zbog koga je tako lako poletela, sad joj pomože da samo vrhovima prstiju zadrži, da zaustavi pad čitavog svog tela, što je izgledalo kao čudo.
     Uhvatila se za rub te stene, ispod koje je počinjao ogroman zev praznine. Opet je videla svetlucanja ispred sebe, ali sad su to bile 'sve zvezde' od udarca u glavu. Blagi nagon na povraćanje. Ispod nje tama, dno se uopšte i ne vidi, kao u snu kad visiš iznad jame bez dna, i sanjaš crni pad... "Ne mrdaj", začu se Enin glas u njenim slušalicama. "Drži se, bez pokreta." Iznad Zo, jedno stopalo, zatim oba. I noge. Zo veoma lagano podiže glavu da pogleda tamo. Jedna šaka je zgrabi za desni šačni zglavak, čvrsto. "U redu. Možeš se uhvatiti levom za jedno proširenje, oko pola metra iznad mesta gde ti je leva sad. Malo više. E, tu. Dobro, sad se penji. A vi, gore, vucite nas."
     Ljudski mišići na 0,05 g: izvukoše ih kao ribicu na udici.
     Zo sede na tle. Mali svemirski feribot sletao je nečujno na sletište na drugom kraju zaravni. Još jedan kratkotrajni blesak svetlosti iz raketnih motora. Zabrinuti pogledi 'staratelja', nadnetih nad nju.
     "Nije bila osobito duhovita šala", reče En.
     "Nije", reče Zo, napregnuto razmišljajući kako da što bolje iskoristi ovaj incident. "Hvala na pomoći." Zaista joj je impresivno brzo priskočila u pomoć, ali iz razloga nimalo impresivnih, matora je to uradila samo zbog svog kodeksa plemenitosti, koji kaže da imamo obaveze prema sebi ravnima, i da su neprijatelji jednako važni kao prijatelji; neprijatelji su nam jednaki, i neophodno su potrebni, jer da ih nema, ne bi moglo biti ni dobrih prijatelja. Ipak, čisto kao fizički manevar bilo je impresivno. "Veoma hitro."
     Tokom povratnog leta do Oberona svi su ćutali. Posle dužeg vremena jedan član posade okrete se ka En i reče da je Hiroko sa nekolicinom svojih sledbenika viđena nedavno ovde, u Uranovom sistemu, na Paku.
     "Ah, kakvo sranje", reče En.
     "Otkud znaš?" upita Zo. "Možda je odlučila da se što više udalji od Zemlje i Marsa. Ne bih joj zamerila."
     "Nije ovo njena vrsta mesta."
     "Ali ona to možda ne zna. Možda još nije čula da je ovo tvoja privatna bašta kamenja."
     En na sve to samo odmahnu rukom.









43.
     Povratak na Mars, najlepši svet u Sunčevom sistemu, jedini stvarni svet.
     Njihov šatl je ubrzavao, okrenuo se unatraške, lebdeo nekoliko dana, počeo usporavati; sve u svemu, dve nedelje putovanja, a onda su već bili kod Klarka i čekali na red da uđu u pristanište, uskoro potom stali su u red za silazak liftom, a onda: dole, dole, dole. Taj konačni silazak je tako spor! Zo je razgledala Ehus, na severoistoku od lifta, između crvenog Tarzisa i plavog Severnog mora. Tako prija videti ga; Zo uze nekoliko tableta pandorfa. Konačno kabina lifta siđe do samog Šefilda, a Zo ishoda napolje, u halu Utičnice, zatim ulicama između zgrada od uglačanog kamena do ogromne železničke stanice na obodu grada. Već je bila u zanosu areofanije, zaljubljena u svako lice ispred sebe, zaljubljena u svu svoju visoku braću i sestre obdarene tako zadivljujućom lepotom i gracioznošću. Pa, ona voli čak i ove Zemljane koji im se motaju tu negde oko nogu. Polazak voza za Ehus bio je tek kroz dva sata, zato ona provede neko vreme šetkajući se nemirno po jednom parku na rubu provalije i vireći dole u kalderske krajine - zemlje u grotlu Pavonis Monsa; nije duboko baš kao Prosperova raselina, ali je po spektakularnosti jednako svemu što Miranda može ponuditi. Bezbroj vodoravnih traka u stenama, u svim mogućim prelivima crvene, mrke, grimizne, rđaste, umbre, trule višnje, bakrene, ciglene, siene, paprike, 'volovske krvi', cinobera, vermiliona, a sve to pod tamnim, zvezdanim, popodnevnim nebom. Njen svet. Osim što je Šefild pod naduvanom kupolčinom, i moraće uvek tako da ostane, a ona želi da se vrati u vetar.
     Odšetala je opet do stanice, pa u voz za Ehus, a voz polete iznad piste i jurnu nizbrdo sa velike kupe Pavonisa, niz čisti kseri-pejzaž Istočnog Tarzisa, u Kairo-na-Marsu, a tamo, švajcarski precizno, odmah presedanje u drugi voz, onaj ka severu, ka Ehus Vidikovcu. Voz tamo stiže tek pred ponoć, a Zo uze ležaj u spavaoni zadružnog hostela, pa se odšeta do Adlera. Osećala je kako poslednji ostaci panendorfina kolaju kroz nju i zuje: to je perce zadenuto na kapu njene sreće. Cela družina bila je na okupu kao da nijedan dan nije prošao, pozdraviše je klicanjem, a onda počeše da je grle i ljube (po jedan, ili po nekoliko njih istovremeno), izljubiše je svi i dadoše joj piće. Zatim, pitanja, kako je bilo, kako ovo, kako ono; pričali su joj o ponašanju vetra u njihovom kraju u poslednje vreme, mazili su je dok je sedela tako na stolici, i gle, već je praskozorje, svi hajde na ivicu poletišta, obuci se u letačko, širi krila i skači u mrak neba i u divni uzgon vetra, sve joj se to vratilo odmah kao disanje ili seks, ništa nije zaboravila, ni crnu masu eskarpe Ehus koja se tmuri na istoku kao neki kontinentalni bedem, ni mutni pod Ehus Kazme daleko u dubini - predeli njenog srca, ove tamne nizije, visoki plato i vrtoglavi greben između njih, a iznad svega toga nebo u jakim purpurnim prelivima, nebo lavande i slezove boje na istoku, a na zapadu crni indigo, i čitav svod postaje svetliji i šareniji iz sekunda u sekund, a zvezde se jedna po jedna gase, brzo, gle - visoki oblaci na zapadu planuli su rumenilom, baš sad kad je ona izvela nekoliko uzastopnih obrušavanja i našla se daleko ispod Vidikovca, prišla sasvim blizu litici i tu uhvatila jak uzlazni zapadni vetar i zaplovila njime, nisko iznad Donjeg Vidikovca, pa uvis u tesnoj heliksnoj spirali, bez ikakvih telesnih pokreta sada osim što je vetrovi bacakaju žestoko - minut, dva, i ona iz senke litice naprosto eksplodira u sirovo žuto svetlo novog dana, to je neverovatno radosna kombinacija kinetičkog i vizuelnog, razuma i sveta, sad se treba uzvinuti do oblaka, što ona i čini, a u letu razmišlja: đavo te nosio, En Klejborn, ti i takvi kao što si ti možete do večnosti da klepećete vaše fraze o moralnom imperativu, o vašoj isei etici, vrednostima, ciljevima, uzvišenim svrhama života, strogim obavezama i odgovornostima, trućajte vi to do kraja vremena, tako obuzeti vašim licemerjem i strahom, pa ipak nećete ni jedan jedini put dožioveti ovako nešto, ovaj osećaj, kad se elegancije uma, tela i sveta stapaju u jedan savršeni sklad; čantrajte vi vaše kalvinističke koještarije dok ne poplavite u licu, vaša mišljenja šta sve ljudi mogu učiniti sa svojim kratkim životima na ovom svetu, kao da je moguće izvesti ikakav pouzdan zaključak o tome, kao da se na kraju niste i vi pokazali kao banda okrutne kopiladi - ne, ne, dok se ne otisneš u letenje ili surfovanje ili planinarenje ili skokove, dok se ne potrudiš malo, u rizičnosti prostora, u čistoj gracioznosti tela, dotle, naprosto, nećeš znati. Nemaš pravo da govoriš. Robovi ste vaših zamisli i hijerarhija, pa zato ne shvatate da ne postoji nijedan cilj viši od ovoga: ovo je konačna svrha života; vasione same; ovo: slobodna igra letenja.

     U severnom proleću duvali su pasati, gurali se nasuprot zapadnim vetrovima i suzbijali uzlazna strujanja kod Ehusa. Džeki je bila na Grand kanalu, prinuđena da zbog nekog dosadnog lokalnog političarenja privremeno napusti svoje međuplanetne manevre; vidno nervozna i nezadovoljna što je tako ispalo, i nimalo raspoložena da sad ima Zo uz sebe. Zato Zo ode u rudnike Moroa i provede neko vreme radeći tamo, onda se pridruži jednoj ekipi svojih letećih prijatelja na obali Severnog mora, i to južno od Bunovog Zemljouza, blizu mesta Blohs Hofnung, gde se morske litice dižu kilometar u visinu iz gruvanja velikih talasa. U pozno popodne, tamo, priobalni vetrovi naleću na litice i nose ka visinama jedno malo jato letača, koji se posle otiskuju ka moru i kruže iznad bele pene koja se baca nebrojeno puta napred i osipa nazad, napred i nazad, čisto bela na moru koje je vino, tamni plavac.
     Ovu grupu predvodila je jedna žena koju Zo nije do tada upoznala, devojka od samo devet M-godina, po imenu Melka. Najbolja letačica koju je Zo ikada videla. Kad ih je vodila po prostorima vazduha, bilo je to kao da je anđeo doleteo među njih, šibala je kroz formaciju kao grabljivica kroz jato golubova, a u drugim prilikama vodila ih je u 'tesne' manevre zbog kojih grupno letenje i jeste toliko zabavno. Zo je tih dana radila kao ortak njihove ovdašnje zadružice, ali je svakog dana, posle radnog vremena, letela. A njeno srce letelo je povazdan, zadovoljno stalno zbog ponečeg novog. Jednom je čak pozvala En Klejborn da joj pokuša objasniti šta je letenje, šta letenje stvarno znači; ali baba En je do tada već maltene i zaboravila ko beše ta 'Zo'; nije ispoljila naročito zanimanje ni kad joj je Zo konačno uspela objasniti ko je i kako su se upoznale.
     To popodne letela je noseći bol negde u sebi. Prošlost je mrtvo slovo, naravno; ali kad pomisliš da još živi ljudi mogu da se pretvore u takve utvare...
     Nije bilo drugog leka za takva osećanja, osim sunca, slanog vazduha i večno promenljivog razlivanja morske pene koja se diže i spušta u podnožju litica. Eno Melke, obrušava se; Zo kreće u jurnjavu za njom, odjednom prepuna naklonosti prema tom predivnom duhu. Ali Melka je primećuje, zaokreće iz obrušavanja i zakači jednim krilom visoku hrid koja viri iz talasa; samo vrh najviše stene u toj hridi, ali to je dovoljno da se stumba prema vodi kao ptica pogođena iz puške. Šokirana ovim prizorom nesreće, Zo se obrušava sklopljenih krila i još odmahuje 'repom' kao delfin i sustiže je, grli jednom rukom, a drugo krilo širi iznad plavih talasa dok se Melka migolji u njenom zahvatu; i jasno im je da će sad morati da bude plivanje.









Dvanaesti deo: TO IDE TAKO BRZO
     Sišli su pešice do niskih litica koje gledaju na Firencin. Noć je bila; vazduh nepomičan i prohladan, zvezde su se hiljadile iznad njih. Nastaviše hodati rame uz rame stazom duž litica, gledajući povremeno dole, na obale. Crne vode bejahu glatke, svuda izbodene odrazima zvezda, uz to i prosečene dugačkom, razmrljanom linijom svetlosti od Fobosa koji je upravo zalazio na istoku; ta linija vodila je oko do tmastih masa kopna sa druge strane zaliva.
     Zabrinut sam, da, veoma zabrinut. Uplašen, štaviše.
     Zašto?
     Zbog Maje. Njenog uma. Njenih mentalnih problema. I emocionalnih. Pogoršavaju se.
     Koji su simptomi prisutni?
     Isti, samo pogoršani. Ona nije u stanju da zaspi noću. Povremeno postaje ogorčena svojim izgledom. Još je u onom svom manično-depresivnom cuiklusu, ali se i tu nešto menja, nešto što ne umem odrediti. Kao da ne može uvek da se priseti u kojoj je fazi tog ciklusa trenutno. Nego, tek tako, luta po njemu. Zaboravlja stvari; zaboravlja mnogo štošta.
     Pa, svi zaboravljamo.
     Znam. Ali Maja zaboravlja one stvari za koje bih ja rekao da su suštinski majovite. I kao da ne mari za to. Eto šta je najgore: nju kao da više nizašta nije briga.
     Teško mi je da tako nešto zamislim.
     I meni. Možda je naprosto u depresivnom delu svog ciklusa raspoloženja koji sad, recimo, preovladava. Ali ima dana kad ona izgubi svaku afektivnost.
     To je ono što ti nazivaš - jamais v×? Nikad viđeno?
     Ne, ne baš. Ima kod nje povremeno i toga, da se razumemo. Što podseća na jednu određenu vrstu simptoma koji prethode moždanom udaru. Znam, znam - pa rekoh ti da se plašim. Ali ovo, ne znam šta je ovo, ne znam stvarno. Kažem ti da ona ima te jamais v× koji liče na jedan tip simptoma koji prethodi šlogu. Takođe ona ima - presque v×, maltene-viđeno - kad je obuzima osećaj da je nadomak, na još samo milimetar, do nekog velikog otkrića ili saznanja, koje, međutim, nikad ne dohvati. To se često dešava ljudima u predepileptičnoj auri.
     I mene obuzimaju takva osećanja ponekad.
     Da, pa dobro, valjda smo svi mi podložni tome. Ponekad nam se učini da će nam sve postati jasno; ali to osećanje postepeno izbledi. Da. Međutim, kod Maje i to, kao i sve drugo, bude veoma silovito.
     Bolje tako, nego da gubi sve afekte.
     Oh, da. S tim se slažem. Presque v× nije osobito loša stvar. Ono treće je najgora stvar - dQja v×, već viđeno. Maja ima razdoblja neprekidnog dQja v×, koji potraju i po nedelju dana, i koji nju sasvim razbiju. Jer, onda njen svet ostane bez nečega što je njoj neizostavno potrebno.
     A to je kontingencija, je li. Neplaniranost, promenljivi uslovi ne unapred poznati. Sloboda volje.
     Možda. Ali zbirni čist učinak svih tih simptoma sastoji se u tome što ona zapada u apatiju. Maltene u katatoniju. Pokušava sva ta osećanja da izbegne tako što neće imati prejaka osećanja. Niti ikakva.
     Priča se da je jedno od najčešćih oboljenja iseija to što se nekako psihološki skljokaju.
     Da, čitao sam o tome. Gubitak afektualne funkcije, anomija, apatija. Preduzimani su tretmani kao protiv katatonije ili šizofrenije - davan im je kompleks dopamina i serotonina, zatim limbički stimulanti... Jak koktel, možeš zamisliti. Hemija mozga... Ja sam njoj davao žestoke doze svega i svačega. Čega god sam se mogao setiti, priznajem. Vodim dnevnik o tome, obavljam testove, ponekad uz njenu saradnju, a ponekad ona baš i ne zna da dobija nešto. Činim sve što mogu, već duže, kunem se da je tako.
     Siguran sam da je tako.
     Ali ne uspeva. Ona se gubi. Oh, Sakse...
     Zastade, osloni se šakom na rame svog prijatelja.
     Ne bih mogao podneti da ona ode. Uvek je bila tako vazdušast duh. Mi smo zemlja i voda, vatra i vazduh. A Maja je uvek bila u letu. Jedan vazdušasti duh koji je leteo na nekim svojim olujama iznad nas. Neizdržljivo mi je da gledam ovaj njen pad!
     Hm, da.
     Šetali su dalje.
     Lepo je što nam je Fobos vraćen.
     Da. To ti je bila dobra zamisao.
     Ne, to je zapravo bila tvoja zamisao, ti si mi predložio.
     Jesam li? Ne sećam se toga.
     Pa, jesi.
     Ispod njih je romorilo more po stenama.
     Ta četiri elementa. Zemlja, voda, vatra i vazduh. Još jedan tvoj semantički pravougaonik?
     Ne, to je od Grka.
     Kao četiri temperamenta?
     Da. Hipoteza koju je dao Tales. Prvi naučnik.
     Ali naučnika je bilo oduvek, rekao si ti meni. Još u savanama.
     Da, to je istina.
     A Grci - svaka im čast, veliki umovi, tu sumnje nema - ali bili su samo deo jednog kontinuiteta nauke, znaš. Posle njih se uradilo još ponešto.
     Da, znam.
     Jeste. Nešto od tog kasnijeg rada moglo bi biti od koristi tebi, u tim tvojim konceptualnim shemama. U nastojanju da nam pripremiš mapu sveta. Možda bi iz tog izvora mogli tebi da budu dati novi načini sagledavanja stvari, koji bi doprineli rešavanju problema kao što je ovaj Majin. Jer elemenata ima više od četiri. Jedno sto dvadeset. Možda i temperamenata ima više od četiri. Možda sto dvadeset temperamenata, a? A priroda tih elemenata je... šta reći. Posle Grka stvari su postale malo čudne. Znaš da subatomske čestice imaju jednu osobinu koja se zove spin, i koja može biti samo jedna polovina ili neki umnožak od jedne polovine? E, sad, znaš da kad se jedan predmet u našem svetu zaokrene 360 stepeni, dospeva u isti položaj u kome je pre rotacije bio? Međutim, čestica čiji je spin jedna polovina, kao, na primer, proton, ili neutron, mora da se zarotira ukupno 720 stepeni da bi se vratila u svoju prvobitnu konfiguiraciju.
     Šta, šta?
     Potrebna je dvostruka rotacija oko sebe, u odnosu na okolna normalna tela, da bi se ta čestica vratila u svoj prvobitni položaj.
     Zezaš se.
     Nimalo. Ovo je poznato već vekovima. Geometrija prostora je naprosto drugačija za čestice sa spinom 1/2. One žive u jednom drugačijem svetu.
     Prema tome...
     Pa, ne znam. Ali meni to kao da nagoveštava nešto. Mislim, ako ćemo upotrebiti fizičke modele kao analogiju za naša mentalna stanja, i ako ćemo ih raspoređivati u obrasce kao što si ti sklon, onda bi možda trebalo da razmotriš te novije modele, iz fizike. Zamisli Maju kao proton, možda, česticu sa spinom 'jedna polovina', koja živi u svetu dva puta većem od našeg.
     Ah.
     Odatle postaje još čudnije. Mičele, taj svet ima deset dimenzija. Deset. Ove tri u makro-prostoru, koje mi uspevamo opaziti, zatim vremensku dimenziju, i još šest dimenzija, a to su mikrodimenzije, kompaktno zbijene oko temeljnih čestica, na načine koji su dostupni našoj matematici, ali se vizuelno ne mogu zamisliti ni dočarati nikako. Topološka zakrivljenja i uvijutci. Diferencijalne geometrije, nevidljive, ali stvarne, dole, na konačnom, osnovnom nivou prostorvremena. Razmisli o tome. Moglo bi te dovesti do sasvim novih sistema mišljenja. Jedno ogromno novo proširenje tvog uma.
     Baš me briga za moj um. Ja se brinem zbog Maje.
     Znam, znam.
     Stajali su, zagledani u zvezdanu vodu. Iznad njih se opružio zvezdani svod, i vazduh je u tišini disao iznad njih, a more je šumorilo ispod. Činilo se da je svet velik, divalj i slobodan, mračan i tajanstven.
     Posle nekog vremena okrenuli su se i pošli stazom natrag.
     Jednom sam išao vozom od Da Vinčija do Šefilda, ali bio je neki problem sa pistom, pa smo imali duži zastoj u Podbregu. Ja sišao i krenuo u šetnju kroz onaj stari parking sa vozilima kolonista. Onda sam se počeo prisećati nekih stvari. Nisam se trudio, uspomene su dolazile same.
     Česta pojava.
     Da, da, tako je. Međutim, pitam se ne bi li tako nešto moglo pomoći Maji. Možda bi mogla da posećuje mesta na kojima je bila srećna, pa među njima i Podbreg. Mesta na kojima ste vas dvoje bili srećni. Sad stanujete u Sabišiju, ali zašto se ne vratiti u neki grad kao što je Odesa?
     Nije htela.
     Možda joj je to bila greška. Što ne probate da živite u Odesi, a povremeno da posećujete Podbreg ili Šefild? Kairo. Možda čak i Nikoziju. Gradove kod Južnog pola. Dorsa Breviju. Skoknete u Barouz. Vozom napravite turneju po bazenu Helas. Sva ta vraćanja mogla bi pomoći Maji da zašije tih nekoliko svojih ličnosti opet u jednu, da opet vidi gde je naša priča počela. Gde smo, za dobro ili za zlo, uobličeni, u jutro ovog sveta. Možda je upravo to njoj potrebno, znala ona ili ne znala da je tako.
     Hmm.
     Ruku pod ruku odoše sve do kratera, stazicom sada jedva vidljivom, kroz mrku paprat.
     Hvala ti, Sakse, Bog ti pomogao.









44.
     Vode zaliva Izidis imale su boju modrice, ili latica pavetine, ali su iskričile sunčanim sjajem koji se odbijao od talasa kojima je samo još malo snage nedostajalo pa da svoje vrhove pokriju penom. Talasi su nadirali sa severa, a putnički brodić se njihao pramcem gore-dole i zanosio levo i desno dok su isplovljavali, brujeći motorom, ka severozapadu iz luke Dimarterej. Sunčan prolećan dan. Ls 51, M-godina sedamdeset deveta, zemaljska godina 2181. nove ere.
     Maja je sedela na gornjoj palubi, upijajući morski vazduh i poplavu plave svetlosti. Radost je bila biti ovako na vodi, daleko od svih izmaglica i svakojakog smeća na obali. Predivno je kako more ne može niko ni da ukroti ni da izmeni na ma koji način; predivno kako, kad kopna više nema na vidiku, možeš opet da se ljuljuškaš na plavoj divljini koja ostaje uvek ista bez obzira na sve što se na kopnu desilo. Ona bi mogla ovako da plovi morem svaki dan po ceo dan, nedeljama, a svako skiznuće niz veliki talas da bude po jedna mala tobogan-vožnja duše.
     Ali nisu zarad toga došli. Ispred njih se jedan deo morske površine izdvajao time što su se talasi tu itekako penušali; pilot brodića pomače krmu za jedan ili dva paoka na tu stranu, i uspori rad motora za nekoliko obrtaja u minuti. Ta bela voda ispred njih prelamala se preko stvari zvane 'dvopalubno brdo'. Dvopalubno brdo sada je bilo samo greben ispod morske površine, označen jednim crnim plovkom iz koga su odjekivali tonovi upozorenja za pomorce, duboka zvonjava: dingDong, dingDong, dingDong.
     Oko ovog velikog nautičkog crkvenog zvona bili su raspoređeni manji plovci, namenjeni za vezivanje čamaca i jahti. Ali nijedan drugi brodić nije danas bio tu, niti igde na vidiku; kao da su sami na svetu. Mičel se pope iz unutrašnjosti i stade uz Maju, i položi šaku na njeno rame u trenutku kad je pilot sasvim oduzeo gas motoru, a jedan mornar sa donje palube posegnuo brodskom kukom na dugačkom štapu i dohvatio jedan plovak, a zatim prikopčao na njega konop brodića. Pilot sada ugasi motor, i talasi ih brzo počeše nositi na jednu stranu, a onda se kabl ispod plovka zateže čvrsto i brodić stade i primi na sebe bučni 'šamar' sledećeg talasa koji ih zasu belim vodenim prahom.
     Ukotvljeni, iznad Barouza.

     Maja siđe u kabinu, svuče se i poče navlačiti na sebe elastično narandžasto ronilačko odelo sa kapuljačom, čizmama izlivenim iz istog komada, rezervoarom vazduha, kacigom. Na kraju, rukavice. Tek nedavno, samo zbog ovog jednog silaska, naučila je da roni; sve ovo bilo je za nju novo. Znala je, međutim, da će lebdenje pod vodom biti manje-više kao lebdenje u bestežinskom stanju u kosmosu.
     Siđe preko ivice broda i nađe se u moru. Osećaj je, odista, bio dobro poznat. Tonula je brzo, zbog opasača sa balastom. Voda oko nje bila je hladna, i ona je to znala, ali nije ni na koji stvarni način osećala. Disanje ispod vode bilo je neobično, ali je uspevalo. Silazak, u mrak. Ona se opusti i zapliva dole, sve dalje od blistave čiode sunca.

     Dole i dole. Pored gornje ivice dvopalubnog brda, pored prozora srebrnastih ili bakarne boje, postrojenih u redove kao da su mineralne izlučevine ili jednosmerna ogledala iza kojih motre neki posmatrači iz druge dimenzije. Ali i prozori brzo nestadoše u tmini, a ona produži svoj padobranski skok sna u dubinu, dubinu, dubinu. Za njom su ronili Mičel i još dvojica, ali u ovom mraku ona ih više nije videla. Onda robot građen kao debeli krevetski ram potonu pored sviju njih i uključi svoje moćne farove. Davali su uporedno postavljene kupe kristalno-fluidne svetlosti, toliko dugačke da su se u daljini stapale u jedan mutni, difuzni valjak koji je zbog robotovih zaokreta i njihanja mlatarao tamo-amo, obasjavao sad metalaste prozore na udaljenoj mesi, zatim crni mulj koji se nataložio po krovovima starog Niderdorfa. Negde tamo, dole, bio je svojevremeno Niderdorfski kanal, aha - eno, kod onog sjaktanja nalik na red belih zuba; to bejahu Bareisovi stubovi, a i sad su. Neprobojno beli, zahvaljujući svojim dijamantnim oblogama, ali dopola zatrpani nanosima peska i mulja. Ona se uzvi nagore i nekoliko puta zamahnu perajima da zaustavi silaženje; pritisnu dugme za odbacivanje jednog dela balasta, da bi se stabilizovala. Sad zalebde iznad kanala kao utvara. Da; kao Skrudžov san u Dikensovoj Božićnoj pesmi; ovaj podvodni robot je Duh Božića, on obasjava utopljeni svet izgubljenog doba, obasjava taj grad koji je ona svojevremeno toliko volela. Iznenadne iglice bola prostreliše je kroz rebra; ali nekih drugih osećanja nije bilo. Odveć je čudno bilo ovo ispod nje, odveć teško razumeti ili poverovati da je ovo Barouz, njen Barouz, sad Atlantida na dnu marsovskog mora.
     Zabrinuta zbog ovog svog odsustva osećanja, ona se otisnu snažnim zamasima nogu preko parka pored kanala, preko stubova soli, i još dalje, na zapad. Levo od nje uzdizala se Lovačka mesa, gde su ona i Mičel nekada stanovali neprimećeni, krijući se iznad jednog plesnog studija. Onda široka crna uzbrdica, Bulevar velike eskarpe. Dalje, napred, Princes park, gde je u Drugoj revoluciji ona stajala na jednoj bini i održala govor ogromnoj masi naroda; a taj narod je stajao tačno ovde, na mestu iznad koga ona sad plovi. Eno, tamo, tamo je bila ta pozornica sa koje su govorili ona i Nirgal. Sada je to crno dno jednog zaliva. Sve to bejaše tako davno - njen život - kupolu su isekli, iz grada otišli peške, zemlju potopili, a nisu se ni osvrnuli. Da, dobro je rekao Mičel, ova ronidba je savršena imitacija mutnih procesa pamćenja; možda će za nju biti korisno što je sve ovo videla, ali možda i... Osećala je svoju otupelost, i zaključila: možda i neće biti korisno. Ovaj grad je udavljen, to je sigurno. Ali je i sad na svom mestu. Ako se u bilo kom trenutku donese odluka, a može je predložiti ko god hoće, brana će biti obnovljena, ovaj krak zaliva biće ispumpan, i grad će opet biti tu, mokar, pušiće se na Suncu, bezbedan iza svog bedema kao neka varošica u Holandiji na terenu nižem od morske površine; onda hvataj šmrkove sa vodom i operi gradske ulice, zasadi drveće i uličnu travu, očisti unutrašnjosti svih mesa, očisti i kuće i radnje dole u Niderdorfu, i sve one duž širokih bulevara - prozori da se izglancaju do sjaja - i eto, biće opet Barouz grad na Marsu, na površini Marsa, i sjaktaće se. Može se to uraditi; izvodljivo je. Čak bi u nekom smislu bilo i razumno, imajući u vidu koliko je dobrih prostorija iskopano u tih devet mesa, kao i činjenicu da zaliv Izidis nema nijednu drugu dobru luku. U redu, jasno je da niko to neće uraditi, nikad; ali moglo bi biti urađeno. Znači, Barouz nije 'prošlost' u pravom smislu te reči.
     Otupela, osećajući hladnoću sve jače, Maja upumpa dodatnu količinu vazduha u opasač za balast, okrete se i zapliva nazad celom dužinom Kanalskog parka, prema robotu i njegovim svetlima. Vide još jednom red stubova od soli, i nešto u njima je privuče. Odbaci se nekoliko puta nogama nadole i dopliva do njih, tik iznad crnog peska. Pokreti njenih peraja stvarali su mlazeve vode koji su remetili površinu peska, do tada izvajanu u obliku finih zaustavljenih talasića. Stari kanal, dok je to bio, bio je pružen između dva reda ovih Bareisovih stubova. Sad su izgledali prilično neuredno, njihova simetričnost bila je prikrivena blatom koje ih je dopola zatrpalo. Ona se priseti kako je popodneva provodila šetajući ovim parkom, prvo ka zapadu, u sunce, onda nazad. A svetlost samo lije, pored ovih stubova. Divno beše ovo mesto. U ravnici, između devet mesa, kao da si u nekom ogromnom gradu sa mnogo katedrala.
     Iza ovog reda stubova bio je red zgrada. I sad su tu, ali služe kao uporište krupnom morskom bilju čija se stabla uzvijaju sa krovova u tminu vode, a široki listovi talasaju zmijasto, ali blago u sporoj morskoj struji. Na prednjoj strani ove zgrade postojao je, nekada, kafić, stolovi i stolice bili su na ulici, delimično zaklonjeni od sunca i kiše jednom rešetkom od drvenih letvica, kroz koju je bila izrasla, i proplela se, vistarija. Poslednji stub soli bio je zgodan marker; Maja je sasvim pouzdano prepoznala to mesto.
     Manevrisala je mukotrpno i spustila se najzad perajima na pesak, zauzela uspravan položaj u vodi i održavala se tako. Vrati joj se jedna uspomena. Frenk je vikao na nju, a onda izjurio napolje, bez osobitog razloga ili povoda, kao što je kod njega bilo uobičajeno. Ona se obukla i pošla za njim, i našla ga u ovom kafiću kako sedi poguren nad kafom. Da. Suprotstavila mu se, tada, i počeli su se svađati, evo baš na ovom mestu, grdila ga je što neće da pohita u Šefild... Oborila je njegovu šoljicu sa stola, drška šoljice se odlomila i zavrtela na tlu. Frenk je ustao, otišli su zajedno, ali svađajući se, i vratili se u Šefild. Ali ne, ne. Nije bilo tako. Svađali se jesu, ali su se i pomirili. Frenk je pružio ruku preko stola i dohvatio njenu šaku, i tada se veliki crni teret podigao sa njenog srca, i ona je dobila jedan kratak trenutak Božjeg milosrđa: volela i bila voljena.
     Ili se desilo jedno, ili drugo. Koje od ta dva?
     Nikako da se seti. Pamćenje 'zaribalo'. Toliko je bilo tih svađa sa Frenkom, i toliko pomirenja; moglo se desiti i jedno, i drugo. Nemoguće je sad sve pamtiti, sećati se šta se desilo kad. Sve se to smutilo u njenoj glavi, pretopilo u mutne utiske, u nepovezane trenutke. Prošlost... nestaje sasvim. Neki mali zvuci, kao neka životinja koju nešto boli - ah, pa to se njeno grlo oglašava. Ona cvili, jeca. Osećanja su joj obamrla, a ipak ona plače, to je protivurečno. Nije bitno šta se desilo onog dana na ovom mestu; šta god da se desilo, ona hoće da joj se to vrati. "Ffehhh..." Ne uspeva da izgovori njegovo ime. Bol; kao da je neko zario iglu u njeno srce. Pa to su osećanja, jesu! Neosporno; stegla su je osećanja, tako jako da jedva diše; bol je veliki. Ne može se poricati da su to emocije.
     Poče se polako otiskivati perajima uvis. Otplovi tako sa peščanog dna, začas se nađe iznad krovova sa tom džinovskom travuljinom. Šta bi njih dvoje tek mislili da su, sedeći posvađani u kafiću onog dana, znali da će sto dvadeset godina kasnije ona plivati iznad stola, a da će Frenk biti tih sto dvadeset godina mrtav?
     Kraj jednog sna. Dezorijentacija, pomak iz jedne stvarnosti u drugu. Plutanje kroz mračne vode; obamrlost poče da se vraća u nju. Ali nešto je ipak ostalo, jedan mali bol kao ubod čiodom, sačuvan u njenom srcu, učauren - učaran - treba ga se držati za večita vremena, silovito se držati za svako moguće osećanje, bilo kakvo osećanje, ako ga možeš iskopati iz ovog mulja! Sve je bolje, nego obamrlost; u poređenju sa obamrlošću, jecaji od bola su nešto predivno.
     I tako se pokazuje da je Mičel opet u pravu. Matori alhemičar. Ona se poče osvrtati u vodi, da vidi gde je on, ali Mičel je, izgleda, otplovio na neka svoja putovanja. Prošlo je već mnogo vremena, drugi se okupljaju u konusu svetlosti ispred robota, kao tropske ribice u hladnom akvarijumu u mraku: privlači ih svetlost, i nada da će biti i toplote, bar malo. Sneno, usporeno bestežinsko stanje. Ona pomisli na Džona, kako plovi nag naspram crnog kosmosa i kristalnih zvezda. Ah - tu ima i previše da se oseti. Čovek može da izdrži te krhotine prošlosti samo jednu po jednu; ovaj potopljeni grad, na primer; ali ona je vodila ljubav i sa Džonom, u jednoj spavaonici, negde, onih prvih godina - sa Džonom, i sa Frenkom, i sa onim inženjerom čijeg imena retko kad uspe da se seti, a valjda i sa još nekima, ali je to zaboravila... ne baš sasvim zaboravila... moraće raditi na tome. Izlučiti po jednu čauru čuvanja oko svake takve uspomene, da predivni ubodi osećanja budu zauvek u njoj, sve dok nas smrt ne rastavi. Plivaj nagore, nagore, nagore, zađi među ove šarene tropske ribice koje imaju, hm, tako velike ruke i noge, i hajde sad sa njima još više, povratak u svetlost dana, u plavi sunčani sjaj, ah, Bože, da, u ušima 'pucka' promena pritiska, u glavi se vrti možda zbog azotne narkoze, ili zbog ronilačke 'dubinske zanesenosti'. Ili je to bila zanesenost u ljudsku dubinu, u način na koji oni žive i žive, divovi bačeni kroz godine, tako je, i u ono za šta se oni istrajno drže. Sad iz dubina pliva i Mičel, koji ju je pratio; ona se odbacuje još jednim zamahom nogu, a onda čeka, čeka, pa ga zagrli i stegne jako, ah, kako voli njegovu čvrstinu u svojim rukama, taj dokaz stvarnosti, ona ga stiska i misli, hvala ti, Mičel, ti čarobnjače moje duše, hvala ti Marse za sve ono što u nama istrajava, makar i potopljeno ili učaureno. Još malo nagore i evo nas na suncu slavnome, u vetru, ona skida ronilačku odeću prstima koji se prilično koče od hladnoće, iskoračuje naga iz toga kao leptirica iz čaure, iz hrisalide; baš nju briga za silovito dejstvo ženske nagosti na muško oko; najednom preokret, vrlo je svesna toga, nije joj nimalo svejedno što im daje iznenađujuću viziju nagog tela na suncu, seksa po podne; udiše vetar duboko, a koža joj se sva sitno ježi od šoka što jeste živa. "Ja sam još Maja", poče govoriti, i uporno ponavljati, Mičelu. Zubi, doduše, cvok-cvokoću. Ukršta ruke ispred prsa, pa se počinje brisati peškirom - luksuz mekanog, bogatog peškira na mokroj koži. Uskače u odeću i pocikuje: ovaj vetar je studen, zaista. Mičelovo lice naprosto sija, ozario se čovek potpuno, zrači kao božanstvo, to je maska radosti, stari Dionis, smeje se na sav glas zato što mu je plan uspeo, zato što se njegova cura i pratilja oduševila. "Šta si videla?" "Kafić - park - kanal - a ti?" "Lovačku mesu - onaj plesni studio - Tofov bulevar - Stonu planinu." On iznese iz kabine kofu leda, a u njoj boca šampanjca, i, puk! čep izlete ispaljen u vetar i slete lako na vodu, a onda otplovi na plavim valima.

     Ali posle nije htela više nijednu reč da kaže o tome. Odbila je da priča ma šta o svom ronjenju. Svi ostali su ispričali i došao je red na nju, i svi prisutni u brodiću gledali su je kao grabljivice, kao lešinari, gladni da prožderu njena iskustva. Ona je samo pila šampanjac, sedela na gornjoj palubi, ćutala i gledala široke talase. Na Marsu talasi izgledaju neobično, prostrani su, a mlitavi, i opet upečatljivi. Ona pogleda Mičela na određeni način da bi mu stavila na znanje da je s njom sve u redu i da je dobro učinio što ju je poslao dole. Ali bez ijedne reči. Neka se oni hrane svojim sopstvenim doživljajima, strvinari jedni.

     Brodić se vratio u luku Dimarterej, koja se sastojala od malog polumeseca vode istrakane gatovima, u lučnom okrilju jednog dela zida kratera Dimarterej. Kraterski zid počinjao je kosinom, uzbrdicom, koja je, prekrivena zgradama i zelenilom, vodila sve do gore, do samog ruba.
     Iskrcali su se i pešice otišli uzbrdo, kroz grad, onda su večerali u jednom restoranu ispod samog ruba kratera; odatle su posmatrali kako se zalazak sunca razgoreva preko voda Isidinog zaliva. Večernji vetrovi padali su niz eskarpu i hujali preko mora, zaustavljali talase i otrzali im penu sa vrhova; letele su bele perjanice unatrag sa talasa i davale, samo na tren, poneki mali luk duge. Maja je sedela do Mičela i neprestano se oslanjala jednom šakom na njegovo rame ili butinu. "Zapanjujuće", reče neko, "kad čovek vidi onaj red stubova od soli koji se još i sad sijaju tamo dole."
     "A tek one redove prozora u mesama! Jeste videli onaj polupan? Ja hteo da uđem i pogledam, al' me bilo strah."
     Maja napravi grimasu, usredsredivši se na ovaj trenutak. Na drugom kraju stola ljudi su razgovarali sa Mičelom o jednom novom naučnom institutu, pre bi se reklo muzeju, koji će proučavati i čuvati uspomene na Prvu stotinu, štititi najstarije zgrade na Marsu od propadanja, i tome slično, ali i pomagati superstarim ranim kolonistima. Naravno, ti čestiti mladi ljudi (a mladi ljudi umeju da budu tako čestiti i iskreni) naročito su bili željni da im pomogne Mičel, i da pronađu i nekako angažuju sve preostale Prvostotinaše. Takvih je, po njihovoj tvrdnji, bilo još dvadeset troje. Mičel je naravno reagovao savršeno učtivo, čak se činilo da ga ovaj projekat stvarno zanima.
     Maji je, međutim, projekat bio krajnje odvratan. Zaroniti jednom u razvaline prošlosti, to je kao prineti mirišljavu so sebi ispod nosa: odbojno je, ali te trgne iz ošamućenosti. Lepo. Prihvatljivo, čak i zdravo. Ali gajiti neku fiksaciju u vezi sa prošlošću, staviti je trajno u žižu - to je ogavno. Ona bi te čestite mlade ljude najradije pobacala preko ograde restorana, dole. A čuj Mičela, već daje svoj pristanak: pokušaće da intervjuiše sve preostale Prvostotinaše, da bi projekat što bolje krenuo. Maja ustade, priđe ogradi i nasloni se, pogledom odluta po gradu, čak do mora, gde su preko sve mračnijih voda letela povesma morske pene odrezana vetrom sa vrhova talasa.

     Jedna mlada ženska priđe i nasloni se na ogradu pored nje. "Zovem se Vendana", reče ona Maji, gledajući na isti način u more. "Ja sam za ovu godinu politički agent Zelenih u ovom gradu." Imala je divan profil, čist i oštar, klasični indijski: maslinasta boja kože, crne obrve, dugačak nos, mala usta. Pametne, prefinjene, smeđe oči. Čudnovato, koliko o ljudima možeš zaključiti na osnovu samo lica; Maja je počinjala verovati da već prvim pogledom može da sazna sve što je važno o jednoj osobi. Korisna bi to sposobnost bila, s obzirom na to da danas ima toliko tih mladih Marsovaca koji nju na neki način zbunjuju. Pročitati svakoga odmah; eto šta je njoj potrebno.
     Viriditas je razumela, ili bar verovala da razume; političku odrednicu koja bi, međutim, trebalo već da je zastarela. Verovatno i jeste već neaktuelna, jer sav Mars je ozeleneo, i oplaveo, i šta tu ima više da se priča. "Šta želiš?"
     Vendana reče: "Džeki Bun putuje po našem kraju, i cela grupa ovdašnjih političkih kandidata partije Slobodni Mars. To je njihova predizborna kampanja. Ako Džeki ostane na čelu te stranke i ako opet dobije većinu u Izvršnom savetu planete, nastaviće da radi na slobodnomarsovskom planu da svaka dalja imigracija sa Zemlje bude zabranjena. To je njena zamisao, koju ona promoviše veoma uporno. Ona tvrdi da tok ljudskih migracija sa Zemlje može biti u celosti preusmeren ka raznim drugim delovima Sunčevog sistema. Naravno, mi znamo da ne može, ali takvo političko zalaganje dobija veliku podršku u izvesnim krugovima. Zemljanima se, dabome, ne sviđa. Ako Slobodni Mars sa takvim izolacionističkim programom ostvari veliku izbornu pobedu, mi mislimo da će Zemlja reagovati vrlo rđavo. Tamo već imaju probleme sa kojima jedva izlaze na kraj, pa im je dobrodošao i ovaj mali ventil za odušak, koji im mi dajemo. Oni će kazati da je pogažen ugovor koji između Zemlje i Marsa postoji. Mogli bi čak i da krenu u rat zbog toga."
     Maja klimnu glavom; već godinama je osećala kako rastu napetosti između Zemlje i Marsa, iako je Mičel svaki put nastojao da je umiri, da je uveri da tu nema opasnosti. Znala je da će do ovog doći; odavno već gleda kako se približava.
     "Džeki je svrstala uz sebe mnoge grupe, a Slobodni Mars ima, već godinama, natpolovinsku većinu u planetnoj vladi. U okolinske sudove sistematski ubacuju svoje ljude, što takođe traje već dugo, i ne prestaje. Kakvu god zabranu imigracije bude ona predložila, okolinski sudovi će je podržati. Mi bismo da politika ipak ostane u okvirima važećih međuplanetnih ugovora, čak bismo malo i proširili imigracione kvote, da pomognemo Zemlji koliko je najviše moguće. Ali neće biti lako zaustaviti Džeki. Iskreno da ti kažem, mi baš i ne znamo kako to da izvedemo. Zato sam pomislila da pitam tebe."
     Maju je ovo iznenadilo. "Pitaš mene kako da zaustavite nju?"
     "Da. Šire govoreći, ja bih te zamolila da nam pomogneš. Mislim da nema drugog načina nego da zbacimo sa piste nju lično. Pomislila sam da bi to moglo tebe zainteresovati."
     Pa okrete glavu i pogleda Maju u oči, sa znalačkim osmehom.
     Ovo je bilo nasrtljivo, ali je ipak bilo i nečeg neodređeno poznatog u tom ironičnom osmehu koji odiže uglove punih usana; bolje to, nego iskolačene oči mladih entuzijasta istorije koji tamo gnjave Mičela. Što je Maja više razmišljala, ovaj predlog joj se činio sve privlačniji. Savremena politika; angažman u sadašnjosti. Od politike je Maju najčešće odbijala trivijalnost onoga što se na dnevnoj političkoj sceni radilo, ali Maja sad pomisli da politika, na nivou svakodnevnice, uvek izgleda kao sitničarenje i glupost, a tek naknadno dobije izgled veličanstvenog državništva i nepromenljive istorije. A sad se pojavilo jedno političko pitanje koje bi moglo biti značajno, kao što ova mlada žena kaže. Pitanje koje bi nju, Maju, moglo vratiti u središte događanja. Ne reče sebi svesno, ali oseti podsvesno: prijalo bi sve što će smrsiti planove onoj Džeki. "Ja bih da čujem nešto više o tome", reče Maja i pođe duž ograde balkona, na jednu stranu, dalje od sluha ostalih. Visoka, ironična žena pođe za njom.









45.
     Mičel je oduvek priželjkivao putovanje Grand kanalom, a nedavno je i nagovarao Maju da se eventualno presele iz Sabišija u Odesu, da bi to poslužilo kao sredstvo za borbu protiv njenih raznovrsnih mentalnih problema. Predlagao je da čak iznajme stan u istom onom 'Praksisovom' kompleksu u kome su stanovali pre Druge revolucije. To je bilo jedino mesto na svetu koje je Maja smatrala svojim domom, izuzimajući Podbreg u koji nije htela da ode čak ni u posetu. A Mičel je smatrao da će povratak u kakav-takav dom biti možda koristan za nju. Zato, Odesa. Maja nije imala ništa protiv; nije joj bilo važno. Mičelova želja da u Odesu doputuju lađom, po Grand kanalu, njoj je takođe bila jednako nebitna. Nije imala ništa protiv, ali ništa ni za. U ovom razdoblju svog života, nije bila ni u šta sigurna, o malo čemu je imala ikakvo mišljenje, malo šta je izrazito volela ili ne volela; upravo u tome se i sastojao njen problem.
     Vendana poče objašnjavati da će Džeki mitingovati upravo duž Grand kanala, od severa ka jugu, i da će ploviti jednim velikim kanalskim izletničkim brodom koji njoj služi i kao alternativno sedište Izbornog štaba. Već su se ukrcali i sad su u Tesnacu, gde se pripremaju.
     Maja se na terasi vrati do Mičela. Čim istoričari odoše, ona mu reče: "Hajde, idemo Grand kanalom u Odesu, kao što si rekao."
     Mičela je ovo oduševilo. Uistinu, kao da se tek sad podigla sa njega izvesna blaga sumornost koju je ispoljio posle povratka sa ronjenja; jer, koliko god da je izgledao zadovoljan zbog dejstva ronjenja na Maju, učinak na njega samog bio je, po svemu sudeći, ne baš najpovoljniji. Celo veče je škrto govorio o svojim doživljajima ispod vode, što mu nije bilo nimalo svojstveno; potišten, nekako, kao da je za njega bio prejak taj prizor potopljene prestonice koja je nekad bila njegov život. Maja nije bila sigurna šta mu je. Sada, čuvši ovo njeno drugo prihvatanje, koje je značilo da će i on imati priliku da bude turista na Grand kanalu - što je samo po sebi, prema Majinom mišljenju, bilo jedna ogromna šala - on poče da se smeje na sav glas. Prijalo joj je da to vidi. On smatra da njoj u poslednje vreme potrebna velika pomoć psihologa... a ona dobro zna je upravo on, Mičel, psiholog, sada u ozbiljnoj krizi.

     Nekoliko dana kasnije krenuli su drvenim mostićem i zakoračili na palubu dugačkog, uzanog jedrenjaka. Brod je imao samo jednu katarku i na njoj samo jedno jedro, ali katarka i jedro bili su, zapravo, jedan jedini predmet, izliven od nekog materijala tupe bele boje, u obliku ptičjeg krila. Ova lađa bila je svojevrsni putnički trajekt, večito je putovala ka istoku duž obala Severnog mora (Severnog okeana, zapravo) i tako je stalno iznova oplovljavala svet. Čim se i poslednji putnik ukrcao, uključiše motor, i lađa krete iz male luke dimarterejske, i zaokrete ka istoku, takvom putanjom da je kopno uvek bilo na vidiku. Videše da je beli predmet zvani jedrokatarka vrlo elastičan i da se ume pokrenuti u svim pravcima, na mnogo različitih načina; jer AI u njemu je reagovala na svaku, pa i najmanju promenu ovdašnjih ćudljivih vetrova, nastojeći da ih što više iskoristi.
     Drugog popodneva njihovog putovanja ka Tesnacu, na horizontu se ispred njih pojavi masiv Elizijum, grbav, rumen kao cvetak alpenglou, naspram neba plavog poput zumbula. I na jugu se uzdizala obala, kao da se propinje na prste i pokušava da vidi veliki masiv na suprotnoj strani moreuza; a na toj južnoj obali smenjivale su se litice i močvare, pa jedna dugačka, tamna ravnica, pa veća litica koja se dizala iz mora kao da nastavlja da raste u visinu. Vodoravni crveni slojevi ove litice bili su isprobijani trakama crne boje i boje slonove kosti, a proširenja i pragovi na litici obrasli motrikom i raznim travama, ali i isprugani belim guanom. Talasi su gruvali u gole okomite stene u dnu ovih litica i odbijali se, a lučni oblici odbijenih talasa presecali su se sa nadolazećim, novim talasima i na pojedinim tačkama proizvodili hitra iglasta uzletanja vode pravo uvis. Ukratko, divna plovidba: duga skliznuća niz najveće talase, vetar neprestano prisutan da dodaje brodu snagu, naročito po podne - vodeni 'sprej', slani ukus u vazduhu - jer je Severni okean postajao slan - vetar u njenoj kosi, bela tapiserija u obliku slova 'V' koju je brod ostavljao iza krme, svojim tragom, stalno svetlucava na indigo moru; divni dani. Navodilo je sve to Maju da poželi da ostane na lađi, da oplovi svet još jednom, i još mnogo puta, nikad da se ne iskrcava na kopno i nikad da se ne menja... Čula je da neki ljudi sad žive tako, da postoje ogromne lađe-staklene bašte, u svemu samodovoljne, koje plove ovim velikim okeanom i nose svoju talasokratiju zauvek...
     Međutim, ispred njih se pojavio Tesnac koji je, dabome, postajao sve - tešnji. Putovanju iz Dimartereja primakao se kraj. Zašto su dobri dani uvek tako kratki? Trenutak se nadovezuje na trenutak, a dan na dan, svaki tako pun i, oh, tako divan - a onda odu zauvek, odu pre nego što ih stigneš upiti kako valja, pre nego što ih stigneš živeti. Plovidba kroz život, osvrtanje i gledanje svog traga na vodi, oko tebe daleka mora, a vetrovi lete... Sunce se bližilo zalasku, i svetlost je koso padala po morskim liticama, naglašavajući na njima razne divlje neravnine, izbočine, pećine, okomite glatke delove koji silaze pravo u more, crvena stena u plavu vodu, ništa od toga ljudskom rukom dodirnuto (iako je more nastalo zbog ljudskog delovanja). Iznenadne krhotine veličanstvenosti rasprskavaju se u njoj u još sitnije. Sunce već iščezava, a jedna praznina u liticama ispred njih označava prvu luku u Tesnacu, Rodos, gde će oni da pristanu i provedu veče i noć. Ješće u lučkoj krčmi pored vode, u dugom sutonu, a ovo današnje veličanstveno jedrenje neće se više nikad ponoviti. Čudna nostalgija, za trenucima koji tek što su minuli, za jednom noći koja još nije ni počela; "Ah, ja sam opet živa", reče ona sebi i zadivi se činjenici da je tako nešto moguće. Mičel i njegovi trikovi - čovek bi pomislio da ona, posle toliko vremena, mora postati otporna na to njegovo psihijatrijsko-alhemičarsko petljanje. Međutim, gle ovo sad; ovakav bol njeno srce ne može podneti. Pa ipak je i to nesumnjivo bolje od obamrlosti. Ima čak i neke bolne veličanstvenosti u ovim satima, u ovim oštrim osećanjima; može, može ona izdržati, čak i uživati, možda, na mahove - postoji neka uzvišena silovitost u ovim bojama predvečerja, kojima je sve natopljeno. Pod tom poplavom nostalgične svetlosti, luka Rodos izgledala je predivno: veliki svetionik na zapadnoj hridi, dva plovka koja se oglašavaju zvonjavom i sevaju svetlom crvenim i zelenim, da pokažu desnu i levu stranu ulaza u luku. Mirna, tamna voda u koju se baca sidro, zatim prelazak u čamac na vesla, a onda po mraku koji se zgušnjava veslati preko crne vode kroz 'vašar' svakojakih egzotičnih brodova ukotvljenih ovde, ni dva ista, jer je dizajn brodova sad bio u razdoblju brzih novotarija, pristizali su novi materijali sa kojima se može načiniti maltene šta god ti padne na pamet, ljudi su sad iznova 'otkrivali' svakojake prastare oblike lađa, ili ih korenito preinačavali; kliper do škune, do nekog čuda koje kao da je samo točak-lopatičar za rečni parobrod, ali bez parobroda. Najzad čamac tupne o drveni gat po kome se u polumraku vrzma mnogo ljudi koji idu za mnogim poslovima.
     Lučki gradovi u suton svi su slični. Korniš, park povijen i uzan, drvoredi, luk jeftinih hotela i restorana odmah iza gatova... U jednom od takvih hotela uzeše sobe, a onda pođoše u šetnju po dokovima. Večerali su ispod nekog platnenog krovića ispruženog iznad ulice, baš kao što je Maja i očekivala da će biti. Opuštena u postojanosti svoje stolice koja se sa sve četiri noge uprla u čvrsto tle, gledala je krivudanja tečne svetlosti na viskoznoj crnoj vodi luke, slušala Mičelov razgovor sa nekim ljudima za susednim stolom, probala ukus hleba i maslinovog ulja, sira i rakije zvane uzo. Čudno je koliko, ponekad, može lepota da boli... čak i sreća. Ipak, ona bi rado pristala da ovo lenjosanje posle večere, u ovim tvrdim stolicama, potraje zauvek.
     Naravno da nije potrajalo zauvek. Odoše u krevet, držeći se za ruke, a u krevetu se ona držala za Mičela najčvršće što je mogla. Sledećeg dana su svojeručno teglili svoje kofere kroz grad sve do unutrašnje luke, ona kanalske. Odmah južno od nje bila je prva kanalska ustava. Ukrcali su se u veliki kanalski brod, dugačak i luksuzan, zajedno sa još oko dvesta drugih putnika. Među tih dvesta bili su i Vendana i neki njeni prijatelji. Samo malo dalje, na jednom privatnom kanalskom brodiću, tri-četiri pregrade ispred njih, bili su Džeki i njena svita političkih aktivista, u punoj spremnosti za pokret na jug. Verovatno će usput pristajati u iste luke. "Zaaanimljivo", reče Maja, otežući tu reč, a Mičel, čuvši to, pogleda je i zadovoljno i zabrinuto.

     Korito Grand kanala urezano je u površinu Marsa pomoću letećeg, 'aero' sočiva, koje je usredsređivalo Sunčevu svetlost već prikupljenu pomoću solete. Sočivo je letelo u veoma visokim slojevima atmosfere; surfovalo je po termalnom oblaku užarenih gasova nastalih tamo gde je, upravo dejstvom samog sočiva, velika količina stena pretvarana u isparenja. Sočivo je tada letelo pravolinijski i seklo kao mač, ne mareći ni najmanje za mesnu topografiju. Maja se nejasno sećala da je u ono vreme gledala neke video-reportaže o tom poslu, ali to je bilo snimano, naravno, iz velike daljine. Zaprepastila se sada, videvši koliko je kanal, zapravo, veliki. Njihova dugačka, a uzana, kanalska lađa uključila je motor i ušla u prvu prevodnicu; prevodnica se brzo napunila dodatnim količinama vode iz kanala, podižući lađu na nešto veću nadmorsku visinu; onda se otvorila izlazna kapija ispred njih, i oni zaploviše po jezeru dva kilometra širokom, zatalasanom od vetra, ali jezeru koje se, u sasvim pravoj liniji, nastavljalo ka jugozapadu, odatle pa sve do Helaskog mora, dve hiljade kilometara udaljenog. Mnogo plovila, velikih i malih, kretalo se kanalom, u oba smera; sporiji učesnici u ovom saobraćaju držali su se bliže 'bankini', to jest obali, a brži su išli bliže sredini, u skladu sa tradicionalnim drumskim pravilom. Gotovo sve lađe bile su motorne, mada su mnoge imale, kao ispomoć, i jedra, na jednoj ili više katarki. Samo neke najmanje lađice bile su bez motora, pogonjene po jednim trouglastim jedrom; arapski 'do' dizajn, reče Mičel, pokazujući ih prstom.
     Negde ispred njih bio je Džekin kampanjski brod. Maja je ostavila po strani tu činjenicu i usredsredila se na kanal. Pogledom je krstarila od jedne obale do druge. Stene koje su ovde nekad bile, nisu iskopane, nego su pretvorene u paru, i to se pogledom na obale moglo uočiti; temperature pod udarom usredsređene svetlosti letećeg sočiva dostizale su 5.000 stepeni K, pa su se stene jednostavno razgrađivale u svoje sastavne atome. Tako nastali gas šibao je uvis, kao eksplozija. Ali se i hladio, pa je jedan deo materijala padao nazad, na obale, a jedan deo u sam iskopani rov, na čijem dnu se zadržavao kao jezero lave; tako je kanal dobio svoje sadašnje ravno dno, i tako su obale porasle po nekoliko stotina metara u visinu i zaokruglile se, postale ogromni crni nasipi šljake, na kojima je malo šta moglo da raste. I sad su bile gotovo isto onako crne i gole kao pre četrdeset M-godina, kad su se ohladile. Samo pojedine pukotine, ispunjene peskom, ozelenele su bujno. Kanalska voda izgledala je pod obalama crna, ali je bliže sredini kanala postepeno poprimala boju neba - zapravo, jednu boju za nijansu tamniju od neba, svakako zbog tamnog dna; ali su trake zelenog lelujale u cik-cak preko toga.
     Opsidijanski crni uzlaz dvaju obala, pravolinijska raseklina tamne vode između njih; brodovi i brodići svih veličina, ali mnogi od njih dugački, a uski da bi u prevodnice moglo stati što više njih u isto vreme. Na svakih nekoliko sati plovidbe, po jedan obalski grad, raširen po nasipu, sa pristaništem uklesanim baš u samu obalu. Većina tih gradova dobila je ime po nekom od kanala na klasičnim mapama Lavela i Antonijadija, a ta dvojica zanesenjaka uzimali su imena raznih reka i kanala iz klasičnih antičkih vremena. Prvi gradovi pored kojih prođoše bili su veoma blizu polutaru, okruženi šumarcima palmi, dokovi su im bili drveni, a priobalni delovi grada mali, ali prometni; iznad toga bila su prijatna susedstva sa mnogo terasa; ali glavnina svakog takvog grada bila je na još većoj visini, na ravnom gornjem delu kanalskog nasipa. Naravno da je sočivo, dubeći Marsovu koru, zaseklo i kroz Veliku eskarpu, i daleko u ravnicu Hesperiju, a to je značilo nadmorsku visinu četiri kilometra veću. Zbog ovoga je na svakih nekoliko kilometara kanal bio pregrađen još po jednom ustavom, i tu se moralo ulaziti u još jednu prevodnicu. Ali ove, kao i sve druge prevodnice i brane u ovim vremenima, bejahu providne - štaviše, pričinjavalo se da su tanke kao celofan; pa ipak su bile mnogo redova veličine jače nego što je stvarno bilo dovoljno za zadržavanje predviđenih količina vode. Tako se, bar, o njima govorilo. Maji je bila neprijatna ta prozorska providnost, smatrala je da je to primer neozbiljnog, bespotrebnog hubrisa koji će jednog dana zasigurno biti oboren udarcem sudbine, kada će jedan od tih tananih, providnih zidova pući kao balon, izazvati ogromnu katastrofu, posle čega će se ljudi vratiti starom dobrom betonu i ugljeničnim vlaknima.
     Za sada je, međutim, plovidba ka svakoj sledećoj prevodnici izgledala kao da drevni Izraelci stupaju napred, a Crveno more se razdvaja da ih propusti; iza brane vidiš kako ribe jurnu sad tamo, sad ovamo, ali iznad tvoje glave, kao neke primitivne ptice, nadrealan prizor, kao nešto iz Ešerovih grafika. Prevodnica se iza lađe zatvori, voda pokulja i počne da vas diže, diže, diže, i uskoro se ispred vas otvori da uplovite u taj viši nivo ove pravolinijske reke usečene u crnu zemlju. "Bizarno", reče Maja već posle prve prevodnice, zatim to isto reče i posle druge, i treće; Mičel je samo klimao glavom i široko se osmehivao.
     Četvrte noći putovanja pristali su u mali kanalski grad zvan Narsares. Tačno naspram njega, na suprotnoj obali kanala, bio je drugi, još manji grad, nazvan Narmalča. Mesopotamska imena, navodno. Restoran sa terasom na vrhu nasipa davao je gostima vidik od mnogo kilometara uz i niz kanal, ali i na sušne visije oko kanala. Videli su, napred, kako se kanal zariva kroz zid Gejla, kratera čije je dno ispunjeno vodom; Gejl je sada bio mehurasto proširenje kanala, zona za parkiranje mnogih plovila i privremeno smeštanje ogromnih količina robe.
     Posle večere Maja stade na terasu i zagleda se napred, kroz 'kapiju' Gejla. Iz mastiljavog talka večeri iziđoše Vendana i nekoliko njenih drugara i priđoše joj. "Kako ti se dopada kanal?" upitaše je.
     "Veoma je zanimljiv", reče Maja suvo. Nije volela da je neko nešto pita, a pogotovo ne da se na taj način nađe u središtu pažnje; odveć je to ličilo na okupljanje posetilaca oko muzejskog eksponata. Ali neće oni izvući ništa iz nje. Zagleda se ukočenim, ratobornim pogledom u njih. Jedan mladić među njima odustade, poče da razgovara sa ženom pored sebe. Imao je izuzetno lepo lice, crte maltene kao dletom isklesane, pod ćubom crne kose; sladak osmeh, neusiljen smeh; sve u svemu, privlačan tip. Mlad, ali ne toliko mlad da bi izgledao neoblikovan. Mogao bi možda biti poreklom iz Indije - tako taman ten, a zubi tako beli i pravilni; jak, mršav kao hrt, poprilično višeg rasta nego Maja, ali ne jedan od ovih novih džinova; još u okviru nekih ljudskih razmera. Nenametljiv, ali stamen i graciozan. Seksi.
     Kretala se polako prema njemu. Grupa se preraspoređivala u koktel-format, ljudi su se šetkali kojekuda i pričali sa ponekim, gledali preko ograde, u pravcu kanala i dokova. Konačno, ona dobi priliku da mu se obrati. Reagovao je, ali ne kao da mu se obratila 'Lepa Jelena Trojanska' ili 'Lusi Fosilka Homo Habilisa'. Baš bi divno bilo poljubiti takva usta. Što, naravno, ne dolazi u obzir niti bi ona stvarno to želela. Ali joj se dopadalo da razmišlja o tome; a razmišljanje ju je navodilo na nove ideje. Lica su tako moćna.
     Zvao se Atos. Bio je rodom iz Vikus Valisa, zapadno od Rodosa. Sansei, iz moreplovačke porodice, dedovi i babe bili su mu iz Grčke i Indije. Učesnik u osnivanju ove nove partije Zelenih, ubeđen da treba olakšati Zemlji ove sadašnje muke i nevolje, jer je to jedini način da se izbegne uvlačenje Marsa u veliku oluju. Doduše, to je tipična politika da 'rep treba da maše psom', priznavao je on, sa lakim i lepim osmehom. Sada kandidat za poslanika planetne Skupštine, učesnik u koordiniranju sveukupne predizborne kampanje Zelenih.
     "Kroz neki dan sustići ćemo kampanju Slobodnog Marsa?" upita Maja Vendanu nešto kasnije.
     "Da. Naš je plan da učestvujemo u raspravi sa njima u Gejlu."

     Onda, dok su se peli drvenim mostićem u svoj brod, mladi odjednom okrenuše leđa Maji, pođoše zajedno na prednju palubu da nastave žurku; Maja je ostala zaboravljena, nije bila deo toga. Stala je, zurila za njima, onda otišla Mičelu, u kabinicu blizu krme. Ključajući od besa. Nije to mogla sprečiti u sebi, samo se ponekad šokirala kad se ispoljavalo tako snažno: mrzela je mlade ljude. Ponekad. "Mrzim ih", reče ona Mičelu. I to samo iz jednog razloga - što su mladi. Mogla bi da to malo zamaskira: kao, ne mrzi ona njih nego njihovu nepromišljenost, glupost, bezobzirnost, njihov potpuni provincijalizam; kritike koje su im, sasvim opravdano, mogle biti upućene; ali iza toga ostajala je istina da ona, naprosto, mrzi njihovu mladost - ne samo fizičku savršenost, nego samu činjenicu da imaju malo godina - čistu hronologiju, istinu da je sve pred njima. A sve je najbolje u anticipaciji, kad se čeka; sve. Ponekad se budila iz plovećih snova u kojima je iz Aresa gledala dole, na Mars, i to posle aerokočenja, kad su stabilizovali svoju orbitu i pripremali se za silazak; i onda, šokirana buđenjem i povratkom u sadašnjicu, uviđala da su za nju ono bili najbolji trenuci od svih, onaj talas uzbuđenog iščekivanja dok je sve još ležalo pod njima i sve bilo moguće. To je bila mladost.
     "Razmišljaj o njima kao o saputnicima", posavetova je sad Mičel, kao i nekoliko puta ranije kad mu se ispovedila o ovim osećanjima. "Oni će biti mladi samo onoliko dugo koliko smo bili i mi - a to je kao kad pucneš prstima, zar ne? Onda će biti matori, a posle toga ih neće biti. Svi mi prolazimo kroz to. Sto godina više ili manje - to je savršeno beznačajno. Od svih ljudskih bića koja su ikada postojala i koja će ikada postojati, ovo su jedina koja su tu u isto vreme sa nama. Sama činjenica da i mi i oni postojimo u isto vreme dovoljna je da kažemo: savremenici smo. A tvoji savremenici su jedini koji će te ikad stvarno razumeti."
     "Da, da", reče Maja. Istinu je rekao. "Ali, i pored toga, ja ih mrzim."

     Užarenost letećeg sočiva razgradila je Marsovu koru do približno iste dubine svuda, pa i kad je jurnula preko kratera Gejl. Ali kraterski prsten Gejla bio je poprilično visok, pa je zato zaštitio slojeve stena ispod sebe; na ta dva mesta (gde je zrak ušao u Gejl, i gde je izišao) dno kanala je ostalo znatno pliće nego igde drugde. Graditelji su tu postavili dodatne ustave i napunili Gejl vodom, stvorili jedno visoko jezero, 'kruškicu' na 'cevčici' grandkanalskog div-termometra. Lavelovski sistem antičke nomenklature ovde je, iz nekog razloga, napušten, pa su dva grada na ulazu u Gejl dobila engleska imena. Severoistočnu prevodnicu obujmio je izdeljeni gradić nazvan Birčovi Šanci, a jugozapadnu prevodnicu nešto veće mesto nazvano Obale. Gradić Obale pokrivao je mesta gde se svojevremeno sručio rastopljeni materijal - dakle, obalu samu - ali se zatim i uzdizao, sa mnogo širokih, povijenih terasa, po nerastopljenim uzbrdicama kraterskog prstena. Odatle se otvarao širok vidik na jezero. Obale je bio divlji grad, posade i putnici mnogobrojnih lađa tutnjali su niz mostiće i pridruživali se svetkovinama koje su trajale manje-više neprekidno. Ove noći glavna priredba bila je politička. Stigli su ljudi iz kampanjae Slobodnog Marsa. Na širokom prirodnom pragu iznad prevodnice bio je veliki trg-travnjak, sada nakrcan ljudima. Političari su govorili sa jedne pozornice toliko visoke da je bila više nalik na krov kuće; mnogi ljudi su ih slušali, ali mnogi i nisu nego su se komešali, gledali da nešto pojedu, popiju, da sednu na rub i klate nogama iznad prevodnice i jedu hranu kupljenu u malim, zadimljenim kioscima, ili da plešu, ili da lunjaju istraživački uzbrdo, ka višim delovima gradića.
     Maja je pratila sve govore te večeri stojeći na jednoj terasi iznad pozornice. Odatle je videla i šta se dešava iza pozornice, gde su se Džeki i ostali čelnici Slobodnog Marsa vrzmali, pričali, slušali, čekali svoj red za izlazak pred reflektore. Antar je bio tu, i Arijadna, a i neki drugi koje je Maja napola prepoznavala sa nedavnih emisija vesti. Posmatranje iz daljine može tako mnogo da razotkrije; Maja vide, ispod sebe, svu onu dinamiku društvene prevlasti kod primata, o kojoj je Frenk onako mnogo pričao. Dvojica ili trojica muškaraca stalno su se 'flasterisali' uz Džeki, a to isto su činile, ali na drugi način, i dve žene. Jedna od tih muškaraca zvao se Mika i bio je član Vlade Marsa; ujedno i jedan od lidera partije 'Prvo Mars'. Prvomarsisti su bili jedna od najstarijih političkih stranaka na Marsu, obrazovana sa ciljem da izvuče što više ustupaka u vreme kad se radila revizija Prvog ugovora o Marsu; Maja se nešto prisećala, mutno, da je i sama učestvovala u toj raboti. Marsovska politika je, međutim, u ovim novijim vremenima ušla više u shemu evropskih parlamentarnih komplikacija, gde postoji široka lepeza svakojakih sitnih stranaka koje nastoje da se sjate oko nekoliko centrističkih koalicija, u ovom slučaju oko stranke Slobodni Mars, oko grupacije Crvenih, i oko Dorsabrevijanaca. Strančice hvataju svaka svoj priključak, ubacuju se u pojedine slobodne političke prostore makar i bili vrlo uski, ili jure kao saputnici 'sa strane', a usput stvaraju savezništva, privremena i promenljiva, samo da bi nešto sitno politički ušićarile. U toj gužvi, Prvomarsisti su postali nešto kao političko krilo Crvenih ekotera, gadnih, delotvornih i bezobzirnih terorista koji su u zabitim oblastima Marsa još postojali. Prvomarsisti su se priključili već postojećoj natpolovičnoj većini Slobodnomarsista, bez ikakvog stvarnog ideološkog opravdanja; znači, neka pogodba je verovatno sklopljena u potaji. Ili je tu na delu neka lična veza; pogledaj samo kako taj Mika ide svuda za Džeki, kako ne skida pogled s nje; ljubavna veza, sadašnja ili donedavna, mogla bih se kladiti da je tako, zaključi Maja. Već ranije je čula neka govorkanja u tom smislu.
     Svi govori ove koalicije bili su o divnom i čudesnom Marsu koji će navodno biti sav upropašćen preteranim doseljavanjem, osim ako se dalja navala sa Tere ne prekine. Argumenti su im bili doista jaki, narod je često pljeskao i klicao. Doduše, to je bio vrlo licemeran stav, jer većina tih koji kliču bili su zaposleni u turizmu i zarađivali su za život uglavnom od zemaljskih turista, a osim toga svi odreda su bili imigranti ili deca imigranata; ali ove činjenice ih nisu sprečavale da kliču. Pogodna tema za predstojeće izbore. Naročito ako zanemariš opasnost od rata i ako nećeš da vidiš koliko je Zemlja ogromna i kakav primat drži u ljudskoj civilizaciji. Prkositi Zemlji na ovaj način... Ali ove nerazumnosti nisu bile od značaja. Ova publika nije bila spremna ni dve pare da da za Zemlju, a ni da je razume; zato je Džekin prkosni stav doprinosio da ona izgleda hrabra i lepa, osoba koja je spremna da ustane za slobodu Marsa. Dobila je duge i silovite ovacije. Zaista je mnogo naučila u vremenima posle onih svojih nespretnih govora u Drugoj revoluciji. Zaista je postala mnogo bolji majstor. Veliki majstor.
     A kad su nastupili govornici Zelenih, i počeli se zalagati za otvoreni Mars, ukazivati na opasnost politike zatvorenog Marsa, dobili su naravno mnogo slabiji odziv publike; njihovo stanovište zvučalo je odista kukavički, a njihovi argumenti da bi bilo lepo kad bi Mars bio otvoren za doseljavanje zvučali su naivno. Pre dolaska u gradić Obale, Vendana je ponudila Maji da i ona govori, ali je Maja to odbila, a sad se pokazalo da je dobro procenila situaciju; nije nimalo zavidela ovim govornicima koji su branili svoje nepopularne zamisli pred gomilom koja se osipala i razilazila.
     Posle mitinga, Zeleni su održali mali koktel/postmortem, a Maja je tu priliku iskoristila da ih iskritikuje, i to oštro. "Ovakvu neveštinu još nikad nisam videla. Pokušavate da ih zaplašite, ali jedini utisak je da ste zaplašeni vi. Potreban je i štap, ali i šargarepa. Mogućnost da izbije rat, to je štap, ali morate ih takođe ubeđivati, nekim argumentima, da bi bilo dobro da Zemljani i dalje dolaze, a pri tome ne zvučati kao idioti. Morate ih podsećati na to da svi mi imamo zemaljsko poreklo, da smo ovde zauvek imigranti. Nikad čovek ne može Zemlju napustiti."
     Klimnuše glavom na ovo, među njima i Atos, koji je izgledao zamišljen. Ubrzo Maja povede Vendanu malo u stranu i poče je ispitivati o Džekinim novijim ljubavnim vezama. Da, Mika je zaista bio Džekin nedavni partner, a verovatno je to i sad. Prvomarsisti su možda i jače antiimigraciono usmereni nego veća, slobodnomarsistička članica koalicije. Maja je klimala glavom; počinjala je sagledavati obrise jednog plana.
     Kad se postmortem završio, Maja je odšetala ka centru gradića, zajedno sa Vendanom i Atosom i svima ostalima. Naiđoše, lunjajući tako, na jedan veliki orkestar koji je svirao jednu vrstu muzike za ples, zvane 'šefildski zvuk'. Za Maju je to bila najobičnija buka: dvadeset različitih ritmova istovremeno, ali ne čak ni na bubnjevima, nego na svakojakim predmetima koji nisu udarački instrumenti niti su uopšte muzički instrumenti. Svejedno, zgodno je došlo za ostvarenje njenog plana, i ona kroz to grdno treskanje i tandaranje povede mlade Zelene neupadljivo ka Antaru, koga je uočila na plesnom podijumu. Kad su se našli blizu njega, ona reče: "Oh, gle! Pa ono je Antar! Zdravo Antare! Ej, vidi, plovim sa ovim ljudima. Izgleda da ćemo ploviti tačno iza vas, sve do Paklene Kapije i Odese. Kako ide kampanja?"
     Antar je reagovao na svoj uobičajeni način, elegantno i prinčevski, čovek koga je teško osporavati čak i kad znaš koliko je reakcionaran i koliko je u džepu zemaljskih arapskih država. Sad on, valjda, mora da se sukobi sa tim svojim saveznicima, što je samo još jedan opasan deo njegove antiimigrantske strategije. Bilo je pomalo neobično da Slobodni Mars pokušava u isto vreme da raskine sa Zemljom, ali i da podvede pod svoju prevlast sva nova naselja u spoljašnjem Sunčevom sistemu. Hubris, dakle: gordost i drskost ljudskog roda, iznad mere razuma. Možda je razlog u tome što se Slobodni Mars plaši da će izgubiti svoje političke položaje; oduvek je bio stranka mladih urođenika, pa ako bi na Mars nagrnuli milioni novih iseija, Slobodni Mars bi mogao izgubiti natpolovičnu većinu ili čak prestati da bude najveća među strankama. I to nije sve. Ogromne nove horde, a svaka prti neki svoj prtljag starih fanatizama, nesmanjenih - crkve i džamije, zastave, tajna skladišta vatrenog oružja, javna sporenja - Slobodni Mars je očigledno s pravom isticao da novi talasi doseljenika počinju da sazdavaju na Marsu jednu novu Zemlju, jednako glupu kao što je ona prva. Džon bi poludeo, Frenk bi se smejao. Arkadij bi rekao pa govorio sam ja vama i predložio bi još jednu revoluciju.
     Ali prema Zemlji se mora voditi jedna realističnija politika: ne možeš prognati Zemlju nekud, ili samom svojom željom postići da ona nestane. A ovde, u ovom trenutku, nalazi se Antar, učtiv, izuzetno učtiv, kao da pomišlja da bi Maja mogla biti od koristi za nešto. A pošto se on uvek kretao iza Džeki, Maja se ne iznenadi nimalo kad se Džeki najednom pojavi pokraj njega, sa još nekoliko sledbenika. Poče pozdravljanje svakog sa svakim. Maja klimnu glavom Džeki, koja uzvrati besprekornim osmehom. Maja je pokretima pokazivala jednog po jednog svog pratioca i pažljivo ih predstavljala drugoj strani. Kad dođe do Atosa, vide da Džeki njega posmatra posebno, a Atos, predstavljen, uputi prijateljski osmeh Džeki. Maja hitro ali kao uzgred poče ispitivati Antara o Zejku i Naziki, koji su, činilo se, živeli na obali zaliva Aheron. Dve grupe kretale su se polako u pravcu muzike, i morale su se uskoro, ako tako nastave, sasvim izmešati između sebe i sa narodom; ali će tad i muzika biti toliko bučna da niko neće moći da čuje nijedan razgovor osim svog. "Dopada mi se ovaj šefildski zvuk", reče Maja Antaru. "Da li bi mi pomogao da se proguram do podijuma?"
     Providan izgovor, jer ona je očigledno mogla i sama da prođe kroz gomilu. Ali Antar je uze za ruku, a ne primeti da se Džeki odvojila sa Atosom i da pričaju. Ili, bar, odglumi da nije primetio. Uostalom to je za njega bila stara priča. Međutim, ovaj Mika... izbliza viđen, izgleda veoma visok i jak. Poreklo možda neko skandinavsko. Takođe izgleda kao usijana glava. Sada se vuče za grupom, sa vrlo kiselim izrazom lica. Maja napući usne, zadovoljna što je gambit krenuo tako dobro. Ako su Prvomarsisti još veći izolacionisti nego Slobodnomarsisti, sukob između njih biće utoliko korisniji.
     Zato Maja zaplesa sa više poleta nego što je već godinama osetila. Ako se usredsrediš samo na bas-bubnjeve, i ako se držiš njihovih ritmova, uvidiš da su donekle nalik na lupanje uzbuđenog srca; ali preko tog osnovnog basa ide čavrljanje kojekakvih drvenih blokova, buka šerpi i tiganja i drugih kuhinjskih predmeta kao i okruglih kamenova, a to zvuči slično nekim efemernijim pojavama kao što su krčanje creva ili brzo razmišljanje. Bilo je u tome nekog smisla; ne muzičkog, bar ne po njenom shvatanju muzike, ali možda 'ritamskog'. Pleši, znoji se, gledaj Antara kako gipko stupa tamo i amo. Mora biti da je on budala, ali to se ni po čemu ne vidi. Džeki i Atos su se izgubili u nepoznatom pravcu. Mika isto tako. Možda će taj Mika da 'posupernoviše' i da pobije sve redom. Maja se široko naceri i zavrte se oko sebe u plesu.
     Mičel dođe bliže i Maja mu uputi ogroman osmeh, a onda ga i preznojeno zagrli. On je voleo preznojene zagrljaje. Pogleda je zadovoljno, ali radoznalo: "Mislio sam da ne voliš ovu vrstu muzike?"
     "Ponekad volim."

     Jugozapadno od Gejla kanal se uzdizao nizom uzastopnih prevodnica, na visije Hesperije. Zatim je prolazio tim visijama južno od Tirenskog masiva, ostajući na elevaciji od četiri kilometra; ali ljudi su češće govorili o nadmorskoj visini, koja je ovde iznosila pet kilometara, zato što sad prevodnice više nisu bile potrebne, pa se ni lađe nisu dalje uzdizale. Sada su prolazili celi dani u motornoj vožnji kanalom, ponekad uz pomoć vetra ako im je duvao u jedra. U nekim priobalnim gradićima su zastajali, u nekim ne. Oksus, Džaksartes, Skamander, Simoa, Ksantus, Steropes, Polifem - u svakom od tih gradića su se zaustavili, uvek u korak sa kampanjom Slobodnog Marsa, ali i većina drugih jahti i brodica činila je isto. Sve se protezalo bez promene u daljinu, i do levog horizonta i do desnog, mada se dogodilo nekoliko slučajeva, u ovom području, da leteće sočivo svojom užarenom žižom zaseče u nešto što nije uobičajeni bazaltni regolit, pa da taj drugi, drugačiji materijal ispari i razduva se unaokolo, zbog čega nasip levo i desno od kanala nije bio uvek jednake visine niti sastava, ponekad je bio od opsidijana ili sideromelana, brilijantne staklaste boje zaustavljene u kovitlacu koji se skamenio, mermerne porfirne zelene, bleštave sumporne žute, razni kvrgavi konglomerati, pa čak i nekoliko kilometara obale od čistog stakla, providnog, sa obe strane kanala, tako da si tu mogao gledati kroz nasip i videti izobličene slike predela s one strane, kao i mnogobrojne odraze neba. Taj deo kanala nazvan je Staklene Obale i, naravno, ekonomski se veoma razvio, kroz polja su prolazile staze popločane mozaikom i zasenčene palmama zasađenim u ogromne keramičke lonce, a iza takvih drvoreda bile su vile okružene travnjacima i živicama. Gradići duž Staklenih Obala bili su okrečeni u čisto belo, ali sa blistavim pastelnim bojama prozorskih ragastova i šalona, kao i vrata; krovovi su bili većinom od plavo emajliranih crepova, a restorani duž obale zasvođeni plavim platnenim nadstrešnicama iznad kojih su postavljene raznobojne neonske firme i reklame. Bio je to svojevrsni Mars iz snova, klišetirana predstava kanala iz drevnih predela snova, ali ipak divan; činjenica da je tako očigledno 'namešten' da bi bio lep samo je dopunjavala zadovoljstvo. Dani njihovog prolaženja kroz ovu pokrajinu bili su topli i bez vetra, voda glatka kao staklo na obalama i jednako providna: stakleni svet. Maja je sedela na prednjoj palubi pod zelenim platnenim krovićem, gledala kako u suprotnom smeru idu teretne lađe, šlepovi i turističke lađice sa velikim točkovima-lopatičarima sa strane; svi su bili na palubi, željni da uživaju u prizorima staklenih obala i živopisnih gradića kojima su obale bile ukrašene. Ovo je bilo srce marsovske turističke industrije, najomiljenije odredište posetilaca sa drugih svetova; zaista je smešno što je tako, ali jeste tako. No, mora se priznati da je izgled ovih predela divan, zaključi Maja, zureći u još jedan obalski prizor. Pade joj na um da će, bez obzira na to koja partija pobedi na sledećim planetnim izborima, bez obzira na to kako se završi ovo natezanje oko imigracije, ovaj svet verovatno nastaviti da dejstvuje ovako kao sad, blistaće kao igračka na suncu. Ipak, nadala se da će njen gambit pobediti.

     Gurali su sve dalje ka jugu. U vazduhu se poče osećati studen južne jeseni. Obale su opet bile od bazalta, a na njima se počeše pojavljivati 'hardvud' stabla čije su krošnje blistale požutelim i pocrvenelim lišćem. Jednog jutra na glatkoj vodi kanala, uz samu obalu, osvanula je tanka pokorica leda. Kad su se popeli na vrh zapadne obale, videše da se vulkani Tirena Patera i Hadriaka Patera uzdižu na horizontu kao dve spljoštene Fudžijame; Hadriaka crna ali isprugana belim glečerima, isto kao kad ju je Maja prvi put videla, ali sa druge strane, kad je obilazila potopljeni bazen Helas, tako davno. Sa onom devojkom, kako li se zvala? Rođaka nekog njenog poznanika ili poznanice.
     Kanal je prosekao kroz oblast Hesperia Dorsa, grbavu poput zmajskih leđa. Kanalski gradovi postadoše manje polutarni, više strogi i škrti, visijski. Kao gradovi na Volgi ili ribarska sela u Novoj Engleskoj, ali sa imenima kao što su: Astapus, Aeria, Uhronija, Apis, Eunostos, Agatademon, Kaiko... Sve ih je dalje i dalje vodila široka traka vode, prava kao strelica kompasa, iz dana u dan, tako da je na kraju postalo teško setiti se da je ovo jedini kanal, da ne postoji, kao na mapi jednog davnog sna, mreža ovakvih kanala. Oh, da, ipak postoji još jedan veliki kanal, Bunov Tesnac, ali je kratak i veoma širok, a erozija istočne morske struje i bageri stalno ga još više proširuju, tako da to, zapravo, i nije kanal nego je, kao što mu ime kaže, tesnac, moreuz. Takođe veštački. Ne, san o kanalima ostvaren je samo ovde, i nigde drugde u svetu; ali, kad si ovde, na spokojnom krstarenju po vodi, i kad ti visoke obale uglavnom zaklanjaju druge vidike, doživiš neko osećanje romantike, koje je ovde u vazduhu, osećanje da sve političke i lične svađe na ovoj planeti imaju barsumijansku grandioznost.
     Tako se bar činilo Maji onih večeri kad se, u suton, šetala ispod pastelnih neona nekog grada na obali kanala. Jedne večeri taj grad zvao se Antej, Maja je bila na šetalištu duž vode, gledala je odozgo u čamce, brodiće i brodove; gledala je i divne mlade ljude koji su ležerno pričali i pijuckali. Neki od njih okačili su roštilje nad vodu i na njima pržili meso. Jedan široki dok zadirao je daleko u vodu, a na njemu se nalazio između ostalog i kafić pod vedrim nebom, iz koga su dopirali tužni zvuci ciganske violine; Maja nagonski zaokrete odmah tamo, i onda, u poslednjem trenuitku, vide Džeki i Atosa koji su sedeli, sami, za jednim stolom pored vode, nagnuti jedno prema drugom toliko da su im se glave maltene doticale. Maja nikako nije želela da prekine scenu koja toliko obećava, ali upravo naglost njenog zaustavljanja privuče Džekinu pažnju. Džeki diže pogled, vide Maju, trže se. Maja se poče okretati da ode, ali Džeki je već ustajala da joj priđe.
     Biće opet scena, pomisli Maja, samo delimično nezadovoljna zbog toga. Ali Džeki se osmehivala, a Atos je dolazio s njom, hodajući rame uz rame sa Džeki. Posmatrao je sve oko sebe savršeno nevinim i blago začuđenim pogledom, pa se moglo pretpostaviti da ili nema pojma o njihovoj istoriji ili da dobro kontroliše svoje izraze lica. Maja pretpostavi da je tačno tumačenje ovo drugo, naprosto zbog Atosovog pogleda koji je bio malčice previše nevin da bi bio istinit. Glumac, dakle.
     "Divan je ovaj kanal, zar ne?" reče Džeki.
     "Za primamljivanje turista", reče Maja. "Ali jeste lep. Štaviše, pomaže da turiste zadržimo u zbijenim gomilama."
     "Eh, ma hajde", reče Džeki kroz smeh. Uze Atosa za ruku. "Gde ti je osećaj za romantiku?"
     "Kakav osećaj za romantiku?" upita Maja, zadovoljna što ovo dvoje javno pokazuju svoju vezu. Ona stara Džeki ne bi tako. Šok je, zapravo, bilo i samo uviđanje da Džeki više nije mlada; Maja shvati da je glupo što na to nije ranije pomislila, ali njeno osećanje za vreme bilo je u takvom rasulu da joj je sopstveno lice u ogledalu bilo uvek novi šok - svakog jutra se budila u pogrešnom stoleću; sad videti da Džeki izgleda kao matrona okačena Atosu o ruku - pa, to je bilo samo još više istog, još jedna nemogućnost: zar tako izgleda ona sveža, opasna devojka iz Zigota, mlada boginja Dorsa Brevije!
     "Svako ima osećaj za romantiku", reče Džeki. Eto, omatorila, a nije postala nimalo pametnija. Još jedan hronološki diskontinuitet. Možda joj se mozak pomutio od tolikih tretmana protiv starenja. Baš neobično da, uz toliko uporno korišćenje antigeronto lekova, postoji ijedan trag starosti; ako nema grešaka u deobi ćelija, onda šta uopšte može da stari? Na Džekinom licu nema bora, i po mnogo čemu dalo bi se pomisliti da je to žena od dvadeset pet zemaljskih godina; a onaj izraz bunovskog srećnog samopouzdanja bio je na tom licu ušančen jednako temeljito kao i uvek. Džeki samo u tome liči na Džona Buna - po tom zračenju koje liči na ovo neonsko iz reklame iznad njih. Pa ipak, nekako joj se vide sve njene godine... po nečemu. U očima, možda. Ili to deluje neki geštalt, koji nije bilo moguće suzbiti medicinskim manipulacijama.
     A tada jedna od Džekinih mnogobrojnih asistentkinja ulete među njih, zadihana i uplakana, odvuče Džekinu ruku od Atosa i povika: "Džeki, toliko mi je žao, žao, poginula je, ona je poginula..." Sva se tresla.
     "Ko?" upita Džeki oštro, reč koja je pljusnula kao šamar.
     Mlada žena (ali i ona stari...) reče snuždeno: "Zo."
     "Zo?"
     "Nesreća prilikom letenja. Pala u more."
     Ovo bi trebalo da je malo uspori, pomisli Maja.
     "Dabome", reče Džeki.
     "Ali zar ta nova ptico-odela", poče Atos koji je takođe stario. "Zar ona nemaju..."
     "Ne znam za to."
     "Nije bitno", reče Džeki, i oni zaćutaše.
     Kasnije je Maja čula od jednog očevidca šta se tačno desilo. Ta slika ostade urezena u njenu svest zauvek - dve letačice srušene u talase, bore se da opstanu, kao dva mokra vilin-konjica; nisu tonule, i mogle su biti spasene, ali je naišao jedan od širokih, velikih talasa Severnog mora i podigao ih, tresnuo o podnožje hridi, posle čega su samo plutale u peni.
     Džeki se povuče u sebe i ostade tako. Udaljena, zaneta u razmišljanje o nastaloj situaciji. Maja je ranije čula da Džeki i Zo nisu bile u bliskim odnosima; govorilo se, čak, da je između njih mržnja. Ali, ipak, dete; Džekino dete. Čovek ne treba da nadživi svoju decu, to je i Maja, nerodna Maja, osećala, nagonski. Doduše, oni su pogazili već sve zakone, šta mare oni za biologiju; zato sad jesu tu gde jesu. Da je En izgubila Pitera na kablu koji se rušio; da su Nađa i Art izgubili svoju Niki... čak i ovoj budalastoj Džeki mora nešto od toga dopreti do osećanja.
     I doprlo je. Džeki je napregnuto razmišljala, pokušavajući da nađe neki izlaz. Ali to neće moći; zato će, posle ovoga, biti druga osoba. Starenje... pojava koja nema nikakve veze sa vremenom, nikakve. "Oh, Džeki", reče Maja i ispruži ruku ka njoj. Džeki se trže unazad, Maja povuče ruku k sebi. "Žao mi je."
     Ali ljudi se najviše izoluju upravo onda kad im je pomoć najpotrebnija. To je Maja naučila još u onoj noći kad je Hiroko nestala. Tada je pokušavala da uteši Mičela, ali uzalud. Ništa se nije moglo učiniti.
     Malo je nedostajalo da Maja odgurne tu šmrktavu mladu asistentkinju, ali se uzdrža i samo joj reče: "Zašto ti ne bi povela gospođu Bun na brod? A posle toga gledaj da obezbediš da je ljudi ne uznemiravaju mnogo."
     Džeki je i sad bila zanesena u misli. Onaj trzaj unatrag od Majine ruke bio je čisto refleksna kretnja, bez misli, Džeki je bila ošamućena - nevericom - i neverovanje je crplo svu njenu snagu. Tačno kao što bi se i moglo očekivati od svakog ljudskog bića. Možda je udarac još teži onima koji sa svojim detetom nisu bili u dobrim odnosima - teži nego onim roditeljima koji su svoje dete voleli - oh, Bože... "Hajde", reče Maja asistentkinji, i jednim pogledom zapovedi Atosu da i on krene. Ovaj Atos će sigurno ostaviti neki utisak na nju, ovako ili onako. Odvedoše je. I dalje je imala najlepša leđa na svetu i još se držala kao kraljica. Ali promeniće se i to, kad ova vest stvarno utone u njen um.
     Kasnije se Maja nađe na južnom rubu gradića, gde su svetlosti prestajale i gde je zvezdano svetlucanje vode bilo omeđeno samo crnim grbinama šljake. Prizor kao odmotana traka papirusa sa zapisanom istinom o životu; kao nečija svetska linija: na kanalskim talasićima gipki mali odsjaji blistavog neona, opružili se u beskraj preko ove zemlje, do horizonta pritisnutog tamom. Zvezde iznad glave i ispod nogu. Crna pista, po kojoj klize svi oni, nečujno.
     Odšeta nazad, do njihove brodice. Teškim i tromim koracima po brodskom drvenom mostiću, nadole, do palube. Baš je neprijatno imati ovakva (sa)osećanja prema svojoj neprijateljici. Ne valja kad ti neka nesreća na ovaj način oduzme neprijatelja. "Pa koga ću sad da mrzim?" povika ona Mičelu.
     "Pah...." reče Mičel, šokiran. A onda, utešnim tonom: "Naći ćeš ti već nekog."
     Maja se nasmeja kratko, a Mičel dopusti da mu se lice razlomi samo u jedan kratkotrajan osmejak. Odmah posle toga slegnu ramenima, lica kamenoga. Njega su terapije protiv starenja zavarale manje nego ikog drugog. Besmrtne priče u smrtnom mesu, uobičavao je da govori. U tom pogledu bio je naprosto morbidan. Ovo danas je baš prava ilustracija opravdanosti njegovih gledišta.
     "I tako je ta vrlo spontana osoba najzad dobila svoje", reče on.
     "Uletala je u ogromne rizike kao prava idiotkinja, naprosto je tražila da nastrada."
     "Nije ona verovala da joj se to može desiti."
     Maja klimnu glavom. To je, svakako, bilo tačno. Malo ko više uopšte veruje u smrt, naročito ne mladi, koji, uostalom, nikada i nisu verovali u smrt, čak ni pre ove epohe tretmana protiv starenja. Sad veruju manje nego ikad. Ali šta god oni verovali ili ne verovali, smrt sve češće silazi među njih. Najčešće među superstare, naravno. Iskrsavaju nove bolesti, ili se vraćaju stare, ili se naprosto dogodi brzi sveukupni kolaps jednog ljudskog bića, bez ikakvog vidljivog uzroka - tako su nedavno umrli Helmut Bronski i Derek Hejstings, ljudi koje je Maja imala prilike da upozna, ali samo ovlašno. Danas je nesreća oborila jednu osobu koja je toliko mlađa od njih, da je to praktično besmisleno, ne uklapa se ni u jedan obrazac, može se pripisati samo mladalačkoj neobazrivosti. Udes. Udarilo nasumce.
     "Želiš li i sad da Piter dođe?" upita je Mičel, iz sasvim drugih vilajeta razmišljanja. Šta mu to sad znači, zar se Mičel počinje baviti realpolitikom? Aha - nije to, nego on pokušava da skrene njenu pažnju na nešto veselije. Maja zamalo da se opet nasmeje.
     "Pa, hajde da ipak stupimo u vezu s njim", reče ona. "Da vidimo da li bi mogao doći." Ali ovo je lazala samo da bi kod Mičela stvorila utisak da je s njom sve dobro. Rekla je, ali u sebi više nije osećala ni najmanje oduševljenja za taj plan.
     Ovim je započeo niz umiranja.









46.
     Samo što ona to nije tada znala. Tada je samo nastupio kraj njihovog putovanja kanalom.
     Leteće sočivo prestalo je da prži Marsovu koru nadomak sliva bazena Helas, između dolina Dao i Harmakis. Završni deo kanala iskopan je konvencionalnim sredstvima; spuštao se tako strmo niz istočni nagib tog sliva da su prevodnice morale biti vrlo česte, takoreći uzastopne, i morale su dejstvovati nalik na brane, doduše providne; zato kanal više nije imao svoj klasični izgled kao u visijama, nego se, zapravo, sastojao od niza veštačkih jezera, sve jedno niže od drugog, spojenih kratkim, širokim, crvenkastim rekama koje su počinjale uvek od donjeg izlaza prevodnice. I zato su sada plovili preko jednog jezera za drugim, spora parada barki, šlepova, jahti, putničkih 'brodova za krstarenje' i parobroda; dok su se spuštali prevodnicama, gledali su kroz njihove providne zidove, dole, na lanac jezera koja su se spuštala kao stepenište za diva, mnogo plavih stepenika sve do daleke bronzane ravni Helaskog mora. Negde u kamenitim 'rđavim zemljama' desno i levo od kanala bili su kanjoni Dao i Harmakis, urezani duboko u plato od crvenih stena, usečeni svojim prirodnijim putanjama niz isti ovaj veliki nagib; ali pošto su naduvane kupole skinute sa ta dva kanjona, nisi ih mogao videti dok ne dođeš do samog ruba, jednog ili drugog; iz kanala se nisu mogli videti uopšte.
     Na palubi njihove lađe život se nastavljao. Po svemu sudeći bilo je otprilike isto i na barci Slobodnomarsista; stizali su glasovi da se Džeki dobro drži. Kad god bi se oba brodića ukotvila u istom gradu, Džeki i Artos su izlazili i družili se. Džeki je izraze saučešća primala elegantno, a onda prelazila na razgovor o tekućim poslovima, ponajviše o kampanji. Njihova kampanja se nastavljala, i to uspešno. Protivkampanja Zelenih, sada po Majinim savetima, uspevala je bolje nego ranije, ali je u narodu raspoloženje protiv imigracija bilo i sad preovlađujuće. Za Slobodni Mars govorili su uglavnom drugi funkcioneri i kandidati stranke, a Džeki se pojavljivala na kratko, sa punim dostojanstvom. Bila je sada mnogo moćniji i inteligentniji govornik nego nekada. Međutim, gledajući te druge govornike, Maja je uočavala ko se stvarno probija u prvi red. Kod nekolicine tih mladih ljudi videlo se da su oduševljeni time što izbijaju na čelo organizacije. Jedan mladi čovek, još jedan od Džekinih momaka, po imenu Nanedi, naročito se isticao. I, gle, Džeki kao da nije bila nimalo zadovoljna zbog toga. Ohladila se prema njemu, okretala se sve više ka Atosu, Miki, pa čak i Antaru. U pojedinim večerima izgledala je zaista kao kraljica okružena svojom svitom družbenika. Maja je prozirala i to, probijala je pogledom do one istine koju je sagledala još u Anteusu; sa sto metara daljine sagledavala je tamu u srcu stvari.
     Pa ipak, kad je Piter odgovorio na njen poziv, Maja mu predloži da se sastanu radi razgovora o predstojećim izborima; a kad je Piter došao, Maja je ostala smirena, ali je dobro pazila, uverena da će se nešto desiti.
     I Piter je izgledao opušten i smiren. Živeo je u poslednje vreme u Karitum Montes i radio na projektu razvijanja divljine u Argiri; takođe je radio u jednoj zadruzi za proizvodnju šatlova za let sa površine Marsa u svemir i nazad, za one ljude koji žele da izbegnu lift. Smiren, opušten, čak i malo povučen u sebe. Kao Sajmon.
     Antar je već bio ljut na Džeki, zato što ga je blamirala više nego obično svojim sve otvorenijim ljubavničkim ponašanjem prema Atosu. Mika, još ljući. Sada je, imajući i Pitera pri ruci, počela da zbunjuje i ljuti i Atosa: posvetila je svu pažnju Piteru. Pouzdana kao magnet. Ali bila je privučena ona ka Piteru, koji je ostajao ravnodušan, gvožđe njenom magnetu. Naprosto je tužno bilo gledati koliko su predvidljivi. Ali korisni: kampanja Slobodnomarsista gubila je zamah, polako, diskretno, ali sigurno. Antar nije više bio dovoljno odlučan da predloži kahiranskim Mahdžarima da u ovim teškim vremenima zaborave Arabiju. Mika je, predvodeći Prvomarsiste, pojačavao prvomarsističku kritiku raznih drugih, za imigraciju nevezanih, pogleda Slobodnog Marsa; postepeno je privlačio još neke članove Vlade u svoju sferu. Da - Piter deluje kao pojačalo za sve ono nepolitično u Džeki, u njegovom prisustvu ona počinje da luta i promašuje. Sve se, dakle, ostvaruje po Majinom planu. Pa ipak, ona nema osećaj trijumfa.

     Proguraše se najzad i kroz poslednju ustavu u Malahitni zaliv, levkasto udubljenje na obali Helaskog mora, plićak sada pokriven oštrim, malim talasima nastalim zbog vetra, ali i izgruvan suncem. Isploviše dalje, na tamnije more; većina teretnih brodova i malih barki okrenula se na sever i pošla ka Paklenoj Kapiji, najvećoj dubokovodnoj luci na istočnoj obali Helaskog mora. Za ovom paradom pođe i njihova lađica, i uskoro se na horizontu pojavi veliki most razapet preko Dao Valisa. Zatim, zidine pokrivene građevinama, na ulazu u kanjon; onda katarke, pa lukobran, pa molovi.
     Maja i Mičel su se iskrcali. Ulice koje su vodile uzbrdo bile su kaldrmisane, a u mnogim delovima sastojale su se od stepeništa. Njih dvoje odoše tamo, gore, sve do starih 'Praksisovih' spavaonica pod mostom. Za sledeću sedmicu bio je zakazan jedan jesenji festival žetve, kome je Mičel želeo prisustvovati; nameravali su da posle toga odu na ostrvo Minus Jedan, a zatim u Odesu-na-Marsu. Prijaviše se na recepciji i ostaviše prtljag. Maja ode sama da se prošeta ulicama Paklene Kapije, srećna što više nije zatvorena u brodsku teskobu i što može ići kud hoće. Bilo je predvečerje, smiraj jednog dana koji je počeo na Grand kanalu ali se završio na kopnu. To putovanje bilo je okončano.
     Maja je poslednji put bila u Paklenoj Kapiji još 2121. godine, kad je prvi put, vozeći se magnetnim pistama, obilazila ovaj basen. Radila je tada za 'Duboke vode', a putovala sa - Dijanom! Tako se zvala ta devojka! Esterina unuka, Džekina rođaka po drugom stepenu srodstva. Krupna, vesela devojka, za Maju prva prilika da stvarno upozna mlade domoroce, ne samo zato što je Dijana bila dobro povezana sa mladima u novim naseljima širom basena, nego i zbog Dijane same, njenih stavova i ideja - zbog načina na koji je shvatala Zemlju, koja je za nju bila samo reč; zbog načina na koji je sve svoje interesovanje i trud usmeravala samo na svoje pokolenje i ni na šta drugo. Tada je Maja prvi put osetila da počinje isklizavati iz sadašnjice, tonuti u knjige iz istorije. Samo najvećim naporima uspevala je, potom, da uhvati 'priključak na prezent', da se angažuje u današnjici, da utiče na ova nova vremena. Ulagala je te najveće napore, ostala je uticajna. Bilo je to jedno od veličanstvenih razdoblja u njenom životu, možda i poslednje takvo. Kasnije godine bile su kao potok u južnim visijama, lutale su kroz pukotine i grabene i povremeno ponirale u neku rupčagu.
     Jednom je, dakle, pre šezdeset godina, ona stajala upravo ovde, pod velikim mostom koji nosi magnetnu pistu sa jedne litice na drugu, preko ušća kanjona Dao - a to je čuveni most preko Paklene kapije; ceo grad je ispod tog jednog mosta, spušta se niz strme, Suncem isprane strane, sa jedne i druge obale reke, i gleda ka moru. U ono doba na obali je bio samo pesak, a na horizontu traka leda. Grad je bio manji i primitivniji, sve ulice bile su kamena stepeništa, grubo uklesana, prašnjava. Sada su stepenici bili izglačani mnogim nogama koje su po njima hodile, a prašinu su odnele godine; sve čisto, sve prevučeno tamnom patinom; sad je to divni sredozemni lučki grad na strmom priobalnom terenu, grad koji čuči u senci mosta tako ogromnog da izgleda pod njim malen, nalik na minijaturu u vodi u providnoj plastičnoj polukugli koja služi kao pritiskač za papir, ili na razglednicu iz Portugalije. Predivan u jesenjem početku zalaska sunca, u svojim zapadnim delovima sav u senkama i gustim bojama, sve u sepiji, trenutak uhvaćen u ćilibar. A jednom, davno, kroz isti ovaj predeo ona je prošla sa vibrantnom mladom Amazonkom, u doba kad se ceo jedan novi svet otvarao, Mars svoj na svome, što je i ona pomogla da se ostvari; sa uvidom u sve procese, jer je njihov deo.
     Sunce je zašlo i odnelo ove uspomene. Maja se vrati u zgradu 'Praksisa', do koje je i sad vodilo ono poslednje, najviše stepenište ispod mosta, strmo poput merdevina. Penjala se odgurujući se rukama o butine da bi lakše išlo. Obuze je najednom siloviti dQja v×. Radila je ovo i pre - i to sa apsolutno istim osećanjem da je u nekoj prethodnoj poseti bila aktivni sastavni deo ovog sveta.
     Naravno da jeste. Bila je jedan od prvih istraživača basena Helas, u godinama neposredno posle Podbrega. Ali je to potom izgubila iz vida. Pomagala je u osnivanju Loupointa, onda se vozikala unaokolo, istraživala je ovaj basen pre nego što je to započeo iko drugi, čak i En. Iz tog razloga se kasnije, kad je već radila za 'Duboke vode' i kad je videla nova naselja, osetila slično udaljena od savremene scene. "Ah, Bož-že!", uzviknu ona, zgrožena. Sloj preko sloja, životi jedan za drugim - živimo već tako dugo! To je na neki način kao reinkarnacija, ili kao večito vraćanje.
     Neko malo jezgro nade ipak je postojalo usred tog osećanja. U ono ranije doba, kad je prvi put osetila da će iskliznuti iz sveta, ona je započela jedan novi život. Jeste: preselila se u Odesu, uticala je na Revoluciju, svojim napornim radom pomogla je da Revolucija uspe. Dobro je porazmislila zašto ljudi podržavaju promene, kako menjati stvari, a ne izazvati ogorčene reakcije, koje, nekako, uvek stignu, pa makar i posle nekoliko decenija, i grunu kao siloviti povratni talas u uspeh bilo koje revolucije, i razore ono što je u toj revoluciji bilo dobro. Činilo se da su oni, najzad, uspeli da izbegnu tu gorčinu.
     Barem do sada. Možda je to najbolji način da se sagleda ono što se u ovim sadašnjim izborima događa: nekakav protivtalas, neizbežan. Možda ona, Maja, nije postigla onoliko uspeha koliko se nadala... možda je samo podbacila manje drastično od Arkadija, Džona, ili Frenka. Ko bi mogao biti siguran; sada je tako teško ustanoviti šta se zaista dešava u istoriji; previše je ogromna i rasplinuta. Tako mnogo stvari se dešava svuda, da bi bilo šta moglo da se desi bilo gde. Kooperative, republike, feudalne monarhije... Nesumnjivo postoje, u nekim zabačenim područjima, i orijentalne satrapije, u nekom karavanu koji se izopačio... tako da možeš o istoriji kazati bilo šta, svaka karakterizacija bila bi bar donekle potvrđena negde. Ovo u šta se ona sada meša, ovi zahtevi mladih domorodačkih kolonija da dobiju više vode, da se skinu sa mreže i da izmaknu kontroli UNTA... auh, ne, pa nije o tome reč u ovoj kampanji, nego o nečem drugom...
     Ona stoji pred vratima 'Praksisovog' stančića i ne može da se seti o čemu se ova izborna kampanja vodi. Ona i Dijana će sesti u magnetni voz i otisnuti se pistom ka jugu, ujutro, oko jugoistočne krivine Helasa, da vide Zea Dorsu i onaj tunel koji je nastao kao prirodna cev od lave, a koji su njih dve preuredile da služi kao akvadukt. Ne, nije to. Ovde sam zato što...
     Ne ide, pa ne ide. Šta ono beše? Navrh jezika... 'Duboke Vode'. Dijana - upravo su završile vozanje po Dao Valis, uzduž i popreko; tamo, na kanjonskom dnu, domoroci i doseljenici otpočinju jedan poljoprivrednički dolinski život, pod ogromnim šatorom stvaraju složenu biosferu. Neki od njih govore ruski, suze su joj pošle na oči kad je čula! Eno - čuje se glas njene majke, oštar i sarkastičan, dok pegla veš u 'kuhinjskom uglu' njihovog stančića - zamirisao kupus, oštro...
     Ne. Nije ni to. Pogledaj ka zapadu, ka moru koje treperi u sutonskom vazduhu. Voda je potopila neke peščane dine istočnog Helasa. Znači, sad je bar vek kasnije od tih događaja, mora biti. Ona je ovde iz nekog drugog razloga... desetine brodica, tačkica rasutih po luci koja je kao sa poštanske marke, a iza njih lukobran. Ne uspeva da se priseti, pa nikako. Jezivo jak osećaj da joj je stvar navrh jezika stegao ju je do vrtoglavice žestoko, muka joj je u stomaku, kao da bi mogla da ispovraća iz sebe to. Ona sede na jedan stepenik. Navrh jezika ceo njen život! Ceo njen život! Zastenja glasno, pogledaše je neka deca koja su bacala oblutke na galebove. Dijana. Nirgala je srela pukim slučajem, otišli su na večeru... Ali Nirgal se razboleo. Bolestan, na Zemlji!
     I sve joj se vrati kao da je u nju fljusnula neka traka od gume, kao udarac u pleksus, kao da se talas valja preko nje. Pa, putovanje duž kanala, zaboga, šta bi drugo, pa ono ronjenje u potopljeni Barouz, naravno, naravno, pa Džeki, i jadna Zo, budala luda. Jasno jasno jasno. Ma, nije ona ništa od toga zaboravila; ni slučajno. Sve je savršeno tu, samo se po sebi podrazumeva, sad kad joj je skliznulo nazad u pamet. Nije bilo zaboravljeno, ne, samo je bio trenutni propust u njenom razmišljanju, odlutala joj pažnja. U neki drugi život. Jako pamćenje ima svoj integritet, na neki način je i opasno, baš kao što je i slabo pamćenje. Samo kao posledica razmišljanja može se dogoditi pojava da je nekome prošlost zanimljivija od sadašnjosti. A jeste, u mnogo čemu, zanimljivija. Pa ipak...
     Pa ipak, njoj sada više prija da još malo posedi na ovom stepeniku. Nešto malo nagona na povraćanje zadržalo se u njenom stomaku. A i neki rezidualni pritisak u glavi, kao da je ono naporno odgurivanje 'sa vrha jezika' donelo glavobolju. Boga mi, nezgodno je bilo, na trenutak. Ne može se poreći, bilo je prisećanje poprilično očajničko.
     Posmatrala je kako se svršetak sutona pomiče ka dubokoj, tamnoj narandžastoj boji, zatim ka jednom prigaslom žarenju kao da svetlost dopire kroz neku smeđu bocu. Paklena Kapija, uistinu. Ona se strese, ustade, zakorači nesigurno niz stepenice, u lučki deo grada, gde blistaju restorani duž kejova, gde noćni moljci lepršaju kroz kugle kafanske svetlosti. A iznad glave se most opružio kao negativ Mlečnog puta. Maja ode i dalje od dokova, ka marini.
     Eno Džeki. Hoda njoj ususret. Nekoliko koraka iza, dolazi i grupica Džekinih saradnika, ali napred stupa ipak sama Džeki, sve je bliže, ali ne vidi. Sad ipak vidi. Primetila je Maju i jedan ugao njenih usana se zategao, samo to, ništa više, pa ipak sasvim dovoljno da Maja vidi koliko je Džeki stara, devedeset godina, sto godina, koliko? Divno izgleda, a osim toga, ima veliku vlast i moć; ali nije više mlada. Uskoro će događaji početi da protiču mimo nje, kao što se svakom ljudskom biću mora desiti; istorija je talas koji se kreće kroz vreme, malo brže, samo malčice brže nego što se odvija ma koji pojedinačni život; pa kad čovek poživi makar samo sedamdeset ili osamdeset godina, talas ode pored njega, u daljine, čovek ostane u zaostatku, i onda umre. Koliko se tek jače ispoljava ta ista pojava sada. Nijedna surf-daska ne može održati tempo sa tim talasom, pa čak ni ptičje odelo pomoću koga neki ljudi surfuju na talasu vazduha tik iznad talasa morske vode, kao što je to Zo činila. Ah, pa da; to se Zoina pogibija vidi na Džekinom licu. Pogibija koju Džeki prenebregava najbolje što može, trudi se da se ta smrt slije s njenih leđa kao voda sa leđa patke. Samo što ne uspeva, baš, i gle je sad kako stoji nad zvezdama ubrljanom vodurinom Paklene Kapije: jedna starica.
     Maja, šokirana jačinom ove vizije, stade. Džeki stade. U daljini zveket posuđa, bučno brbotanje kafanskih razgovora. Dve žene se gledaju. Maja se ne seća da je ikad uradila ovo sa Džeki: ovaj temeljni čin potvrđivanja, pogled oči u oči, da, ti si stvarna, da, ja sam stvarna. Evo, ovde smo, obe. Velike table stakla rasprskavaju se u njoj. Nešto slobodnija, Maja se okrete i ode.









47.
     Mičel im je našao putničku škunu, jednu koja je kretala za Odesu preko ostrva Minus Jedan. Posada škune reče im da se očekuje da će na ostrvu biti prisutan i Nirgal, zbog trke; Maja se obradovala ovoj vesti. Nirgala videti uvek je dobro, a ovog puta njoj je baš potrebna i Nirgalova pomoć. Ostrvo Minus Jedan odavno je želela da vidi; poslednji put kad je bila tamo, to uopšte nije bilo ostrvo, nego samo jedna grbina na dnu basena, a na grbini jedna meteorološka stanica i jedna poletno-sletna staza.
     Brod im je bio dugačak, a nizak, sa pet jedro-katarki u obliku ptičjeg krila. Čim se brod odvojio od kraja doka, jedro-katarke su iz sebe istegnule svoje napete trouglaste površine. Štaviše, pošto im je vetar išao u leđa, posada je odmotala i pustila jedno veliko plavo jedro nalik na zmaja, koje se zateglo ispred pramčane grede i povuklo ih još brže napred. Brod se bacio u bistre, plave, velike okeanske talase, u svaki sledeći je gruvao sa jakim pljeskom, tako da su čaršavi vodene prašine šibali uvis. Posle sputanosti u crnim obalama Grand kanala, bilo je divno opet broditi morem, sa vetrom na licu i talasima koji jezde pored tebe - to je izduvalo iz njene glave svu onu pometnju Paklene Kapije - Džeki zaboravljena - protekli mesec sada shvaćen kao zloćudni karneval koji nikad više ne treba posetiti - ona se nikad neće tamo vratiti - otvoreno more je za nju, i život u vetru! "Oh, Mičele, ovo je život za mene."
     "Divno je, zar ne?"
     Namera im je bila da se na kraju ovog putovanja nastane u Odesi, koja je sad bila pomorski grad, kao i Paklena Kapija. Živeći tamo, mogli bi da isplove kad god je lepo vreme, i svaki put bi im bilo baš ovako, vetrovito i sunčano. Zračni trenuci u vremenu, živa sadašnjost, koja je oduvek i bila njihova jedina stvarnost; budućnost je vizija, a prošlost košmar - ili obratno - u svakom slučaju, samo ovde u ovom trenutku čovek može da oseća ovaj vetar i divi se ovim talasima koji su tako prostrani i neuredni! Maja prstom pokaza jedno plavo brdo koje se valjalo pored njih u dugoj, nepravilnoj liniji sa puno fluktuacija, a Mičel se na to nasmeja bučno; pogledaše još pažljivije i počeše još jače da se smeju; već godinama Maja nije tako jako osetila da se nalazi na jednoj drugačijoj planeti, gde se vodeni talasi naprosto ne ponašaju kako treba; nekako poleću i padaju i nadimaju se i sve im se nešto migolji po površini, mnogo više nego što bi se moglo opravdati ovim, doduše prilično jakim, vetrom; čudno, brate, izgledaju, vanzemaljski. Ah, taj Mars, Mars, Mars!
     Uvek su jaki talasi na Helaskom moru, rekoše im članovi posade. Ne postoji plima, ali to nije bitno - za ponašanje talasa bitni činioci su gravitacija i snaga vetra. Dok je Maja slušala ovo i gledala bacakanje plave ravnice, raspoloženje joj se poče isto tako bacakati kroz oduševljenja. Njena je g slaba, a vetrovi jako huje kroz nju. Ona je Marsovka, jedna od prvih Marsovki, i ona je istražila ovaj basen na početku, pomogla da se napuni vodom, pomogla da se izgrade luke i da se na dobijeno more postave slobodni mornari; a sad, evo, i sama plovi po njemu, i kad doveka više ništa ne bi radola nego jedino njime tako plovila, bilo bi dovoljno.
     I tako su brodili dalje, a Maja je na pramcu stajala blizu kosnika, držeći se jednom rukom za ogradu, osećajući vetar i kapljice. Mičel dođe i stade uz nju.
     "Stvarno prija ne biti više na Grand kanalu", reče ona.
     "Tako je."
     Razgovarali su o kampanji, i Mičel odmahnu glavom. "Ta antiimigraciona kampanja im je vrlo popularna."
     "Šta misliš, da li su jonsei rasisti?"
     "To teško da bi mogli da budu, s obzirom na to da su i sami rasno u velikoj meri izmešani. Mislim da su samo načelno ksenofobni. Preziru Zemljine probleme - i plaše se najezde nebrojenog mnoštva. Dakle, Džeki artikuliše jedan stvarni strah koji kod svakoga već postoji. Ne mora to biti rasistički."
     "Ali ti si dobar čovek."
     Mičel izduva vazduh. "Pa, većina ljudi je dobra."
     "Ma, hajde", reče Maja. Ponekad Mičel sa tim njegovim optimizmom pretera. "Bez obzira na to da li je rasizam ili nije, svejedno smrdi. Tamo dole nalazi se Zemlja, koja diže pogled ka ovim našim ogromnim otvorenim prostranstvima, pa ako im mi sada zalupimo vrata, oni će verovatno navaliti da ih sruše. Narod misli da se to ne može dogoditi, ali ako Zemljeni budu dovoljno očajni, naprosto će dovlačiti ljude ovamo, spuštaće ih na tle, a ako mi pokušamo da ih sprečimo, oni će se braniti, i eto ti začas rata. I to bi bio rat upravo ovde, na Marsu, ne na Zemlji niti u svemiru, nego na Marsu. Moglo bi se to dogoditi - čuje se pretnja ratom u načinu na koji nas ljudi iz UN pokušavaju upozoriti. Ali Džeki ne sluša. Niti haje. Ona raspiruje ksenofobiju da bi nešto politički ušićarila."
     Mičel je zurio u nju. Ah, da; navodno je prestala da mrzi Džeki, a vidi sad kako je ta navika duboko uvrežena. Maja sad jednim pokretom ruke odbaci sve ono što je pričala ranije, sve ono zlobno halucinantno političarenje na Grand kanalu. "Možda su njene pobude dobre", reče, upinjući se da u to poveruje. "Možda ona samo želi sve najbolje za Mars. Ali je, ipak, zalutala i mora biti zaustavljena."
     "Nije ona u tome sama."
     "Znam, znam. Moraćemo da porazmislimo šta se može učiniti. Ali čuj, hajde da više ne pričamo o njima, nego da vidimo možemo li to ostrvo uočiti pre posade."

     Dva dana kasnije postigli su upravo to. A kad su se primakli Minus Jednom, Maja sa zadovoljstvom primeti da to ostrvo uopšte nije u stilu Grand kanala. Doduše, do vode su se spustila mala, belo okrečena ribarska sela, ali ona su izgledala kao ručni rad, ne elektrizovano. Iznad sela, na liticama, stajali su šumarci kuća-drveća, seoca u vazduhu. Mornari rekoše da ostrvo, osim ribara, nastanjuju još i 'divlji mesožderi', ferals. Na rtovima teren je bio ogoljen, u uvalama zelen od useva. Brda od kamena-peščara umbra boje probijala su se u more, smenjujući se sa malim uvalskim plažama, na kojima nije bilo ničeg osim 'dinske trave' koja je tekla sa vetrom.
     "Izgleda tako pusto", primeti Maja dok su plovili oko severnog rta ostrva, a zatim duž zapadne obale. "Ljudi na Zemlji gledaju reportaže u kojima se ovo prikazuje; zato nam ne dopuštaju da zalupimo vrata."
     "Da", reče Mičel. "Ali vidi kako se ovdašnje stanovništvo zbija u gomile. Taj obrazac ponašanja doneli su Dorsabrevijanci sa Krita. Svi stanuju u selima, ali svi tokom dana rade izvan sela. Zemlja izgleda pusta i prazna, ali već je privedena upotrebi i služi održanju tih malih sela."
     Prave luke nije ni bilo. Zaplovili su u jedan plitki zaliv, iznad koga je čučalo ribarsko seoce, i bacili sidro, koje ostade jasno vidljivo na peskovitom dnu, desetak metara niže. Pomoću gumenog čamca kojim je njihova škuna raspolagala prebacili su se, grupa po grupa, na obalu, prolazeći pored nekoliko velikih šalupa i nekoliko ribarskih čamaca usidrenih još bliže obali.
     Prođoše kroz seoce, u kome nije bilo gotovo nikog, i pođoše jednom krivudavom jarugom gore, u brda. Jaruga se završila ćorsokakom, ali je na tom mestu u strmi kameni zid bilo uklesano stepenište koje je u cik-cak vodilo gore; njime se domogoše platoa. Tu su se prostirale pustare, neravne i džombaste, zarasle u korov, sa ponekim šumarkom hrastova zasađenih odavno; sa pustare se otvarao pogled na sve strane, ponajviše ka moru. Pojedini hrastovi bili su iskićeni pešačkim stazicama i stepeništima, a visoko u krošnjama bile su i male drvene sobe. Ove kuće na drveću podsetiše Maju na Zigot. Zato se i nije mnogo iznenadila kad je saznala da se među istaknutim građanima ostrva nalaze i neki od zigotskih ektogena - Rejčel, Tiu, Simud, Emili - da su takvi svili gnezda sebi u ovim krošnjama i pomogli da se izgradi jedan način života kojim bi se Hiroko verovatno ponosila. I, naravno, govorilo se da pod zaštitom ostrvljana postoji neki 'dalji' šumarak u kome, navodno, Hiroko živi, zajedno sa ostalim izgubljenim kolonistima, i da oni tamo, skriveni, imaju izvestan prostor kojim mogu da krstare, a da se ne plaše da će biti otkriveni. Maja je gledala te predele i pomišljala da bi tako nešto moglo lako biti istinito; nije gluplje od drugih glasina o Hiroko, čak je i prilično pametnije. Ali ne možeš znati sigurno. A nije ni važno: ako je Hiroko odlučila da se krije (a ako je živa, nema sumnje da je odlučila upravo to), onda nema razloga da se iko brine oko tačnog mesta njenog skrovišta. Maji je bilo neshvatljivo zašto se ljudi uopšte angažuju oko takvih stvari. Ali, dabome, Maji nikad i nije bilo mnogo jasno bilo šta u vezi sa Hiroko.
     Severni kraj Minus Jednog bio je nešto manje brdovit. Iziđoše pešice na taj ravniji deo i videše skupinu zgrada. Bila je to glavnina od ukupno postojećeg broja konvencionalnih zgrada na ostrvu. Bile su posvećene olimpijadama ovog ostrva i imale su namerno Grčki klasični izgled: stadion, amfiteatar, sveti šumarak veoma visokih sekvoja, a na rtu, pruženom nad more, i mali hram sa stubovima, načinjen od nekog belog kamena koji nije bio mermer, ali je izgledao kao mermer; od alabastera ili od soli presvučene slojem dijamanta. Privremeni logori sa jurta-šatorima bili su podignuti u brdima u zaleđu ove oblasti. Nekoliko hiljada ljudi vrzmalo se po ovim prostorima; po svemu sudeći, veliki deo ostrvskog stanovništva, ali i popriličan broj posetilaca iz svih delova Helaskog basena - ove igre bile su još i sad pretežno helaski posao. Iznenadiše se videći na stadionu i Saksa, i to na terenu. Pomagao je da se obave merenja za takmičenja u bacanju. On zagrli Maju i Mičela i klimnu im glavom na svoj uobičajeni, neodređeni način. "Danas Anarita baca disk", reče. "Trebalo bi da bude dobro."
     I tako su tog lepog popodneva njih troje zajedno gledali atletiku, a sve drugo zaboravili. Stajali su na samom terenu i prilazili sportistima koliko god su blizu želeli. Maja je najviše volela skok s motkom, koji ju je zapanjivao - više nego ijedna druga disciplina predočavao je mogućnosti marsovske gravitacije. Doduše, da bi takmičar iskoristio tako slabu silu teže, morao je veoma vešto postupati: kontrolisati svoj sprint da ne bi suviše odskakivao uvis, precizno zabosti izuzetno dugačku motku koju nosi ispred sebe, majstorski skočiti uvis, izvući se uz motku, onda se zaista vinuti u visine, stopalima u nebo; i kao iz katapulta hitnut, leteti prostorom, naglavačke, preko elastične letvice, uvis, uvis; onda se presaviti oko letvice krajnje vešto (ili nevešto) i sjuriti se u gomilu madraca od vazdušnog gela. Sadašnji marsovski rekord iznosio je negde oko 14 metara, a ovaj mladić koji je sad skakao, iako je već obezbedio pobedu za danas, pokušavao je da nadmaši sopstveni rezultat i preskoči petnaest metara, ali mu to nije uspevalo. Kad je silazio sa madraca, Maja je videla kako je građen - veoma visok, moćna ramena i ručerde, ali u telu mršav kao drška od metle. Žene koje su se takmičile u istoj disciplini izgledale su otprilike isto tako.
     I u svim ostalim disciplinama delovali su isto - ogromni, vitki, tvrdih mišića - nova rasa, razmišljala je Maja, obuzeta osećajem da je baba, mala i slaba. Homo martial. Na sreću, ona ima dobre kosti i još se solidno drži, inače bi se stidela i da se pojavi među ovakvim stvorenjima. Stajala je, dakle, nesvesna svoje prkosne elegancije, i gledala kako Anarita, bacačica diska koju je Saks pomenuo, izvodi svoj okret brzo, sve brže, a onda izbacuje disk kao mašina za bacanje glinenih golubova. Ta žena bila je veoma visoka, sa vrlo izduženim torzoom, široko 'razbacanim' ramenima, sa 'latsima' nalik na krila ispod ruku; dojke uredno pritisnute uz telo jednodelnim kostimom; kukovi uzani, ali zadnjicu puna i snažna, a ispod toga dugačke, moćne butine - da, prava lepotica među lepoticama. I tako snažna; mada je bilo jasno da disk leti zahvaljujući pre svega brzini, a ne snazi izbačaja. "Sto osamdeset metara!" uzviknu Saks, osmehujući se. "Kakva radost za nju."
     Anarita je bila zadovoljna. Svi oni su ulagali krajnji napor u odgovarajućem trenutku, a onda stajali unaokolo, nastojali da se opuste, šalili se između sebe. Nije bilo nikakvih zvaničnih lica, niko nije naređivao, ali se izvestan broj pomagača, poput Saksa, vrzmao oko atletičara. Ljudi su učestvovali u svom takmičenju, a onda odlazili da nadgledaju neko drugo i pomažu da se dobro vodi. Trke su otpočinjale silovitim pucnjem. Vreme je mereno ručno, izvikivano glasno, pojavljivalo se na jednom semaforu. Kugle za bacanje izgledale su i ovde teške, a njihovo bacanje bilo je i na ovoj planeti nezgrapno. Koplja su letela do u beskraj. Skakači u vis uspevali su da savladaju samo četiri metra, na Majino i Mičelovo iznenađenje. Skakači udalj, dvadeset metara; prizor doista neverovatan, ljudska bića koja mlataraju rukama i nogama i održavaju se u vazduhu četiri sekunde, pet sekundi, prelete dobar deo staze.
     Kasno po podne počele su sprinterske trke. Kao i u ostalim disciplinama, muškarci i žene takmičili su se zajedno, obučeni u jednodelne kostime. "Pitam se nije li polni dimorfizam smanjen kod ovog naroda", reče Mičel, gledajući kako se jedna grupa zagreva. "Njima je sve u životu manje podeljeno na osnovu pola - bave se istim zanimanjima, žena bude trudna samo jednom u životu, ili nijednom - učestvuju u istim sportovima, razvijaju iste mišiće..."
     Maja je sasvim ozbiljno verovala da je to nova živa vrsta; ali ovo što je Mičel rekao, ona prezrivo odbaci. "Onda što ti stalno bleneš samo u žene?"
     Mičel se isceri. "A, pa, ja primećujem razliku, ali ja sam od one stare vrste. Nego, sve se pitam - primećuju li oni razliku."
     Maja se glasno nasmeja. "Ma šta ti je, pogledaj samo ovde, i ovde..." Pokazivala je prstom. "Razmere, lica..."
     "Da, daaa. Pa ipak, nije kao, znaš, Brižit Bardo i Atlas, ako znaš na šta mislim."
     "Znam. Ovaj narod je lepši."
     Mičel klimnu glavom. Ostvaruje se ono što je on govorio od početka, pomisli Maja: na Marsu polako postaje jasno da svi oni jesu mali bogovi i boginje, i da svi treba da žive u svetoj radosti... A polna pripadnost ipak se dala videti na prvi pogled. Doduše, i Maja je bila 'od stare rase'; ili je naprosto bila Maja. Onaj trkač tamo... ah, žensko. Ali noge kratke i moćne, kukovi uski, prsa ravna. Onaj što stoji do nje? Još jedno žena... ne, muškarac! Jedan skakač u vis, elegantan kao plesač, mada kažu da svi oni imaju zdravstvene probleme; Saks je progunđao nešto o biljkama. Pa, šta, u redu, možda su neki od njih malo androgini, ali kod većine ipak prepoznaš, u trenu, kog su pola, kao što je i uobičajeno.
     "Uviđaš šta želim reći", primeti Mičel, zapazivši da se Maja ućutala.
     "Donekle. Ali možda ovi mladi sagledavaju to pitanje u drugoj svetlosti. Ako su okončali patrijarhat, onda nužno mora nastupiti i nova ravnoteža između polova..."
     "Dorsabrevijanci bi svakako tvrdili da je tako."
     "Onda se pitam nije li, zapravo, u tome problem oko zemaljske imigracije. Ne brojnost doseljenika, nego činjenica da je među doseljenicima tako mnogo onih koji su iz starijih kultura. Kao da se iskrcavaju iz nekog vremeplova iz srednjeg veka, i pri iskrcavanju se osvrnu da vide gde su to dospeli, kad ono, svud oko njih neki Minojci, ogromnog rasta, muško i žensko otprilike isto..."
     "I jedna nova kolektivna podsvest."
     "Pa, da, valjda i to. Kao ishod, pridošlice ne mogu da se snađu. Zbijaju se u imigrantske četvrti, koje postaju getoi, ili u sasvim nove gradiće, zadržavaju svoje kulturne baštine i svoje veze sa starom otadžbinom, a sve ovdašnje mrsko im je; sva ona mržnja prema strancima i prema ženama, uvrežena u staroj kulturi, ovde izbija na površinu, sada uperena i protiv njihovih sopstvenih žena, ali i protiv Marsovki." Čula je što-šta o takvim problemima u gradovima, u Šefildu i širom Istočnog Tarzisa; dođe do batina, i ponekad Marsovke izmlate nasrtljivce sa Zemlje, a ponekad se desi obratno. "I to se, dabome, ne dopada mladim domorocima. Čini im se da puštaju čudovišta u svoje redove."
     Mičel napravi grimasu. "Sve zemaljske kulture bile su, u svom jezgru, neurotične, a kad se neurotično suoči sa mentalno zdravim, postaje, u većini slučajeva, neurotičnije nego ikad. Sa svoje strane, mentalno zdravi ne znaju šta da učine."
     "Zato insistiraju da se useljavanje prekine. I uvlače nas u rizik još jednog rata."
     Ali Mičelova pažnja već je odlutala na početak nove trke. Trke su bile brze, ali ni približno dva i po puta brže od zemaljskih, iako je gravitacija bila toliko slabija. Problem je bio isti kao kod zaleta skakača uvis, ali se ponavljao pri svakom koraku tokom cele trke: trkač razvija tako veliko ubrzanje, da bi začas mogao odskočiti od staze i provesti dugo u vazduhu, i zato mora da ulaže veliki trud da ostane nisko, pri zemlji, da se to ne bi desilo. U sprintu, ostajali su neprestano nagnuti napred, sasvim nisko, tako da se činilo da svakog trena moraju pasti na nos, ali su nogama 'pumpali' mahnito. U dužim trkama ostajali su sve do pred kraj u sličnom položaju, a na kraju su se ipak donekle uspravljali i počinjali da grabe kroz vazduh kao plivači, skokovima sve dužim i višim, kao kenguri koji su rešili da se svaki put odbacuju samo po jednom nogom. Ovaj prizor podseti Maju na Pitera i Džeki, dvoje negdašnjih trkača u Zigotu, koji su samostalno razvili otprilike takav stil.
     Uz upotrebu ovih tehnika, pobednik u sprintu na 50 metara prošao je kroz cilj posle 4,4 sekunde; na 100 metara, 8,3 sekunde; na 200 metara, 17,1 sekunde; a na 400 metara, 37,9 sekundi; ali u sve četiri trke Maja je videla da problemi održavanja ravnoteže, zapravo, sprečavaju trkače da upotrebe svu snagu svojih mišića, onako kao što su radili zemaljski trkači kojih se Maja sećala iz mladosti.
     U najdužim trkama, trkači su, nagnuti napred, ipak dopuštali sebi elegantne duge skokove, nalik na ono što je još davno u Podbregu dobilo naziv 'marskok', a što njima, tada, u tesnim skafandrima, nije osobito dobro uspevalo. Sad je ličilo na let. Na deset hiljada metara, favoritkinja je vodila maltene od početka do kraja, onda su je neki prestigli, ali na kraju je imala dovoljno snage da se odbaci skokovima gazele, hvatajući sve veću brzinu tokom celog poslednjeg kruga, dotičući stazu samo po jednom na svakih nekoliko metara; činilo se da drugi takmičari muku muče, dok ona proleće pored njih; bilo je divno; Maja je navijala, dernjajući se iz sveg glasa, do promuklosti. Držala se za Mičelovu ruku, vrtelo joj se u glavi, suze su joj iskočile na oči iako se i smejala; bilo je tako čudno i divno gledati ova nova stvorenja, iako ne znaju, ne znaju!
     Volela je da gleda kako žene pobeđuju muškarce, bez obzira na to što muškarci sami kao da nisu na to obraćali posebnu pažnju. Žene su nešto malo češće pobeđivale na dugim stazama i na preponama, a muškarci u sprintovima. Saks reče da testosteron pomaže tako što dodaje snagu, ali na dugi rok izazove grčeve, zbog čega su muškarci dugoprugaši u nepovoljnijem položaju. No, gotovo sve trke bile su, u suštini, stvar tehnike, više nego snage. Dakle, ovde svako vidi ono što želi da vidi, pomisli ona. Kad bi se vratili na Zemlju... ali ovaj narod bi se njoj smejao ako bi ona započela rečenicu tako. Šta mari kako bi se stvari događale na Zemlji? Svakojaka ružna i bizarna ponašanja viđaju se u tom dalekom svetu-gnezdu, ali koga je za to briga, bliži se sledeća prepona, a drugi trkač te sustiže, ulazi u periferiju tvog vidnog polja! Leteti, leteti! Maja je navijala gromoglasno.
     Pred kraj tog sportskog dana, oni atletičari koji su završili svoja takmičenja pođoše da raščiste stazu od svih prepreka i da uklone i publiku sa jednog od pravaca koji su vodili izvan stadiona. Onda lakim trkom uđe samo jedan trkač, dočekan silovitim pljeskom i klicanjem. Bio je to Nirgal! Već promukla, Maja tek sad poče da se dernja, do bola.
     Bio je to finiš kros-kantri trke koja je započela tog jutra na južnom kraju Minus Jednog. Svi učesnici krenuli su bosi i nagi. Pretrčali su više od sto kilometara, preko grbavih i džombastih, ali i močvarnih terena u sredini ostrva, preko paklene mreže jaruga, grabena, pingo rupa, alesa, eskarpi i odrona; doduše, ništa od toga nije bilo mnogo duboko, tako da je učesnik mogao odabrati mnoge putanje, svakojake; bila je to jednako vežba u orijentaciji koliko i u trčanju, ali, svejedno, vrlo teška, a pristizanje pobednika već u četiri po podne bilo je, sudeći po reakcijama prisutnih, fenomenalan uspeh. Govorilo se da drugoplasiranog očekuju tek u vreme zalaska sunca. Nirgal optrča još jedan krug, pobednički; bio je sav prašnjav i izgledao vrlo iscrpljeno, kao begunac iz neke katastrofe. Onda obuče kratke pantalone, pognu glavu da mu nameste lovorov venac na nju, i prihvati stotinu zagrljaja.
     Poslednji je bio Majin. Videći je, Nirgal se srećno nasmeja. Koža mu je bila sva bela od osušenog znoja, usne ispucale i prljave, kosa boje prašine, oči zakrvavljene. Suv, mršav, sva mu se rebra vide, maltene kao da je izgladneo. Dobio je bocu vode, žedno je počeo piti, popio je celu i odbio drugu. "Hvala, nisam toliko dehidrirao, posetio sam ja jedan vodovodni bazen blizu Džiri Kia."
     "Pa, kojim si to putem onda išao?" uzviknu neko.
     "Ne pitaj!" reče Nirgal i nasmeja se, kao da je istina o tome suviše ružna da bi se priznala. Kasnije je Maja saznala da putanje kojima se ovi trkači kreću ostaju neosmotrene i nesaopštene, svojevrsna tajna. Ovakve trke bile su popularne kod nekih Marsovaca, imale su svoju grupu sledbenika, a Nirgal je bio prvak, što je Maja dobro znala; naročito nadmoćan na najdužim stazama. O Nirgalovim putanjama pričalo se kao da on koristi, maltene, teleportaciju. Ovih stotinak kilometara bili su, činilo se, prekratki za njega, znatno izvan njegove specijalnosti, pa ipak je pobedio, i zbog toga je bio posebno zadovoljan.
     Nirgal priđe jednoj klupi i sede. "Da se ja malo saberem", reče, gledajući poslednje sprintove tog dana. Izgledao je srećan, ali malo rasejan. Maja sede na istu klupu i ostade zagledana u njega; nikako da ga se dovoljno nagleda. Duže nego ijedno ljudsko biće živeo je u divljini, u raznim mesoždernim, skupljačkim i poljoprivrednim zadrugama... život Maji jedva zamisliv, tako da je bila sklona da zamišlja Nirgala kao izgnanika, kao da je bačen u neko podzemno predvorje pakla, gde opstaje kao pacov ili biljka. Međutim, evo Nirgala pred njom, umoran je, ali povicima pozdravlja završetak trke na četiri stotine metara - pravi foto-finiš; on je upravo isti onaj vitalni Nirgal koga je zapamtila još sa obilaska Paklene Kapije pre toliko vremena - a to su bile slavne godine i za njega i za nju. Međutim, nije sticala utisak da Nirgal na prošlost gleda na isti način kao ona. Ona je bila ponizna zarobljenica svoje prošlosti, istorije; dok je on nalazio svoje ispunjenje u nečem drugom, što nije istorija - nadživeo je svoju sudbinu i ostavio je po strani kao staru knjigu, zato je sad on ovde, u trenutku ovom, smeje se na suncu, nadmašio je celi čopor divljih, mladih životinja u njihovoj igri, i to samo pomoću svoje pameti, svog osećaja za Mars, i svoje lung-gom-pa tehnike i tvrdih nogu. Oduvek je bio trkač, videla je u svom umu kako on i Džeki jure strelovito duž plaže za Piterom, kao da je to juče bilo; i Džeki, i Piter ponekad su trčali brže od dečaka Nirgala, ali je zato on umeo da nastavi trčati ukrug i ukrug oko malog jezera, iz razloga koji nisu nikom bili znani. "Oh, Nirgale", reče ona, nagnu se napred i poljubi njegovu prašnjavu kosu. Oseti da je i on nju zagrlio. Ona se nasmeja, pa se obazre da pogleda sve te lepe divove na sportskom terenu, atlete crvene u zalasku sunca, i oseti kako život opet uklizava u nju. Nirgal tako deluje.

     Ali te noći ona povede Nirgala u stranu, posle gozbe u prohladnom noćnom vazduhu, i ispriča mu sve o svojim strahovima u vezi sa najnovijim sukobima između Zemlje i Marsa. Mičel je otišao da razgovara sa nekim ljudima; Saks je seo na klupu nasuprot njihove i slušao.
     "Džeki i vrhuška Slobodnog Marsa zastupaju tvrdu liniju, ali neće im uspeti. Zemljani neće pristati da se zaustave. Sve bi to moglo dovesti do rata, kažem ti; do rata."
     Nirgal je zurio u nju. On nju i sada shvata ozbiljno, Bog blagoslovio njegovu lepu dušu. Maja ga zagrli kao što bi sina svog, i steže jako, jako.
     "Šta smatraš da bi trebalo da uradimo?" upita je on.
     "Da obezbedimo da Mars ostane otvoren. Za to se moramo boriti, a ti moraš biti deo te borbe. Ti si nam potrebniji nego iko drugi. Ti si bio onaj koji je najviše delovao na Zemljane, tokom one posete; u suštini, ti si najvažniji Marsovac u istoriji Zemlje, zbog te posete. Tamo se još pišu knjige i članci o tvojim delatnostima, znaš li to? U Severnoj Americi i u Australiji postoji sada pokret 'divljih ferala', vrlo jak, koji izrasta i drugde, svuda. Na Kornjačinom Ostrvu su maltene u celosti reorganizovali američki Zapad, tamo su sad desetine feralnih kooperativa. Slušaju tebe. Isto je i ovde. Ja sam činila koliko sam mogla; do pre neki dan smo se borili protiv njih u predizbornoj kampanji, duž celog Grand kanala. Ja sam nastojala da se koliko-toliko usprotivim Džeki. Mislim da je to u nekoj maloj meri uspelo, ali to je pokret, veći je od same Džeki. Ona je otišla kod Ajriške, a Crveni će, logično, biti protiv doseljavanja: misle da će tako bolje da zaštite svoje drage kamenčine. Zato prvi put može doći do toga da se Slobodni Mars i Crveni nađu u istom taboru, i to zbog ovog pitanja. Biće vrlo teško potući ih. Ali ako ne budu potučeni..."
     Nirgal klimnu glavom. Uviđao je njenu poentu. Mogla ga je poljubiti za to. Ona ga jako steže za pleća, nagnu se i poljubi ga u obraz, pa pritisnu lice uz njegov vrat. "Volim te, Nirgale."
     "I ja tebe volim", reče on i nasmeja se, neusiljeno, malo iznenađeno. "Ali, vidi, ne želim se uplitati u nekakvu političku kampanju. Ne, čuj - slažem se da je važno, i slažem se da Mars treba da ostane otvoren, i da pomogne Zemlji da izdrži ovaj sadašnji ogromni talas prenaseljenosti. Oduvek ja to govorim, to sam im govorio i kad smo bili tamo. Ali neću ulaziti u političke institucije. To ne mogu. Davaću svoj doprinos kao i dosad, razumeš? Pokrivam veliku teritoriju, viđam mnoge ljude. Razgovaraću sa njima. Počeću opet da govorim na skupovima. Učiniću koliko mogu, na tom nivou."
     Maja klimnu glavom. "To bi bilo super, Nirgale. To i jeste, u svakom slučaju, onaj nivo koji želimo da dosegnemo."
     Saks pročisti grlo. "Nirgale, jesi li ikad susreo našu glavnu matematičarku, Bao?"
     "Mislim da nisam."
     "Aha."
     Saks istog trena potonu nazad u misli. Maja je još neko vreme pričala o problemima o kojima su ona i Mičel raspravljali tog dana - o vremeplovskom delovanju imigracije, koja u sadašnjicu dovlači ostrva prošlosti. "I Džon se brinuo da do toga može doći, i, vidiš, došlo je."
     Nirgal klimnu glavom. "Moramo verovati u areofaniju. I u svoj Ustav. Čim oni dođu ovamo, moraju po tom ustavu živeti; na tome bi trebalo da naša vlada insistira."
     "Da. Ali ljudi, hoću reći, domoroci..."
     "Neka vrsta asimilatorske etike. Svakoga uvući u ovo naše."
     "Da."
     "Važi, Majo. Videću šta mogu da učinim." Osmehnuo joj se; i najednom počeo da tone u san, tu, pred njenim očima. "Možda možemo mi da izvučemo kola iz gliba, još jedan put, a?"
     "Možda."
     "Moram sad da se rušim. Laku noć. Volim te."

     Zaploviše na zapad sa Minusa Jedan, i to ostrvo, kao san o drevnoj Heladi, zaminu pod horizont, a oni se opet nađoše na pučini, na talasima visokim, ogromno širokim, veoma namreškanim. Jaki pasati slivali su se sa severoistoka, iz sata u sat, otrzali sa talasa bela povesma pene, tako da je tamni purpur vode izgledao zbog toga još tamniji. Vetar i voda stvarali su, udruženim snagama, neprekidnu huku; bilo je teško čuti reči, čovek je morao da viče da bi ga razumeli. Posada je sasvim odustala od razgovora. Mornari su postavili brodskoj veštačkoj inteligenciji zadatak da izvuče krajnji dobitak energije iz ovog vetra; jedro-katarke su, zato, sa velikim poletom radile, šireći se, skupljajući i preoblikujući za svaki novi nalet vetra drugačije, pa je ta vizuelna komponenta broda dopunjavala nevidljivu kinetiku Majine kože izgruvane vetrom dok je ona stajala na pramcu i gledala na sve strane i sve upijala u sebe.
     Trećeg dana dunu neki još jači vetar, i brod dostiže hidrokrilnu brzinu, pa se korito broda izdiže iz vode gotovo u celosti, ostajući samo zadnjim, ravnim delom u dodiru sa morem; nastade preskakanje sa talasa na talas. Oblaci vodene prašine bili su sad tako izobilni da nikome nije moglo biti prijatno na palubi; Maja se povuče u prvu kabinu, i nastavi da gleda ceo prizor odatle, kroz prozore. Kakva brzina! Ponekad je ulazio poneki mornar, mokar od glave do pete toliko da je sa njega sve curilo u mlazićima, samo da bi malo uhvatio vazduh i popio nekoliko gutljaja džave. Jedan od njih reče Maji da su podesili kurs broda uzimajući u obzir i helasku struju; "Ovo more je, znaš, najveći na svetu primer delovanja koriolisove sile, nalik na ono kad se iz kade izvuče čep; okruglo je, a nalazi se na geografskoj širini gde pasati guraju vodu u istom smeru kao i koriolisova sila. Celo ovo more okreće se u krug oko Minus Jednog, u smeru kazaljke na časovniku. To moramo da uračunamo, inače bismo na obalu izbili negde na pola puta do Paklene Kapije."
     Jaki vetrovi su se zadržali, pa je brod po čitav dan praktično leteo; takvom brzinom, za samo četiri dana preplovili su poluprečnik Helaskog mora. Četvrtog popodneva jedro-katarke su 'sklopile pera' nadole, brodsko korito se opet zarinulo u talase i počelo valjati po njima. Na severu iz horizonta najednom iskrsnu kopno: rub velikog basena, kao planinski lanac, ali bez ijednog izdvojenog vrha. Ogromna nagnuta ivica, nalik na unutrašnji zid kratera; upravo to je, naravno, i bila. Ali toliko mnogo veća od svakog 'normalnog' kratera da ljudsko oko nije ni primećivalo nikakvu povijenost, kružnost; toliko velika, što se Maji učini kao jedna posebna vrsta lepote. Približili su se kopnu, a onda su krenuli sporije ka zapadu, ka Odesi (jer su i uz sve podešavanje kursa, do kopna ipak stigli istočno od tog grada, nošeni morskom koriolisovom strujom). Maja se pentrala navrh brodskih kabina, u vetar, da bi bolje videla plažu koju je na tom mestu more stvorilo: široku, peščanu. U zaleđu plaže bile su dine zarasle u travu, a među njima je ponegde zevalo ušće ponekog potoka. Zgodna obala, nadomak predgrađa Odese; deo, dakle, privlačnosti same Odese.
     Na zapadu, u daljinama, robusni vrhovi Helespontes Montesa počeše da izviruju iznad talasa, daleki i prividno mali, po svojoj prirodi veoma različiti od glatkih severnih kosina. Znači, nema još mnogo da se putuje. Maja se poče pentrati konopčanim lestvama uz srednju jedro-katarku. I, zaista, eno grada - na višim delovima severnih kosina, redovi parkova i građevina, sve u zelenom i belom, tirkizu i terakoti. Najzad veliko, ugnuto središte grada, nalik na ogromni amfiteatar koji gleda dole, na svoju luku pozornicu, koja takođe dospe u domašaj njihovog vida, i to prvo beli svetionik, pa kip Arkadijeva, pa lukobran, pa hiljadu katarki u marini; iza izmrljanih betonskih dokova, istumbani nepregled krovova i krošnji. Odesa-na-Marsu.
     Maja se spentra niz lestve, spretno (maltene) kao da je članica posade, zagrli nekoliko mornara, pa Mičela. Osećala je široki osmeh na svom licu, i vetar kako lije preko svih njih. Ušli su u luku; jedra njihove lađe su se sada uvukla sasvim u svoje katarke, kao dodirnuti puževi. Motor poče da pućka. Kliznuli su u jedno vezno mesto, sišli daščanim mostićem na dok, prošetali kroz marinu i ušli u korniš-park. Stigli su. Plavi trolejbus i sada prolazi iza parka i zvoni.
     Maja i Mičel pođoše kornišom, držaći se za ruke. Razgledali su mnogobrojne kioske sa hranom i trotoarske kafiće na suprotnoj strani ulice. Sva imena bila su drugačija; nijedna firma nije se zvala isto, ali takav ti je restoranski posao. Ukupni izgled ulice bio je, ipak, isti. Iza toga, grad se uzdizao terasasto, stupnjevito, tačno kao što su zapamtili, od mora ka planini. "Eno ga Odeon, eno Sinter..."
     "Tamo sam ja radila za 'Duboke vode'. Pitam se šta li rade sad?"
     "Mislim da održavaju nivo mora. Oko toga ima mnogo posla, za mnoge od njih. Uvek ima šta da se radi oko vode."
     "Istina."
     Dođoše do stare stambene zgrade 'Praksisa', čiji su zidovi sada bili uglavnom pokriveni bršljanom, malter daleko od bele boje, žaluzine plave, ali uveliko izbledele. Kao što je Mičel i pričao: zgrada oko koje bi sad trebalo malo poraditi. Maji se, međutim, sviđala baš ovakva: stara. Pronađe pogledom treći sprat i njihov stari balkon i kuhinjski prozor, i, pored njihovog, Spenserov. Navodno je i Spenser lično bio tamo, unutra.
     I prođoše kroz kapiju i rekoše zdravo novom nastojniku i saznadoše da je Spenser zaista 'unutra' u izvesnom smislu reči: umro tog popodneva.









48.
     Nije trebalo da im to bude baš toliko važno. Maja već godinama nije videla Spensera Džeksona, nije ga, zapravo, nikad viđala mnogo, pa ni kad je stanovao u susednom apartmanu u toj zgradi; nikada nije bio njen bliski poznanik. Niti ičiji. Spenser bejaše jedan od najmanje shvatljivih među Prvostotinašima, a to nije bilo malo dostignuće. Bio je svoj čovek i živeo nekim svojim stilom. Proveo je čak dvadeset godina živeći 'na površini', u legalnom delu društva, ali, zapravo, radeći kao 'gestapovac' za snage bezbednosti u Kasei Valisu, sve do one noći kad je grad razbijen i raznet, a Saks i Spenser ipak spaseni. Dvadeset godina živeti kao neko drugi, sa lažnom prošlošću, nemajući sa kim da razgovaraš; kakve posledice to mora ostaviti na čoveka? Ali Spenser je i bez toga uvek bio povučen, privatan, zatvoren u sebe. Prema tome, možda mu tih dvadeset godina nije osobito teško palo. Tokom njihovih godina u Odesi, činilo se da mu je dobro, mada je, naravno, redovno imao terapiju kod Mičela; povremeno se mnogo opijao. Ali kao komšija bio je predusretljiv, prijateljski nastrojen, tih, postojan, čovek u čije se navike možeš pouzdati. Nastavio je da se bavi svojim zanimanjem, itekako, njegova saradnja sa bogdanovističkim dizajnerima nijednog trenutka nije posustala, ni u vreme onog njegovog 'dvostrukog života' ni kasnije. Veliki projektant. Njegove grafike, olovkom nabačene, bile su divne. Ali dvadeset godina dvoličnosti, zar je to moglo proći bez posledica? Možda su od tada svi njegovi identiteti bili lažni. Maja o tome nikada nije razmišljala; nije mogla ni zamisliti takav život; ali sada, dok je pakovala Spenserove stvari u njegovom praznom apartmanu, čudila se zašto nikad ranije nije pokušala da razmisli o tom čoveku; kako je to njemu pošlo za rukom da živi na takav način da se niko i ne zapita kakav mu je život. Veoma neobično postignuće. Uplakana, ona reče Mičelu: "Obaveza je čovekova da se zapita o svima ostalima!"
     On samo klimnu glavom. Spenser bejaše jedan od njegovih najboljih prijatelja.
     Tokom sledećih nekoliko dana, zapanjujuća plejada ljudi dođe u Odesu na tu sahranu. Saks, Nađa, Mihail, Zejk i Nazika, Roald, Kojot, Meri, Ursula, Marina i Vlad, Jurgen i Sibila, Stiv i Merion, Džordž i Edvard, Samanta - zaista kao da je neko sazvao skupštinu svih preživelih Prvostotinaša i njihovih isei-družbenika. Maja je zurila u sva ta stara, dobro znana lica, i shvatala (sa osećajem da joj srce tone) da će ovakvih sastanaka biti još, i da će to potrajati dugo. Okupiće se iz celog sveta kad god jedan od njih umre, biće to jedna završna igra 'muzičkih stolica', a onda će doći i dan kad će umreti pretposlednji, a poziv stići poslednjem, koji će shvatiti da je ostao sam. Jeziva sudbina. Ali Maja se tešila da se njoj ne može ni slučajno desiti da bude ta poslednja; umreće, valjda, mnogo pre toga. Srediće je 'brzo urušavanje' ili već nešto; zakoračiće ona i sama pred trolejbus, ako bude potrebno. Bilo šta; samo da ne bude poslednja. Hmmmm... ne baš bilo šta. Baciti se pod tramvaj? To bi bilo u isti mah suviše kukavički i suviše hrabro. Ne, pa, valjda će umreti pre nego što dođe baš do toga. Ma, nemaj brige; možeš se pouzdati u to da će smrt već da iskoči odnekud, nekako. I to, sumnje nema, pre nego što ona, Maja, to poželi. Možda i ne bi bilo baš tako loše naći se u ulozi poslednjeg preživelog Prvostotinaša. Novi prijatelji, novi život - zar ona ne traga upravo sad za time? Iz čega proističe da su ova tužna matora lica njoj samo na teretu?
     Sumorno je odstajala na nogama kratku službu Božju na sahrani i kratke oproštajne govore. Govornici kao da nisu znali o čemu da govore. Gomila inženjera došla je iz Da Vinčija, Spenserove kolege-dizajneri. Očito je velikom broju ljudi bio drag, što je bilo pravo iznenađenje za Maju, iako je i njoj bio drag. Čudo, da jednom tako skrivenom čoveku na sahranu dođe toliko sveta. Možda se svako projektiovao u njegovu blanko-ličnost, ucrtao svog Spensera i voleo ga kao deo sebe. A šta drugo i rade ljudi u životu, nego to.
     Ali sad Spensera nema više. Sišli su u luku, a tamo su inženjeri pustili helijumski balon; kad se vinuo do sto metara visine, Spenserov pepeo poče da curi iz njega, malo-pomalo. Deo izmaglice, plavetnila neba, bronze Sunčevog zalaska.
     Tokom sledećih nekoliko dana ova gomila se razišla, a Maja se smucala sama po prodavnicama polovnog nameštaja ili sedela po klupama na kornišu i gledala kako sunce skakuće po vodi. Bilo je divno živeti u Odesi opet, ali pogrebna ledena hladnoća Spenserove smrti uvukla se u Maju mnogo više nego što je očekivala. Ta jedna smrt bacila je sumornu senku čak i preko lepote ovog, najlepšeg od svih gradova; podsetila ju je na to da Mičel i ona, vraćajući se u Odesu i useljavajući se opet u istu kuću, pokušavaju nešto nemoguće - pokušavaju da se vrate u prošlost, da poreknu proticanje vremena. Nema nade - sve prolazi - i sve što uradiš, poslednji ti je put da si uradio tačno tako. Navike su laž, ogromna laž, navike te samo uljuljkuju u osećanje da nešto traje, kad, uistinu, ništa ne traje. Ovo je poslednji put da ona sedi na ovoj klupi. Ako dođe sutra i sedne na nju, neće biti isto, biće drugačija i ona, i klupa. I opet će biti poslednji put da je tako. Svaki dan tako, i svaki put bi bilo poslednje sedenje; poslednje za poslednjim. Uvek po jedan bespovratni trenutak posle drugog. Konačnost se nadovezuje na konačnost, to je sve zavareno bez šavova, tu postoji jedan niz bez kraja. Maja to nije mogla da pojmi, ne stvarno. Rečima se to ne može iskazati, niti idejama artikulisati. Ali ona oseća to, tu stvarnost: kao rub nekog talasnog fronta koji nadire večito u neke nove daljine, ili kao postojani vetar u njenom umu, koji potiskuje i nosi sve stvari, odnosi tako brzo da ne stižeš ni da razmisliš ni da dobro osetiš. U krevetu, ove noći, ona leži i misli: ovo je poslednji put da imam ovu noć sa Mičelom; pa ga zagrli i stegne, stegne, kao da će moći da zaustavi, da zadrži vreme ako stegne dovoljno jako. Čak i Mičel, čak i taj mali dvojni svet koji su njih dvoje izgradili... "Jao, Mičel", kaže ona, "tako brzo protiče."
     On klimnu glavom, usana skupljenih. Ne pokušava više da terapijski radi sa njom, ne upinje se da večno prikaže sve stvari u nekom pozitivnom i vedrom svetlu; sad je tretira kao sebi ravnu, a njena raspoloženja prihvata kao neku vrstu istine. Na ovo je ona odavno imala pravo. Ali joj sada, ipak, ponekad nedostaje ono kako ju je tešio.
     Mičel joj se više nije protivio u ovakvim slučajevima, nije uzvraćao nikakvim punonadežnim komentarima. Spenser mu je bio prijatelj. Pre toga, u onim njihovim godinama Odese, kad su se Mičel i Maja svađali, on je ponekad odlazio u Spenserov stan da prespava, ali, nesumnjivo, i da priča sa Spenserom do kasno u noć preko čaša viskija. Ako je iko ikad mogao da izmami informacije iz Spensera, Mičel je svakako bio taj 'iko'. Sada Mičel sedi na krevetu i gleda kroz prozor. Umorio se. Deda. Više se nikad ne svađaju. Maja je osećala da bi joj možda i prijalo da se ponekad posvađa sa njim; pocepati velove paučine, povećati naboj u svojim baterijama. Ali šta vredi kad Mičel neće da reaguje ni na jednu provokaciju. Nije sklon svađama, nije više voljan ni da terapijski radi s njom - dakle, ni da se svađa s njom u cilju terapijskog efekta. Ne. I zato uz njega na krevetu sedi i ona. Kad bi neko ušao u sobu, pomisli Maja, video bi dvoje ljudi koji su toliko stari i istrošeni da se više ne trude čak ni da razgovaraju jedno s drugim. Samo sede zajedno, svako usamljen u čauri svojih misli.
     "Pa, dobro", reče Mičel, posle ogromno dugog vremena, "ali, evo nas, tu smo."
     Maja se osmehnu. Primedba koja donosi nadu; uspeo je, posle ogromnog truda, da smisli bar tu jednu. Hrabar je. Navodi, štaviše, prve reči ikada izgovorene na Marsu. Džon je imao neki svoj neobičan dar da kaže pravu stvar. "Evo nas, tu smo." Prilično glupava rečenica, zapravo. Pa ipak, nije li imala neku dubinu, iza onog džonovski očiglednog značenja jasnog svakom? "Da, evo nas, tu smo", ponovi ona, proveravajući kako će ta rečenica zazvučati na njenom jeziku. Na Marsu. Koji je prvo bio samo ideja, a kasnije postao mesto. Sad su tu, u gotovo praznoj spavaćoj sobi jednog stančića, i to ne u onoj sobi koja je ranije bila njihova nego u drugoj, na uglu zgrade, odakle su se otvarali, kroz velike prozore, vidici ka jugu i zapadu. Ovo veliko more i zakrivljenost ovih planina kažu: Odesa. Nijedno drugo mesto. Stari malterni zidovi izmrljani, pod drven, taman i sjajan, mnogo godina življenja ovde bilo je potrebno da se ta vrsta 'patine' nakupi. Kroz jedna vrata vidiš dnevnu sobu, kroz druga vrata vidiš hodničak koji vodi u kuhinju. Imaju madrac na krevetu gvozdenom i žičanom; imaju kauč i nekoliko stolica; nekoliko neotvorenih kutija, u kojima su njihove stvari iz onih ranijih vremena, stavljene jedne davne godine u magacin, a sada izvučene na svetlo dana. Neverovatno, da nekoliko komada nameštaja traje toliko dugo. Godilo joj je da vidi taj nameštaj. Raspakovaće oni sve, vratiće sav nameštaj u upotrebu, i koristiće ga sve dok ne postane nevidljiv. Navika će još jednom zaogrnuti, svojim plaštom, golotinju stvarnosti ovog sveta. Bože, hvala ti što je tako.

     Uskoro posle toga, održani su planetni izbori. Partija Slobodni Mars osvojila je, sa svojom svitom pridruženih strančica, natpolovičnu, dakle apsolutnu većinu u Parlamentu Marsa, ali ne većinu onako veliku kao što su se nadali; štaviše, neki od saveznika već su gunđali i bacali poglede unaokolo ne bi li preskočili iz te koalicije u neku povoljniju. U Mangali je sve vrilo od glasina, čovek je mogao sedeti danima bez prestanka pred ekranom i čitati šta sve pišu kolumnisti, politički analitičari i politički provokatori, kakve sve 'provale' nude o raznim mogućim tajnim pogodbama; pošto je pitanje imigracije bilo sad na radnom stolu, ulozi su bili viši nego ikada u proteklih mnogo godina. Sadašnje 'ponašanje ritnutog mravinjaka', tako očigledno u Mangali, potvrđivalo je da postoji takva napetost. Ishod izbora za sledeću Vladu Marsa bio je vrlo neizvestan; govorkalo se da Džeki odbija juriše novih pretendenata, iz sopstvene stranke, ka fotelji premijera, u koju bi ona želela opet sesti.
     Maja ugasi ekran i poče napregnuto da razmišlja. Pozva Atosa. U prvom trenutku primetno iznenađen što je vidi, on brzo postade učtiv. Izabran je za poslanika Skupštine Marsa; u njoj će zastupati gradove iz zaliva Nepentes. Sada se nalazi u Mangali i radi za Zelene, koji su na izborima pokazali znatnu snagu i osvojili solidan broj mandata, zahvaljujući čemu sada sklapaju mnoga zanimljiva nova savezništva. "Trebalo bi da se kandiduješ za mesto u Izvršnom savetu", reče mu Maja.
     Ovo ga je stvarno iznenadilo. "Ja?"
     "Ti." Maja mu htede reći da ipak ode do ogledala i porazmisli, ali se ugrize za jezik. "U kampanji si ostavio najbolji utisak. Ima mnogo ljudi koji žele da podrže prozemaljsku politiku, ali ne znaju za koju ličnost da glasaju da bi to postigli. Ti si im najbolja prilika. Mogao bi čak da odeš do prvomarsista i da pogledaš da li možeš da ih izvučeš iz koalicije sa Slobodnim Marsom. Obećaj im umerene stavove, savetodavni glas i dugoročnu naklonost Crvenih."
     Sad je izgledao zabrinuto. Ako je još upetljan sa Džeki, a ipak istakne svoju kandidaturu, uleteće u teške nevolje na tom frontu. Pogotovo ako pre toga počne i da šuruje sa Prvomarsistima. Ali posle Piterove posete možda ga to ne zabrinjava u onoj meri kao što bi ga zabrinulo tokom onih blistavih noći na kanalu. Maja ga ostavi da se kuva u tim nedoumicama. Postoji neka granica u onome što se kod ovih ljudi može postići.

     Iako nije želela da rekonstruiše svoj raniji život u Odesi, htela je da opet radi, a hidrologija je, u ovom trenutku, izbila u prvi plan, ispred ergonomije (i politike, očigledno) kao njena osnovna oblast stručnosti. Zainteresovala se za ciklus kruženja vode u prirodi, i to konkretno u basenu Helas, radoznala da vidi kako to dejstvuje sada kad je basen pun. Mičel je nastavio da se bavi svojom praksom kao psiholog, a osim toga rešio je da se uključi u onaj 'projekat prvih naseljenika' koji mu je prikazan na Rodosu; kad je tako, mora, valjda, i ona nešto da radi; zato, kad su se raspakovali i kad su doveli stan u red, ona pođe da potraži 'Duboke vode'.
     One stare kancelarije sada su bile stanovi, i to vrlo otmeni stanovi, sa pogledom na more. Firma 'Duboke vode' više nije postojala u telefonskom imeniku. Ali je postojala Dijana, u jednoj velikoj kući za grupno stanovanje, u gornjem delu grada; srećna kad je ugledala Maju na svojim vratima, srećna da sa Majom iziđe na ručak i ispriča joj sve o trenutnoj situaciji u ovdašnjem vodenom svetu, kojim se i sad bavila.
     "Većina zaposlenika 'Dubokih voda' prešla je u Institut za Helasko more." Taj Institut bio je, zapravo, jedna interdisciplinarna grupa, sačinjena od predstavnika svih poljoprivrednih zadruga, vodnih stanica, ribarskih zadruga i fabrika u Helaskoj oblasti, kao i od predstavnika Univerziteta Odese, svih gradova na obali Helaskog mora i svih naselja koja se nalaze na nešto većoj nadmorskoj visini, uokolo, u prostranim slivovima koji se prazne u Helasko more. Ponajviše zainteresovani za stabilizovanje nivoa Helaskog mora bili su, naravno, gradovi na njegovoj obali; njima je bilo bitno da more ostane u svojim sadašnjim, starim okvirima, samo nešto malo iznad linije 'minus-jedan-kilometar', nekoliko desetina metara iznad sadašnjeg nivoa Severnog okeana. "Oni ne bi želeli da se nivo mora promeni ni za jedan jedini metar", reče Dijana, "naime, ne ako se tu išta može učiniti. Ali Grand kanal je beskoristan za odlivanje viška vode u Severno more, zato što prevodnice jednake količine vode uzimaju i daju svaki put kad rade. Znači, mora se uravnotežiti priticanje vode iz akvifiera i od kišnice, sa gubicima vode putem isparavanja. Dosad je to dejstvovalo bez problema. Isparavanjem se izgubi nešto malo više nego što prirodno pritiče iz slivova, pa ovi ljudi svakih nekoliko godina doliju izvesnu količinu vode iz akvifierskih izvorišta. Time, međutim, obore nivo vode u akvifierima za još nekoliko metara. Jednog dana to će biti problem, ali neće u bliskoj budućnosti, zato što su zalihe u akvifierima još i sad pogoleme, štaviše oni rade na tome da akvifiere bar malo i dopune; tu bi se moglo postići više. Mi se nadamo da će vremenom doći i do jačih padavina, a one se stvarno već nekoliko godina pojačavaju, sa izgledima da će tako nastaviti bar još neko vreme. Ja ne znam da li će se naše nade ostvariti. Glavna briga u ovim vremenima jeste: šta ako atmosfera počne da isisava vodu iz ovog mora mnogo brže nego što se iz akvifiera može dopuniti."
     "Pa zar neće atmosfera najzad postati hidrozasićena?"
     "Možda hoće. Niko ne zna baš sigurno koliko će vlažna postati. Proučavanje klime je šala, ako mene pitaš. Globalni modeli su naprosto previše složeni, ima previše nepoznatih varijabilnih činilaca. Ono što zasad znamo, to je da vazduh Marsa zasad jeste još prilično suv, ali da postoji znatna verovatnoća da će postajati vlažniji. Svako veruje ono što želi da veruje, svako kreće na teren i prikuplja one dokaze koji će mu biti prijatni, a okolinski sudovi se trude da zadrže kakav-takav objektivan uvid."
     "Ništa ne zabranjuju?"
     "A, zabranjuju oni, ali samo velike 'pumpaoce toplote'. Ne petljaju se u sitne stvari. Ili se, bar, donedavno nisu petljali. U poslednje vreme neki sudovi počinju da se udružuju i da uzimaju u razmatranje i manje projekte."
     "A ja bih očekivala da su baš ti manji projekti najpogodniji za matematičko prognoziranje."
     "Na neki način i jesu. Imaju težnju da se međusobno poništavaju. Postoji mnogo projekata Crvenih, znaš, namenjenih zaštiti prirode na višim nadmorskim visinama, kao i na svakom mestu na jugu gde uspeju da nađu sebi uporište. Glavni oslonac Crvenih jeste ona ustavna odredba o visinskoj granici, zato oni svoje žalbe uvek upute planetnom okolinskom sudu i tamo pobede, i onda rade šta hoće; to služi kao protivteža mnogim malim projektima razvoja koji ipak uspevaju. Sudski i zakonski, stvar je zapetljana košmarno."
     "Ali situacija ostaje stabilna."
     "Pa, po mom mišljenju, na velikim nadmorskim visinama pojavilo se nešto više vazduha i vode nego što bi trebalo. Da bi se ti sasvim odvojila od vazduha i vode, morala bi da odeš zaista veoma visoko."
     "Zar nisi sad rekla da Crveni svaki put pobede na sudu?"
     "Na sudu, da. U atmosferi, ne. Previše se svakojakih stvari događa."
     "Dalo bi se očekivati da Crveni tuže fabrike gasova staklene bašte."
     "Tuže oni. Ali gube. Ti gasovi imaju opštu podršku. Bez njih bismo ušli u ledeno doba i ostali u njemu."
     "Ali redukcijom nivoa emisije..."
     "Da, znam. Oko toga se još lome koplja. I zauvek će."
     "Očigledno."
     U međuvremenu je postignuta saglasnost koliki treba da bude nivo Helaskog mora; taj nivo je sad bio zakonski određen, ali se moralo nešto i učiniti da bi more ispoštovalo zakon. Posao fantastično složen, mada u načelu prost: meriti hidrološki ciklus, dakle kruženje vode u prirodi, u području Helaskog mora, a to znači i sve oluje, varijacije u padavinama, meriti ne samo kišu, nego i sneg, kako se topi, koliko duboko natapa zemlju. Kako se vodeni 'talog' nakuplja, kako u vidu potoka i rečica brza po površini i stiže u jezera i odatle u samo Helasko more, kako se zamrzava zimi i isparava leti i tako počinje ceo ciklus iz početka... Ovom ogromnom kružnom procesu oni su činili šta je bilo potrebno da bi se nivo mora, velikog poput Karipskog, stabilizovao. Ako ima suviše vode i nivo počne da raste, ispumpaj izvesnu količinu, prebaci je u ispražnjene akvifiere u Amfitritnim planinama na jugu. Ali tamo ima malo mesta, jer su ti akvifieri bili pretežno od poroznih stena, koje su, izgubivši vodu, podlegle pritisku planina iznad sebe i zdrobile se; zato je sada teško ili nemoguće ponovo ih napuniti. Zapravo, mogućnosti prelivanja suviška vode bile su jedan od glavnih problema njihovog projekta u ovom trenutku. Održavanje ravnoteže...
     Takvi napori bili su u toku širom Marsa. Bilo im je to ludo, ali oni su hteli tako, i niko ih nije mogao sprečiti. Dijana se raspriča o naporima da basen Argire ostane suv, da se ne napuni vodom; u ovo su morali ulagati jednako mnogo truda, ali na drugi način, kao i u napor da Helas ostane popunjen vodom tačno koliko treba. Izgradili su divovske cevovode da bi odveli vodu u Helas ako tamo bude potrebna ili, ako ne, onda u rečne sisteme koji se izlivaju pravo u Severni okean, to jest Severno more.
     "A šta se dešava sa samim Severnim morem?" upita Maja.
     Dijana, punih usta, odmahnu glavom. Konsenzus je, izgleda, bio, da je Severno more nemoguće regulisati, ali da će ono samo od sebe ostajati u osnovi stabilno. Ljudi će morati da čekaju sudbinu i da pretrpe šta god ih snađe; naročito obalski gradovi tamo gore. Mnogi veruju da će nivo Severnog mora morati ranije ili kasnije da opadne (ali ne mnogo) zato što će se voda vraćati u permafrost ili će ostajati zarobljena u nekom od hiljada kraterskih jezera na južnim visijama. Ali padavine pravo u Severno more, kao i pritoke koje se izlivaju u njega, donose znatne količine vode. Na južnim visijama će se 'izreći presuda' o ovome, reče Dijana; i pozva na ekrančić svog kompjutera na levom šačnom zglavku jednu mapu i pokaza je Maji. Zadruge za izgradnju slivova lutaju i sada po južnim visijama i postavljaju odvodne sisteme, betoniraju rečna dna, iskopavaju živi pesak, a pri tome ponekad otkrivaju korita nekih davnih, drugih vodotokova koji su ostali zatrpani prašinom i peskom kao duhovi ranijih slivova. Kanjoni nastali prolaskom lave, geološke raseline, i pokoji kratak kanal, to su bila najčešća, glavna rešenja. Ishod nije ni najmanje ličio na jasnoću zemaljskih slivova koji su povezani kao sistem vena. Dobijali su tešku zbrku svakojakih jezera i jezeraca, zaleđenih močvara, jaruga, dobijali su reke koje zaokreću pod uglom od devedeset stepeni ili naglo cele uđu u neki cevovod ili naprosto utonu u neku rupčagu i nestanu. Jedino su pradrevna rečna korita, ponovo napunjena vodom, izgledala 'kako treba'; sav ostali teren nalikovao je na poligon za artiljerijsko gađanje, dugo korišćen, a onda izložen velikim kišama.
     Mnogi od veterana iz firme 'Duboke vode' nisu se neposredno učlanili u Institut nego su osnovali jedno svoje udruženje, zapravo zadrugu, koja je sada vredno radila na mapiranju različitih basena podzemnih voda u okolini Helasa, merili koliko se vode vraća u akvifiere, koliko protiče podzemnim rekama, računali koliko se tu može smestiti ili opet uzeti, i tako dalje. Dijana se učlanila u tu kooperativu; isto su učinili i mnogi drugi iz Majine nekadašnje kancelarije. Posle ovog ručka, Dijana ode u firmu i ispriča im o Majinom povratku u grad i raspitivanju o povratku na posao. Ponudiše joj da se učlani u njihovu zadrugu, i to sa umanjenim iznosom koji bi morala da uplati da bi je primili.
     Maja to shvati kao kompliment i učlani se.

     I tako je sad radila za firmu 'Egejska vodena tabla'; to je bio naziv zadruge, a skraćenica 'EVT'. Ustane ujutro, skuva sebi kafu, pojede nešto tosta ili biskvita, ili kroasan ili krofnu ili nešto slično. Kad je vreme lepo, doručkuje na njihovom balkonu; ali češće u sobi, za okruglim stolom za jelo, uz sam veliki prozor, čitajući na ekranu 'Odeski glasnik', zapažajući pomno svaki mali incident koji u kombinaciji sa drugim takvim signalima pokazuje da se odnosi Marsa sa Zemljom pogoršavaju.
     Jednog jutra vide da je Parlament Marsa, u Mangali, izabrao novu vladu, svih sedmoro ministara; i da se među tih sedmoro nije našla Džeki. Istisnuo ju je Nanedi. Maja poče podvriskivati od sreće. Onda pročita sve izveštaje o tome koje je mogla pronaći, i sasluša sve intervjue; Džeki je tvrdila da nije ni želela da se kandiduje, iako su je molili, odbila je kandidaturu zato što je umorna posle toliko M-godina na vlasti; odmoriće se malo, kao što je već nekoliko put činila, a onda će se vratiti (oštar sev u oku uz tu poslenju rečenicu). Nanedi o ovoj temi nije govorio ništa, elegantno je izbegavao da odgovori na takva pitanja, ali imao je zadovoljno i blago zapanjeno držanje čoveka koji je uspeo da ubije zmaja. Iako je Džeki tvrdila da će nastaviti da se bavi politikom u aparatu Slobodnog Marsa, jasno se videlo da je njen uticaj u toj stranci smanjen. Jer, da nije, stranka bi je još jednom izabrala za članicu Vlade.
     Dakle: uspela je ukloniti Džeki sa planetne političke arene. Ali političke snage koje su se protivile doseljavanju zadržale su vlast. Koalicija je, iako nesložna i nelagodna, ostajala ipak pod komandom Slobodnog Marsa. Ništa značajno nije se promenilo; život je tekao isto kao i dotad; izveštaji sa Zemlje nabrekle od silnog razmnožavanja bili su i dalje zloslutni. Ti ljudi će jednog dana povrveti ovamo, gore, u to je Maja bila sigurna. Postali su složniji, predahnuli su, sada spremaju svoje planove i koordiniraju napore. Možda je ipak bolje doručkovati pred ugašenim ekranom... da se ne kvari apetit.
     Zato Maja promeni svoj običaj, poče silaziti na korniš da tamo pojede doručak kudikamo veći, u društvu sa Dijanom, kasnije i sa Nađom ili Artom, ili sa nekima koji dođu u Odesu kao posetioci. Posle doručka odšeta do 'EVT', blizu istočnog kraja dokova - a to je šetnja poprilično duga, po vazduhu koji svake godine postaje za jednu vrlo malu nijansu slaniji. U firmi su joj dali kancelariju sa prozorom. Tamo ona radi isto ono što je radila i za negdašnje 'Duboke vode' - naime, kao posrednik za vezu sa Institutom za Helasko more i kao koordinator jednog fluktuirajućeg tima areologa, hidrologa i inženjera koji usmeravaju svoje istraživačke napore uglavnom na planine Helespontus i Amfitrites, gde leži većina akvifiera. Putovala je duž obale u inspekciju terena i postrojenja, zalazila u brda, često odsedala u obalskom gradiću Montepulćano, na jugozapadnoj obali Helaskog mora. Po povratku u Odesu radila bi opet tokom dana, u rano popodne otišla s posla, da opet lunja po gradu, razgleda robu u prodavnicama odeće ili polovnog nameštaja. Počeli su je zanimati novi stilovi i način na koji su se menjali sa godišnjim dobima; Odesa je mondenski grad, ljudi se u Odesi odevaju dobro, a ovi najnoviji stilovi dobro 'leže' Maji, ona tako odevena izgleda kao Marsovka omanjeg rasta, već u godinama, ali uspravnog, kraljevskog držanja... Nastojala je da se u pozno popodne nađe na korniš-šetalištu, da baš tada ide pešice u njihov stančić, ili sedi ispod njihove zgrade, u parku, ili, ako je leto, da ruča rano, u nekom priobalnom restoranu. S jeseni dođe flotila brodova koji se vežu svi za isti dok, nabace i učvrste svoje drvene mostiće prema doku, ali i između sebe, a onda naplaćuju ulaznice, jer se unutra održava festival vina; početkom noći ispaljuju vatromet iznad mora. Kad stigne zima, suton se rano spušta na more kod Odese, a razne vodene površine na obali se zamrznu, odsijavaju boju neba, ponekad bistru ili pastelnu, a po ledu se vrzmaju šarene tačke, klizači i 'ledeni brodići'.
     Jednog takvog sutonskog časa, dok je večerala sama, u susednoj uličici neka teatarska družina poče izvoditi predstavu 'Kavkaski krug kredom'. U sumraku su njihovi mali reflektori šarali po daskama privremeno sklopljene pozornice; u onom polumraku, kvalitet svetlosti bio je takav da Maja ustade, privučena kao moljac, i priđe da gleda. Glavninu predstave nije razumela, ali neki momenti ostaviše na nju vrlo jak utisak, naročito oni kad su se svetla gasila, a glumci ostajali navodno ukočeni, ali ipak vidljivi u večernjoj polutami. Ovom trenutku potrebno je samo još malo plave boje, pomisli ona, da bi postao savršen.
     Posle je glumačka družina došla u restoran na večeru, pa je Maja popričala sa jednom sredovečnom Marsovkom po imenu Latrob, koja je bila režiser ove predstave. Latrob je želela da razgovara sa Majom, da razmene mišljenja o toj predstavi i o Brehtovoj teoriji političkog teatra. Pokaza se da je Latrob prozemaljski raspoložena, i proimigraciono; želela je da postavlja na pozornicu dela koja propagiraju zamisao otvorenog Marsa i zalažu se za asimilovanje novodoseljenih u areofaniju. Zastrašujuće je, reče ona, videti koliko malo ima, u klasičnom repertoaru, komada koji podstiču takva osećanja. Potrebni su, dakle, novi. Maja joj ispriča o Dijaninim političkim večernjim okupljanjima u UNTA godinama, o načinu na koji su se ponekad susretali u parkovima. O svom utisku da je trebalo dobaciti na pozornicu još malo svetla, i to plavog, u onoj sceni večeras. Latrob pozva Maju da dođe i razgovara sa glumačkom družinom o politici, ali i da pomogne oko osvetljenja, ako želi, jer je nedostatak osvetljivača glavna slaba tačka družine, koja je inače nastala u istim onim parkovima gde se i Dijanina politička grupa nekada okupljala. Možda je moguć jedan sastanak tamo, i još neka predstava koja bi bila Brehtova ili brehtovska.
     I tako Maja ode na razgovor sa glumačkom trupom, a tokom vremena, ne donoseći izričito takvu odluku, postade i njihov majstor za osvetljavanje; pomagala je i oko njihovih kostima, koji su moda na drugi način. Pomagala im je i da nađu nove drame za izvođenje; u suštini postala je njihov politički i estetski konsultant. Ali je čvrsto odbila sve pokušaje da je odvuku na pozornicu, a to su pokušavali i glumci, i Mičel, i Nađa.
     "Ne", odgovorila im je jednom prilikom. "To ne želim. Čim bih pristala, zatražili bi da igram Maju Toitovnu u onoj drami o Džonu."
     "To je opera", reče Mičel. "Za to bi morala biti sopran."
     "Svejedno."
     Nije htela da glumi. Dosta je i svakodnevni život. Ipak, uživala je u pozorišnom svetu. To je bio jedan novi način da dopreš do ljudi i izmeniš im sistem vrednosti, način manje zamoran od onog neposrednog, koji se zove politika; zabavniji, štaviše, a u nekom smislu možda i delotvorniji. Pozorište je u Odesi bilo moćan; film - mrtva umetnost, zato što je neprekidno prezasićenje ekranskim slikama dovelo do toga da su sve slike postale jednako dosadne; činilo se da građani Odese vole upravo neposrednost i rizičnost izvođenja uživo, trenutke koji se nikad neće vratiti i koji ni dva puta ne mogu biti isti. Pozorište je, zapravo, bilo najmoćnija umetnost u ovom gradu, kao i u mnogim drugim marsovskim. Zato je, tokom sledećih nekoliko godina, radeći sa Majom, ova trupa iz Odese postavila na pozornicu mnoštvo političkih predstava, uključujući i sva dela južnoafričkog autora Atola Fugarda u kojima se plameno i strasno razotkriva anatomija institucionalizovanih predrasuda i ksenofobije duše; to su najbolji pozorišni komadi na engleskom jeziku posle Šekspira, zaključila je Maja. Osim toga, ista ova glumačka družina bitno je doprinela otkrivanju i promociji jedne grupe pisaca koji su kasnije postali poznati kao 'Odeska grupa'; šestoro mladih domorodaca, muškaraca i žena, žestokih ne manje nego što je Fugard, koji su u nizu svojih drama istražili teške, dirljive probleme novih iseija i niseija i njihovog bolnog asimilovanja u areofaniju - miliona malih Romea i Julija, miliona malih, krvnih veza stvorenih ili presečenih. Bio je to Majin najbolji prozor u savremeni svet, i sve više njen način da savremenom svetu uputi uzvratnu poruku, da učini najviše što može da bi taj svet oblikovala - veoma uspešno, jer su mnoge od tih predstava izazivale žestoke rasprave, pa i svađe u društvu. Nova dela Odeske grupe napadala su antiimigracionu političku orijentaciju koja je i sad bila na vlasti u Mangali. Bila je to politika u novom modalitetu, koji je Maji prijao više nego ijedan dotadašnji; pa je razmišljala - eh, kad bi samo mogla ispričati Frenku o ovome, kad bi mu mogla pokazati kako ovo dejstvuje.
     I tako su prolazile godine i u svakoj po dvadeset četiri meseca, sve po dva ista, a Latrob je postavljala i mnogobrojne nove, živopisne produkcije klasika, Maja ih je gledala, i postepeno sve više upadala u klopku tragedije. Iako je volela političke predstave, koje, bez obzira na to da li su pune gneva ili nade, najčešće sadrže u sebi jednu utopijsku nadu da će biti bolje i silovitu želju za progresom - ipak je kao najmoćnije, najistinitije i najdirljivije doživljavala stare tragedije sa Tere. Katarza, u onom smislu kako ju je opisao Aristotel, kod Maje je, činilo se, dejstvovala veoma dobro; posle gledanja dobrog izvođenja neke od tih velikih tragedija Maja je išla kući sva 'razbijena', ali i očišćena - na neki način srećnija. Jedne noći uvide da su to zamene za njene negdašnje svađe sa Mičelom; sublimacije, rekao bi on, i to uspešne; uspešne zato što je njemu ovako lakše, dostojanstvenije, otmenije. Postojala je i neka veza sa antičkim Grcima, veza koja je oživljavala na mnogo načina u Helaskom basenu, u gradovima, ali i među feralima, jedan neoklasicizam koji je po Majinom osećaju bio dobar za sve njih, zato što su, s njim suočeni, morali pokušati i da dosegnu visine grčkog poštenja, grčkog netremičnog gledanja u stvarnost. 'Orestija', 'Antigona', 'Elektra', 'Medeja', 'Agamemnon' koji je trebalo da se nazove 'Klitemnestra' - te zapanjujuće žene koje ogorčeno i silovito reaguju na čudne sudbine koje su im nametnuli muškarci, i povremeno uzvrate udarac, kao kad je Klitemnestra ubila Agamemnona i Kasandru, i lepo ispričala publici kako je to uradila, i onda, na kraju, zagledana u publiku, pravo u Maju, rekla:

     "Dosta te bede! Ne počinji više. Ruke su nam crvene.
     Idi kući i prepusti se sudbini u vremenu,
     na vreme, pre nego što patiš. Činili smo što smo morali."

     Činili smo što smo morali. Istina, prava istina. Maja je volela istinitost ovakvih stvari. Tužne pozorišne predstave, tužna muzika - trenodije, ciganski tango, 'Okovani Prometej', čak i drame o jakobinskim osvetama... zapravo, što crnje to bolje. To istinitije. Rukovodila je osvetljenjem za 'Tita Andronika' i ljudi su bili zgađeni, užasnuti, rekli su da je to bilo naprosto kupanje u krvi; zaboga, jeste upotrebila mnogo crvenih reflektora; ali ono kad Lavinija sa odsečenim šakama i jezikom pokušava da naznači ko joj je to uradio, ili kad klekne da odnese Titovu odsečenu glavu u zubima, kao pas... publika je to gledala skamenjena, sleđena. Čovek je morao priznati da je taj Šekspir, i sa 'kupanjem u krvi' i bez toga, bio veliki majstor pozorišta. Majstor koji je sa svakim sledećim napisanim komadom postajao još moćniji, sposoban da elektrizira istinom još mračnijom i većom; tu sposobnost zadržao je i kao starac. Maja iziđe sa jedne dugotrajnog, bolnog, nadahnutog izvođenja 'Kralja Lira' sva ponesena, zacrvenela u licu, nasmejana, dograbi mladog člana osvetljivačke ekipe za ramena i prodrma ga i povika: "Zar ovo nije bilo divno, veličanstveno?"
     "Ka, Maja, ne znam, možda bi se meni lično više sviđala ona verzija iz doba Restauracije, gde Kordelija uspeva da se spase i uda se za Edgara, znaš da je postojala takva?"
     "Bah! Glupo dete! Rekli smo istinu noćas, a to je jedino važno! A ti se tvojim lažima vrati ujutro!" Pa mu se nasmeja grubo i baci ga nazad među njegove prijatelje. "Nerazumna mladosti!"
     On svojim prijateljima objasni: "To je Maja."
     "Toitovna? Ona iz opere?"
     "Da, ali ova je ona stvarna."
     "Stvarna" ponovi Maja podrugljivo i mahnu im da idu od nje. "Ne znate vi ni šta znači ta reč." Bila je obuzeta osećanjem da ona to zna.
     Prijatelji su dolazili u grad, ostajali u poseti nedelju dana, dve nedelje; a onda, pošto su leta postajala sve toplija, stekoše običaj da provode jedan od dva decembra u svakoj godini u jednom seocu na plaži, zapadno od grada, u jednoj baraci iza dina; plivali su i jedrili i surfovali i ležali na pesku pod suncobranom, čitali i spavali, i tako im je prolazio perihel. Onda, povratak u Odesu, u dobro znane udobnosti njenog stana i tog grada, u mesinganu svetlost južne jeseni koja je najduže godišnje doba u marsovskoj godini, i koja je ujedno prilazak afelu, tako da je svetlost Sunca iz dana u dan sve mutnija i mutnija, dok na kraju ne nastupi sam afel: taj dan je Ls 70, a između tog dana i zimske ravnodnevnice, na Ls 90, održava se Festival leda; oni obuju klizaljke i klizaju se po belom morskom ledu u samoj luci, ispod korniša, gledaju gore ka dokovima koji su zasuti nanosima snega, beli ispod crnih oblaka; ili krenu 'ledenim brodom', kao sankama, daleko preko zaleđenog mora, toliko daleko da grad bude samo prekid u beloj krivini zavejanog unutrašnjeg zida ogromnog kratera. Ili Maja ode da obeduje sama u restoranima koji su puni buke i vodene pare, čeka da počne muzika, a mokar sneg se spušta na ulicu napolju. Ušeta u neko memljivo pozorištance u kome se već čuje smeh prožet iščekivanjem. Jede napolju, na balkonu, prvi put tog proleća, navukla je debeli džemper zbog hladnoće, gleda nove pupoljke na vršcima grančica drveta, a to je boja zelena kao nijedna druga zelena, kao da su pošle sitne suze životne zelenosti, viriditasa. I tako idu dani i idu godine ukrug, duboko u prevojima navika i ritmova, čovek je srećan unutar onih dQja v×-a koje sam sebi pripremi svesno.
     I onda dođe jedno jutro kad ona uključi ekran da proveri nema li nekih vesti, i saznade da je otkriveno veliko naselje Kineza koji su se već zavukli u Huo Hsing Valis (kao da taj naziv opravdava ilegalno useljavanje); iznenađena planetna policija Marsa naredila im je da odu, ali oni su hladnokrvno prenebregli to naređenje, i stvar je zasad ostala na tome. Ali je zato kineska vlada upozorila vladu Marsa da će svaki nasrtaj na tu naseobinu biti smatran nasrtajem na kineske građane, što će povući i 'prikladan odgovor'. "Šta!" povika Maja. "Ne!"
     Poče pozivati svakoga koga je u Mangali poznavala; ali takvih u Mangali više nije bilo mnogo, bar ne na značajnim položajima. Pitala ih je šta znaju o ovome i zahtevala odgovor zbog čega policija već ne prati te uljeze do lifta i ne šalje ih kući, i tako dalje; "Ovo je naprosto neprihvatljivo, morate to preseći sad, odmah!"
     Ali upadi samo malo manje drastični od ovog dešavali su se već neko vreme, što je i ona viđala ponekad u vestima. Imigranti su spuštani u jeftinim vozilima namenjenim samo za jedan silazak, bez znanja vlasti u Šefildu. Malo ili nimalo se moglo tu učiniti, bez izazivanja međuplanetnog incidenta. Iza kulisa, međutim, sada su u toku veliki napori da se nađe neko rešenje. Ujedinjene nacije su podržale Kinu, pa je put ka rešenju težak. Ipak se postiže napredak, polako ali sigurno. Ona ne treba da brine.
     Ugasila je ekran. Jednom, davno, bila je opterećena prividom da ako ona, jedna, dovoljno jako zapne, svet može postati bolji. Sad je znala da ne može.
     Ali je to bilo teško priznati. "Dovoljno da čoveka otera u Crvene", reče ona Mičelu, polazeći na posao. "Takođe je dovoljno da otera nas dvoje u još jednu posetu Mangali."
     Ali za samo nedelju dana kriza je prošla. Postignuta je neka 'akomodacija'; tom naselju dozvoljeno je da ostane, a Kinezi su obećali da će iduće godine poslati za toliko umanjenu kvotu novih legalnih doseljenika. Vrlo nezadovoljavajuće, ali tako je ispalo. Život se nastavio pod tom novom senkom.
     I još nešto se dogodi. Vraćala se pešice kući, sa posla, jednog poznog prolećnog popodneva, kad jedan red žbunova ruža u zadnjem delu korniša privuče njenu pažnju; Maja priđe da bolje pogleda. Iza tih žbunova ljudi su hodali, uglavnom žurno, avenijom Harmakis, pored mnogobrojnih kafića. Nove ruže imale su neku čistu, tamnu crvenu boju, njihove raskošne somotne latice blistale su u popodnevnom svetlu. Na etiketi privezanoj za stablo jednog žbuna pisalo je da su 'Linkoln'. Ta vrsta ruže. Takođe, Abraham Linkoln, najveći Amerikanac, čovek koji je bio kombinacija Džona i Frenka, bar kako ga je Maja razumela. Jedan iz Grupe napisao je veličanstvenu dramu o njemu. Mračnu i uznemirujuću; heroj ubijen besmisleno, drama koja zaista slomi srce. Vremena su sada takva da njima treba, opet, jedan Linkoln. Crvena boja ruža blešti, udara. Najednom, Maja ne vidi ništa; ostaje sasvim zasenjena, kao da je gledala u Sunce.
     Onda se pred njenim očima pojaviše kolone nekih stvari.
     Oblici, boje - toliko je još svesna, ali ne i šta su - niti ko je ona - lišena svih reči, bori se da prepozna...
     Onda se sve opet sručilo natrag u nju. Ruže. Odesa. Sve je to tu, kao da nijednog trena nije nestalo. Ali Maja ostade da se njiše i tetura, nastojeći da uhvati ravnotežu. "Oh, ne", reče ona. "Oh, Bože." Proguta knedlu; a grlo suvo, veoma suvo. Ovo je bio fiziološki događaj. Potrajao je prilično dugo. Ona priguši krik. Samo zašišta. Ostade ukočeno uspravna na šljunčanoj stazi, a pred njom ta živa ograda, smeđa i zelena, prošarana modrim crvenim. Moraće da zapamti ovaj kolorni efekat za sledeću jakobinsku dramu koju budu davali.
     Oduvek je znala da će se i ovo desiti. Oduvek znala. Navika je veliki lažov; i to je znala. Unutar nje kucka bomba. U starim vremenima bilo je, otprilike tri milijarde otkucaja - i bum. Sad su oni drugačije podesili tempirni mehanizam, sad imaju na raspolaganju deset milijardi, ili više, otkucaja. Ali 'tik-tak' nije prestalo. Čula je da se negde prodaje nova vrsta časovnika, koji pokazuje koliko ti je još vremena ostalo do kraja života; ali sam ga podesiš, da radi pet stotina godina, ili već koliko godina si odabrao da živiš. Odabereš milion godina, i baš te briga. Ali ako ga namestiš na samo jednu, pripazićeš malo pomnije na svaki sekund. Ili ćeš zaroniti u svoje navike i zaboraviti to, kao što čine svi njeni poznanici.
     Bila bi i ona savršeno srećna da čini tako. I jeste tako živela ranije, i opet će. Ali sada, u ovom trenutku, nešto se dogodilo, i ona se našla opet u interregnumu, u onom ogoljenom vremenu između dva kompleta navika, čeka novo razlistavanje. Ne, ne! Zašto? Ne želi ona takvo vreme, previše su teška takva vremena - njoj je gotovo neizdrživ osećaj kad sirovo vreme struže po njoj, u takvom razdoblju. Onaj osećaj da sve što jeste, jeste sada poslednji put. Ona mrzi, mrzi taj osećaj. A ovog puta čak nije menjala nijednu svoju naviku, ništa! Ništa nije menjala, tresnulo ju je iz vedra neba. Možda je naprosto proteklo previše vremena od poslednjeg takvog napada, pa navike više nisu imale uticaja. Možda će napadi sad učestati, događaće se u bilo kom trenutku, nasumično.
     Pođe kući (razmišljajući: znam gde mi je kuća; znam) i pokuša da ispriča Mičelu šta joj se dogodilo. Opisuje, pa je uhvati plač, pa još malo opisuje, pa odustane od cele stvari. "Mi sve radimo samo jednom! Razumeš!"
     Bio je veoma zabrinut, ali je nastojao da to ne pokaže. I posle svojih ovakvih 'blank' razdoblja, ona savršeno lepo ume da prepozna u kom je fazonu msje Dival. On reče da je njen mali jamais v× možda bio mali epileptični napad, ili mali moždani udar; mali, malecan. Ali ne može se to znati sigurno, čak ni testiranjem se verovatno ne bi otkrilo. Jamais v× je slabo proučen; to je varijanta dQja v×-a, ali, u suštini, izvrnuta naopačke; "Verovatno kratkotrajna interferencija između različitih obrazaca moždanih talasa. Mali pad iz alfe u delta talase, kratkotrajan. Ako pristaneš da nosiš monitor, znaćemo sledeći put kad se desi, ako se desi. Ima sličnosti sa mesečarskim hodanjem, tokom koga je veliki deo kognicije isključen."
     "Da li iko ostane zauvek tamo?"
     "Ne. Ne znam ni za jedan takav slučaj. Stvar je retka i uvek privremena."
     "Do sada je bila."
     Pokušavao je da se drži kao da su to neosnovani strahovi.
     Maja je znala da nisu, i otišla je u kuhinju da spremi obed. Treskaj posuđem, ljuljaj vrata frižidera, vadi povrće i seckaj ga i bacaj u tiganj. Sec sec sec sec. Prestani da plačeš! Prestani da prestaješ plakati! Čak i ovo se dogodilo već deset hiljada puta. Katastrofe koje čovek ne može da izbegne, navika gladi. U kuhinji, upireš se da prenebregneš sve i da samo spremaš hranu; koliko puta? Pa, evo nas, tu smo.
     Posle je izbegavala taj red ruža, plašeći je da joj se ono ne dogodi opet. Ali ruže su, dabome, bile vidljive iz svih delova korniš-parka - štaviše, i iz luke. A cvetale su praktično neprestano, tokom većeg dela godine, ruže su u tom pogledu zapanjujuće. Jednom prilikom, u istom onom popodnevnom svetlu, koje je lilo preko Helesponta i stvaralo utisak donekle ispranih boja preko celog zapada, potamnelog do nekih pastelnih neprovidnosti, njen pogled uhvati crvene tačkice kao red uboda iglicom, baš ruže u toj živoj ogradi, iako je hodala nadomak mora - vide tapiseriju pene na crnoj vodi s jedne strane nje i istovremeno vide ruže i Odesu kako se uzdižu s druge strane, pa stade, stišana nečim u toj dvostranoj viziji, zaustavljena shvatanjem - ili rubom epifanije - oseti da neka ogromna istina navaljuje da probije u nju, pritiska je - ili, ne, nego da probije iz nje, iz njene lobanje, mada izvan njenih misli, to napada na samu dura mater opnu kojom je njen mozak omotan - sve objašnjeno, sve najzad jasno, bar jednom.
     Ali ta epifanija se nikad nije probila kroz barijeru. Samo osećaj, mutan poput oblaka i ogroman, i već popušta pritisak na njen um, a popodne ostaje ozareno samo svojim uobičajenim kalajnim polubojama. Ode ona kući, puna; okeani oblaka ustalasani u njenim prsima; puna do rasprskavanja nečeg što je nalik na osujećenost ili na neku radost koja je istovremeno i bol duše. Ispriča i ovaj put Mičelu šta je bilo, a on klimnu glavom: imao je naziv i za to.
     "Presque v×." Maltene-viđeno. "E, to se meni dešava često", reče on. Sa njegovim osobenim izrazom tajne tuge.
     Ali Maji se najednom učini da sve te njegove simptomatske kategorije samo maskiraju istinu o onome što se njoj zaista dešava. Ponekad se ona veoma zbuni; ponekad zamišlja da razume stvari koje uopšte ne postoje; ponešto zaboravi za sva vremena; a ponekad je uhvati strava, ogromna. I sve to Mičel misli da obujmi svojim nazivčićima i kombinacijama.

     Maltene viđeno. Maltene shvaćeno. A onda natrag u svet svetlosti i vremena. I teraj dalje po starom, šta drugo možemo. Terala je dalje po starom. Dovoljno je dana prošlo i počela je zaboravljati ono, kako je bilo, koliko je sleđena bila od strave i koliko blizu radosti. Doživljaj dovoljno čudan da se može zaboraviti lako. Samo treba živeti u svom la vie quotidiQnne, u svojoj svakodnevici, gledati svoj dnevni posao, prijatelje, goste.
     Među kojima se nađoše i Šarlota i Ariadna, koje su došle odozgo, iz Mangale, da se posavetuju sa Majom zbog pogoršavanja odnosa sa Zemljom. Odoše da doručkuju na kornišu i da pričaju o dorsabrevijanskim temama. U suštini, uprkos činjenici da su Minojci napustili slobodnomarsovsku koaliciju zato što im se nije svideo pokušaj te koalicije da uspostavi prevlast nad naseljima u spoljašnjim delovima Sunčevog sistema (i još što-šta), Dorsabrevijanci su ostali u uverenju da je Džeki bila u pravu, bar u nekoj meri, po pitanju doseljavanja.
     "Nije tačno da je Mars dosegao neku gornju granicu svog kapaciteta za prijem ljudskih bića", reče Šarlota, "takve tvrdnje su netačne. Mogli bismo mi pritegnuti kaiš, zgusnuti gradove. Osim toga, ovi novi ploveći gradovi na Severnom mogu da prime veliki broj novih stanovnika; oni su znak koliko bi, zapravo, ogroman broj ljudi mogao da živi ovde. Ekološki uticaj tih gradova je praktično jednak nuli, ako se izuzmu neki marginalni učinci u lučkim gradovima na koje su ploveći upućeni. Ali ima mesta i za mnogo novih lučkih gradova, naročito na Severnom okeanu."
     "Ima, za još mnogo njih", reče Maja. I posle ovih teranskih upada, nije volela da sluša antiimigrantske rasprave u ma kom obliku. Ali Šarlota je sada, opet, članica Izvršnog saveta, osoba koja je godinama podržavala bliske odnose sa Zemljom; zato joj sad sigurno nije bilo lako da kaže:
     "Nije reč o brojevima. Problem je u tome ko su imigranti, u šta veruju. Problemi asimilacije postaju zaista vrlo nezgodni."
     Maja klimnu glavom. "Čitala sam na ekranu."
     "Da. Mi nastojimo da integrišemo pridošlice na svaki mogući način, ali se oni naravno zgrudvaju u gomile po starim pripadnostima, a to ne možemo silom razbijati."
     "Ne."
     "Ali problemi naprosto kuljaju iz njih - primena islamskog šerijatskog zakona, zlostavljanje u porodici, etničke bande koje počinju da ratuju jedna protiv druge, nasrtaji doseljenika na domaće stanovništvo - obično muškarci doseljenici napadnu Marsovku, ali nije uvek to. Nastaju se bande mladih domorodaca, željne osvete, napadaju i zlostavljaju doseljenike. I tako dalje. Nevolje su to velike. I sve to sada, kad je imigracija, barem legalna, veoma ograničena. A UN se ljute na nas i zahtevaju da primimo daleko više. Ako pristanemo, postaćemo svojevrsno đubrište za istovarivanje neželjenog ljudskog materijala, i sve što smo do sada postigli biće upropašćeno."
     "Hmmm." Maja odmahnu glavom. Znala je i ona za ove probleme, naravno. Ali bilo je deprimirajuće saznanje da jedna njena saveznica, ovakva, može lako preći u suprotni tabor zbog toga što su problemi naglo zaoštreni. "Pa, šta god da odlučimo, moramo imati u vidu Ujedinjene nacije. Ako zabranimo imigraciju, a oni nastave da šalju narod i to podrže vojnom silom, svi učinci našeg rada biće satrveni još brže. To se dešava sa svim ovim ilegalnim 'uskocima', zar ne? Mi popustimo? Dakle: najbolje je da zadržavamo navalu doseljenika na najnižem nivou koji će Ujedinjenim nacijama biti prihvatljiv, a sa onima koji se dosele da se izborimo kako god znamo i umemo."
     Obe žene pred njom klimnuše glavom, neraspoloženo. Onda su neko vreme samo jeli i gledali napolje, ka svežem plavetnilu jutarnjeg mora. Arijadna reče: "Problem su i nekadašnje meta-nacionalke. Navaljuju, još jače nego UN, da prodru ovamo."
     "Naravno." Za Maju nije bilo nikakvo iznenađenje da stare meta-naci kompanije još i sad imaju veliku moć na Zemlji. Naravno, sve su oponašale model 'Praksisa', da bi opstale, a posle tako temeljnih promena u svojoj strukturi nisu više bile feudalne diktature rešene da pokore ceo svet; pa ipak, ostale su velike i snažne, sa ogromnim brojem kadrova i sa ogromnim akumuliranim kapitalom; još željne da ulaze u posao, da zarade, da bi njihovi članovi imali od čega da žive. Strategije za postizanje tog cilja bile su ponekad dostojne divljenja, a ponekad ne; firma može da proizvodi stvari koje su narodu zaista potrebne, da ih proizvodi na nove i bolje načine, ili može da se koristi raznim nečasnim trikovima, da profitira samo zbog svog nadmoćnog položaja, da naduvava lažne potrebe. Većina bivših meta-naci kompanija služila se mešavinom i jednog i drugog pristupa, naravno, uz to nastojeći da obezbedi sebi trajnu stabilnost putem diversifikacije, ulaganja u mnogo oblasti koje su međusobno sasvim različite, kao u starim danima investiranja. Upravo zbog toga je rat protiv nepoštenih strategija bio otežan: svako se i njima služio, manje ili više. A sada su mnoge takve 'eks-metanke' pripremile vrlo aktivne programe za Mars; iznajmljene od zemaljskih vlada, prebacivale su narod na Mars, podizale su na Marsu gradove i sela, aktivirale na Marsu nove poljoprivredne površine, rudnike, proizvodnju, trgovinu. Ponekad se činilo da emigracija sa Zemlje neće prestati sve dok se nivo punoće tih spojenih sudova ne izjednači; što bi, s obzirom na hipermaltuzijansku situaciju na Zemlji, bila katastrofa za Mars.
     "Da, da", reče Maja nestrpljivo. "Pa ipak, moramo se truditi da pomognemo, i istovremeno moramo nastojati da ostanemo u sferi prihvatljivog vis-a-vis Zemlje. Inače, biće rat."
     Odoše Šarlota i Ariadna tako; obe su izgledale tačno onoliko zabrinute koliko se Maja zabrinuto osećala. I najednom joj sinu misao, vrlo sumorna, da ako njih dve dolaze kod nje da traže pomoć, situacija mora biti zaista veoma loša.
     Zato se ona opet nešto više posveti neposrednom političkom radu, nastojeći, doduše, da ga održi u nekim određenim granicama. Retko kad je putovala iz Odese, osim zbog poslova svoje firme. Nije prestala da radi za pozorišnu družinu koja je, zapravo, ostala istinsko središte njene političke aktivnosti. Ali je, ipak, počela opet da odlazi na političke skupove, na mitinge, čak je ponekad izlazila pred mikrofon i govorila. Werteswandel u mnogim oblicima. Jedne noći se čak toliko zanela da je pristala da se kandiduje za mesto poslanika Odese u planetnom Senatu, i to kao članica 'Zemaljskog društva prijatelja', ali samo ako ne nađu drugog, boljeg kandidata. Kad se malo pribrala, počela ih je preklinjati da ipak prvo potraže tog nekog, drugog; na kraju su odlučili da kandiduju jednog mladog pisca pozorišnih komada, člana Odeske grupe, koji je već bio zaposlen u gradskoj administraciji Odese; to je bio dobar izbor. Spasila se, dakle, toga, i nastavila da čini koliko je bilo u njenoj moći da pomogne ovim zemaljskim kvekerima, malo manje aktivno - ali se sve više čudeći samoj sebi šta to radi, jer, ako se jedna planeta pretovari, ako se pređe preko gornje granice njenog prihvatnog kapaciteta, mora doći, neizbežno, do sloma. Istorija Zemlje devetnaestog i kasnijih vekova uglavnom i postoji samo zato da bi tu jednu poentu utuvila ljudima u glavu. Znači, oni moraju nastupati obazrivo, ne dopustiti da se na Mars ukrca premnogo ljudstva - pravo akrobatsko hodanje po zategnutoj žici - ali bolje je neko vreme se batrgati u nametnutoj prenaseljenosti nego se naći na udaru prave, vojne invazije; poenta koju je ona saopštavala na svakom sastanku redom.
     A za sve to vreme Nirgal je bio negde u zabačenim područjima, lutao je kroz svoj nomadski život, razgovarao sa farmerima i feralima, i svuda, nadala se ona, delovao na svoj uobičajeni način na marsovski pogled na svet, na marsovsko, kako bi to Mičel rekao, kolektivno nesvesno. Ona je velike nade polagala u Nirgala, i trudila se koliko je mogla da ovlada ovom drugom niti svog života - naime, istorijom, koja jeste u nekom smislu najcrnji od svih elemenata u njenom životu: crna nit koja svojom putanjom prošiva i priteže ostale, labavije delove, u jednu zbijenu, zgužvanu celinu, i sobom donosi ono predosećanje zla koje je nju mučilo tokom onog ranijeg života u Odesi.
     Tu je, dakle, već postojao jedan maligni dQja v×. Ali dabome, napadoše je opet i oni pravi dQja v×, počeše da isisavaju život iz svih stvari, kao što su uvek i činili. Oh, kakav je potres bio i samo jedan sev tog osećaja, kakvo užasavajuće podsećanje, pa makar odmah prošlo. Ali kad je dQja v× trajao ceo dan, bilo je to mučenje, a kad je trajao nedelju dana neprestano, bio je pakao sam. 'Stereo-temporalno stanje'; tako su sada Mičel i stručni časopisi nazivali tu pojavu. Neki su, ipak, isticali drugi naziv, oduvek-već bilo, always-already. Problem koji je, činilo se, počeo da muči neke superstare građane; jedan određeni postotak njih. Za Maju, sa stanovišta njenih osećanja, ništa nije moglo biti gore. Probudi se, nekog takvog dana, i svaki tren je apsolutno ponavljanje nekog već doživljenog, istovetnog dana - tako se njoj činilo - kao da je Ničeova teorija o beskrajnom ponavljanju istog, o večitom ponavljanju svih mogućih prostorvremenskih kontinuuma, postala na neki način dostupna njenom pogledu, njeno svakidašnje doživljavanje. Užasno, užasno! Ali ipak, ništa nije mogla tu učiniti, nego se teturala kao zombi kroz taj užas, kroz oduvek-već bilo svog dana stopostotno predvidljivog, sve dok se kletva ne digne sa nje, ponekad sporo kao magla, ponekad jednim kratkim praskom koji izbaci žrtvu u ne-stereo-temporalno stanje; kao kad sve vidiš dvostruko, a onda ti se pogled izoštri, dobiješ žižu i prostornu dubinu slike. Povratak u stvarno, a stvarno ima taj svoj blagosloveni osećaj da je i novo, neizvesno, ne zna se kako će ispasti, jedno slepo postajanje, tako da je ona slobodna da svaki tren doživi sa iznenađenjem i da oseća uobičajeno sinusoidno talasno dizanje i spuštanje svojih osećanja, tobogan koji, iako neudoban, bar jeste kretanje.
     "Ah, dobro", reče Mičel kad se izvukla iz jedne takve omađijanosti. Lepo se videlo da se pita: koji je to, od svih lekova koje je njoj dao, doveo do ovog povoljnog ishoda.
     "Možda, kad bih samo uspela da se probijem na drugu stranu presque v×-ja", reče Maja nejako. "I da više ne bude ni dQja, ni presque ni jamais, nego prosto da bude v×."
     "Neka vrsta prosvetljenja", nagađao je Mičel. "Satori. Ili bogojavljanje. Mistično jedinstvo sa Vaseljenom. Kažu mi da je to pojava koji obično traje kratko. Vršni doživljaj."
     "Ali nešto se i zadrži?"
     "Da. Posle sa boljim raspoloženjem gledaš svet. Ali, hm, kažu da to biva jedino ako prethodno postigneš... izvesnu..."
     "Vedrinu i smirenost?"
     "Ne, ovaj... pa, da. Hajde da kažemo: staloženost uma."
     "A to nije moja vrsta stvari, misliš ti."
     Ovo je izmamilo iz njega širok osmeh, iako ga je pokušavao suzbiti. "Ali bi ti mogla nešto tako kultivisati u sebi. Pripremiti se, hoću reći. To je posao koji se radi u zen-budizmu, ako sam ga dobro shvatio."
     Maja navali da čita zen-tekstove. Ali u svim priručnicima jasno je pisalo: zen nije informacija, zen je jedno ponašanje. Ako se ponašaš na pravi način, mistična jasnovidost možda će se spustiti na tebe; a možda i neće. Ali i ako te bude pohodila, najverovatnije neće ostati dugo, jer to bude nešto kratkotrajno, jedna vizija.
     Ona je, međutim, bila već previše uglavljena u svoje navike; nije mogla toliko izmeniti svoje mentalno ponašanje. Nije imala tu vrstu kontrole nad svojim mislima da bi spremno dočekala ono vrhunsko - to jest, vršno iskustvo, 'pik' krivulje. Ona živi svojim životom, a ovi mentalni lomovi nameću joj se sami, bez njene volje. Razmišljanja o prošlosti povećavaju verovatnoću da joj se takav incident dogodi; izgleda da dejstvuju kao okidač. Zato se trudila da misli, koliko god je moguće, samo o sadašnjosti. Pa, i to je zen, zar ne? - i ona se poprilično uvežba u tom vidu zena; uvide da je to, već godinama, bila njena strategija opstanka. Ali vršno iskustvo... ponekad je čeznula za njim, čeznula da ono 'maltene viđeno' najzad bude stvarno viđeno. U nekom trenutku, na nju se spusti presque v×, svet poprimi oreol moćnog, ali nejasnog značenja koje lebdi samo malo izvan dohvata njenog saznanja, i ona ustaje i navaljuje da se probije do tamo, ili se opusti, ili naprosto pokuša da se povinuje toku događaja u nadi da će plen doći sam; radoznala, prestrašena, puna nade; onda ta pojava izbledi i nestane. Kad bi... kad bi, samo, jednog dana, uspela da se provuče u jasnoću! Možda bi joj pomoglo u kasnijem životu. Ponekad je naprosto radoznala, ogromno radoznala: šta li to, toliko, ima da se dozna? Koje je to razumevanje i uviđanje, tako blizu njenog uma, u takvim trenucima? Osećaj je tako stvaran, da ne može biti puka opsena...
     Zato (ali ne znajući, u prvi mah, da je podstaknuta ovim traganjem) ona prihvati Nirgalov poziv da pođe s njim na festival na Olimpus Monsu. Mičel je smatrao da je to izvrsna zamisao. Po jednom u svakoj marsovskoj godini, i to u vreme kad je na severnoj polulopti proleće, narod se okupljao na vrhu Olimpus Monsa, blizu jednog kratera koji se zove Zp. Tu je održavan festival, u kaskadi naduvanih kupola polumesečastog oblika, nad mozaicima od pločica i kamičaka, nalik na ono njihovo prvo okupljanje na ovom mestu, ono kad su proslavili kraj Velike oluje, i kad je asteroid od leda sevnuo preko neba, a Džon im održao govor o budućem marsovskom društvu.
     Pa, moglo bi se reći, pomisli Maja dok su se spuštali vagonom u unutrašnjost velikog vuklana, da je to društvo stiglo, bar na neka mesta, pojavilo se bar u nekim razdobljima. Sad smo mi ovde: evo nas, tu smo. Nalazimo se na Olimpu, susret je svake godine na dan Ls 90, da se prisetimo Džonovih obećanja i da slavimo ono što je, od tih obećanja, ostvareno. Ubedljiva većina učesnika ove svetkovine jesu mladi domoroci, ali dođe i mnogo novih doseljenika, zato što i oni žele da vide kako izgleda taj slavni festival; žurka od sedam dana i noći bez prestanka, zasnovana na tome da ili sviraš, ili plešeš, ili oba. Maja je više volela da pleše, zato što ni do sada nije naučila da svira na bilo kom instrumentu osim na tamburi. Tamo je gledala da 'izgubi' Mičela i sve ostale svoje prijatelje, Arta, Saksa, Marinu, Ursulu, Meri, Nirgala, Dijanu i sve ostale, da pleše samo sa neznancima, i da zaboravi sve. Da ne radi ništa, samo da se fokusira na lica koja prolaze blistava ispred nje, svako lice kao pulsar svesti koji viče: živim živim živim.
     Super igranka; densing cele noći; znak da asimilacija možda i uspeva, da areofanija deluje svojom nevidljivom čarolijom na svakoga ko dođe na ovu planetu; da će njihove toksične zemaljske prošlosti biti razblažene i zaboravljene, a istinska marsovska kultura postignuta, najzad, kao kolektivna tvorevina. Da, odlično je to. Ali nedostaje 'pik'. Ovo nije pravo mesto za to postignuće; ne za nju. Možda zato što je suviše prisutna mrtva ruka prošlosti; na Olimpus Monsu se malo šta izmenilo, nebo je i sad jednako crno i zvezdano, samo se duž celog horizonta vidi jedna purpurna traka... Marina joj reče da su uokolo ogromnog kratera, duž samog ruba, izgrađeni mnogi hosteli, da bi hodočasnici imali gde da prespavaju dok idu u obilazak pešice oko vrha planine; druga pribežišta sagrađena su dole, u kalderi, za Crvene koji odu u planinarenje i onda provode život u tom svetu međusobno presečenih, konveksnih litica. Baš čudno, šta sve ljudi rade, iako ne moraju, razmišljala je Maja; baš čudno, kakve se sve sudbine odigravaju na Marsu u poslednje vreme.
     Ali njena sudbina slabo napreduje. Olimpus Mons je odveć visok, samim tim - odveć zaglavljen u prošlost. Neće ona na takvom mestu ostvariti onaj doživljaj za kojim traga.
     Uspela je, međutim, da opširno razgovara sa Nirgalom, ali tek u vozu, na povratku u Odesu. Ispričala mu je o Šarloti i Arijadni i njihovim brigama, a on je klimao glavom i pričao joj neke svoje pustolovine u nepristupačnim predelima; mnoge su ilustrovale kako asimilacija napreduje. "Pobedićemo na kraju", predskaza on. "Mars je sada bojno polje na kome se obračunavaju prošlost i budućnost, i prošlost pokazuje koliko velikom silom raspolaže, ali budućnost ipak jeste ono u šta svi idemo, u njoj postoji jedna sila neminovnosti, kao što te vakuum neminovno vuče napred. Ovih dana, ja tu silu naprosto osećam." Izgledao je srećan.
     Onda je spustio njene kofere sa prtljažnih rešetki, koje su u vagonu bile iznad njihovih sedišta, i poljubio Maju u obraz. Mršav je bio i tvrd i izmicao joj je iz ruku. "Radićemo i dalje na tome, da? Doći ću da posetim Mičela i tebe u Odesi. Volim te."

     Što je doprinelo njenom boljem raspoloženju, dabome. Nije bilo vršnog iskustva, ali zato je bila vožnja sa Nirgalom i prilika da se dobro ispriča sa njim, najeluzivnijim domorocem, najvoljenijim sinom.
     Međutim, posle povratka sa planine nastaviše da je spopadaju svi njeni 'mentalni događaji', kako ih je Mičel zvao; celi taj njen 'asortiman'. I posle svakog takvog događaja Mičel je bio još zabrinutiji. Maja vide da ti događaji počinju ozbiljno da ga plaše; primećivala je to, iako je on nastojao da prikrije zebnju. Ne bez razloga. Slični 'događaji' obuzeli su i mnoge druge njegove izuzetno stare klijente. Činilo se da lekovi protiv starenja ne uspevaju da spreče da se memorija vrlo starih ljudi lepi za njihovu sve dužu prošlost. Ali ta prošlost se otezala sve više u dužinu, godine su se slagale jedna na drugu, pamćenje je popuštalo, a 'događaji' postajali sve jači, toliko da su neki od tih pacijenata najzad morali biti smešteni u 'instituciju' za mentalno poremećene.
     Ili su umirali. Često se ostvarivala ta druga mogućnost. Onaj 'Institut za prve naseljenike', sa kojim je Mičel sarađivao, svake godine je imao na raspolaganju sve manju grupu subjekata za razgovor.
     Dođe, tako, i godina u kojoj umre čak i Vlad. Po njegovoj smrti, Marina i Ursula se preseliše iz Aherona u Odesu. Nađa i Art su se još pre toga doselili u zapadnu Odesu, za svojom kćerkom Niki koja je odrasla i tu se nastanila. Čak i Saks Rasel iznajmi stan u Odesi, ali nastavi da provodi većinu godine, ipak, u Da Vinčiju.
     Za Maju su ta doseljenja bila i dobra i loša. Dobra, zato što je volela sve te ljude, i što je sad sticala osećaj da oni dolaze da se okupe baš oko nje, pomisao koja je godila njenoj taštini. A mogućnost da ih često vidi licem u lice zaista je prijala. Zato je, na primer, pomagala Marini da pomogne Ursuli da lakše prebrodi gubitak Vlada. Činilo se da su Ursula i Vlad bili pravi par, u nekom smislu, mada, zna se, Marina i Ursula... pa, nije ni sad bilo izraza koji bi opisivali tri tačke u trojnom braku, ma kako bio komponovan. U svakom slučaju, od tog braka utroje ostale su, sada, samo njih dve, ženski par veoma zbližen zajedničkom žalošću, ali u drugim vidovima uglavnom nalik na nebrojene druge istopolne parove koji su živeli u Odesi, muškarce od kojih jedan na ulici drži drugog pod ruku (vrlo umirujući prizor) i žene koje se šetaju samo se držeći za ruke.
     Bila je, dakle, srećna da vidi te dve, ili Nađu, ili ikog drugog iz stare družine. Ali smetalo joj je to što se nije mogla svaki put setiti pojedinih događaja koje su drugi pominjali kao nezaboravne. Još jedna vrsta jamais v×-ja: njen sopstveni život, nikad viđen. Ne, bolje je usredsrediti se na ove trenutke, silaziti u firmu i tamo raditi na problemima vode, ili spremati osvetljenje za najnoviju predstavu, ili sedeti po barovima i ćaskati sa novim prijateljima sa posla ili sa potpuno nepoznatim osobama. U čekanju da jednog dana nastupi prosvetljenje...
     Samanta umre. Za njom, Vasilij. Oh, da, dve-tri godine posle nje, ali, svejedno, posle tolikih decenija u kojima niko od njih nije umro, ova učestalost umiranja bila je ogromna. Zato su svaki sledeći pogreb odradili najbrže što je bilo moguće, a u međuvremenu sve se polako smračivalo, kao na šetalištu kad se crni olujni oblaci valjaju sa Helasponta, sve bliže: nacije sa Tere slale su ogroman broj naseljenika i iskrcavale ih nelegalno, a Ujedinjene nacije su pretile sve oštrije; Kina i Indonezija odjednom su se dohvatile za gušu, Crveni ekološki saboteri minirali su sve češće, ali nasumce, uništavajući bilo šta i bilo koga. Onda Mičel dođe uz stepenice, otežao od jada: "Umro Jeli."
     "Šta? Oh, ne."
     "Nekakva srčana aritmija."
     "Oh, Bože."
     Maja već nekoliko desetina godina uopšte nije videla Jelija, ni jedan jedini put, ali izgubiti još jednog iz Prve stotine - izgubiti mogućnost da ikada više vidiš onaj Jelijev osmeh... Ne. Nije čula nijednu reč od onoga što je Mičel dalje pričao. Ne toliko ojađena koliko rasejana. Ili obuzeta drugim jadom, onim koji se odnosi na nju samu.
     "Ovo će se sve češće dešavati, je li tako?" reče ona kad, posle dužeg vremena, primeti da Mičel ćuti i gleda ukočeno u nju.
     On uzdahnu. "Možda."
     I još jednom se okupi u Odesi većina preživelih Prvostotinaša, na pogreb, a organizator je opet bio Mičel. Maja je telefonom prethodno razgovarala sa mnogima koji će doći, i tek tad saznala mnoge stvari o Jeliju. Ponajviše od Nađe. On je veoma rano krenuo iz Podbrega i doselio se u Lasvic, tu je učestvovao u izgradnji grada i postavljanju naduvane kupole, zatim postao stručnjak za hidrologiju akvifiera. Šezdeset prve je lutao po Marsu sa Nađom, nastojao da popravi ovu ili onu strukturu i da se ne umeša ni u šta problematično, ali u Kairu-na-Marsu, gde ga je Maja nakratko videla, događaji su ga odvojili od grupe, tako da nije uspeo da pobegne, kao oni, niz Marineris. Tada se mislilo da je ubijen kao i Saša; međutim, on je, kao i većina Kairana, preživeo, a posle pobune prebacio se u Sabiši i opet počeo da radi u ogromnim podzemnim izvorištima vode; ali, i da radi za 'podzemlje' u onom drugom smislu reči, tako da je doprineo da se Sabiši pretvori u prestonicu ilegalaca i polusveta. Neko vreme živeo je sa Marijom Dunkel, a kad su odredi UNTA zatvorili Sabiši, on i Marija su, tražeći novo stanište, prošli kroz Odesu. Prisustvovali su, u Odesi, proslavi godine M-50, i to je bio poslednji put da ga je Maja, koliko se mogla setiti, videla živog. Stajao je u grupi sa svim ostalim Rusima koji su se tu našli; nazdravljali su, pićem, na onaj njihov starinski način. Meri je pričala da su se njih dvoje tada razišli, i da je on otišao u Senzeni Na i postao jedan od lidera Druge revolucije. Kad je Senzeni Na pristupio savezu Nikozija-Šefild-Kairo, takozvanoj Istočnotarzijskoj alijansi, Jeli se uputio gore, da im pomogne u onoj situaciji oko Šefilda; potom se vratio u Senzeni Na, odslužio jedan mandat kao odbornik u prvoj nezavisnoj gradskoj skupštini tog grada, i polako postao jedan od 'dedova' tamošnje društvene zajednice, kao što su i mnogi drugi Prvostotinaši postali na drugim mestima. Oženio se jednom nigerijskom niseicom, koja mu je rodila sina; dvaput se vraćao na Zemlju, u Moskvu; postao je popularan komentator na ruskoj televiziji. Neposredno pre smrti radio je na projektu za basen Argire, sa Piterom, na planovima da se voda iscrpi iz nekih velikih akvifiera ispod Planina Milosrđa - Karitum Montesa - a da se površina njihova ne naruši mnogo. Jedna njegova praunuka živi na Kalistu i trudna je. A jednog dana na pikniku na ogromnom kružnom nasipu oko mohoul-rupe kod grada Senzeni Na, ovaj Rus se naprosto srušio, i niko ga nije uspeo vratiti u život.
     Ostade samo Prvih osamnaest. Doduše, Saks je (neočekivano da baš on to učini) napravio i jedan dodatni spisak, zasnovan na pretpostavci da su Hiroko i njena družina, ukupno sedmoro, takođe živi, ali da se kriju negde. Maja je smatrala da je to fantazija, očigledno prazno priželjkivanje, ali, kad pomisliš, Saks je ponajmanje sklon praznim priželjkivanjima, pa, prema tome, ko zna, možda tu ipak ima nečeg. Ali sigurno živih ostade samo osamnaestoro, a najmlađa od njih, Meri, (Hiroko bi, doduše, bila mlađa, kad bi bila živa) imala je sad 221 godinu; apsurdno, biti toliko mator, ali šta da se radi kad zemaljske emisije vesti kažu da je sad godina 2206...
     "Ali tamo ima nekih koji su već nabili i dvesta pedesetu, i više", reče Mičel, "i svi su izgledi da će kod njih tretmani uspevati još dugo, vrlo dugo. Ovo naše je možda samo niz nesrećnih podudarnosti."
     "Možda."
     Svaka smrt kao da je isekla po jedan komad iz njega. U licu je postajao sve tamniji i tamniji, što je Maju nerviralo. Nema sumnje, on sad prevrće po glavi misao da je trebalo da ostane u Provansi - to je bila njegova omiljena fantazija, taj njegov imaginarni dom u Francuskoj, iako je sasvim očigledno da Mars jeste njegov jedini dom i da je tako bilo još od trenutka kad su sleteli na ovu planetu - ili od trenutka kad se on još na Zemlji pridružio Hiroko - ili još ranije, od trena kad je, kao dečak, prvi put video Mars na nebu! Niko ne može reći kad se to dogodilo, ali Mars jeste postao njegov jedini dom, i to je jasno svima. Sem njemu. Ništa, on uveliko čezne za Provansom, naprosto vene; u Maji vidi takmaca koji mu ne dopušta povratak iz izgnanstva, ali, takođe, u njoj vidi i svoju zemlju u koju je izgnan; njeno telo njemu je zamena za teritoriju Provanse, njene sise njemu su bregovi Provanse, njen trbuh je njegova dolina provansalska, a njen seks njemu je plaža i okean njegov takođe. Naravno da nema izgleda da uspe jedan takav projekat - da nekome budeš i dom i partner; ali sve je to, ipak, samo nostalgija, a osim toga Mičel smatra da su nemogući projekti dobra i poželjna stvar, i često se pokaže da je ova njegova fantazija u redu, dobro dejstvuje, deo je njihovog odnosa. Mada, ponekad, i strašno opterećenje za nju. Najteže upravo onda kad umre neko od prvih sto kolonista, i kad ta smrt potera Mičela bliže njoj, ali i bliže mislima o domu.
     Saks je na svakoj sahrani bio 'bačen u rebus'. Lepo se videlo da je po njegovom mišljenju smrt jedno grubo nametanje spolja, jedan flagrantni slučaj mešanja onog 'velikog neobjašnjivog' koje tek tako iskoči odnekud i počne da maše crvenom zastavicom ispred njegovog nosa; kako čovek to da otrpi mirno, jedan takav naučni problem koji naprosto vapije da bude rešen? Ali čak i Saksa je zbunjivala ova raznovrsnost ispoljavanja 'brzog urušavanja'; ta pojava ih je kosila uvek na neki novi način, jedini zajednički elementi bili su brzina smrtonosnog delovanja i odsustvo ma kakvog ubedljivog pojedinačnog, 'glavnog' uzroka smrti. Kolaps talasne funkcije, nalik na njen jamais v×, nekakav jamais vivre, nikad življeno - teorija je bilo 'tušta i tma'; tema, od životnog značaja za sve superstare, ali i za sve one mlade koji očekuju da će toliko ostariti - dakle, drugim rečima, za svakoga. Iz tog razloga, ogromno proučavana. Ali još niko nije otkrio u čemu se to brzo opadanje sastoji, i da li je to uopšte jedna pojava ili mnoštvo različitih pojava; a smrt je stizala opet i ponovo.
     Pri Jelijevoj sahrani bacili su jedan deo njegovog pepela još jednim brzo-uzlazećim balonom, koji su lansirali sa iste tačke na lukobranu odakle i Spenserov; stajali su, dakle, na mestu odakle su, osvrtanjem, mogli videti celu Odesu. Posle su se povukli u stan Mičela i Maje. Način na koji su se sad držali na okupu bio je, zaista, čisti 'Praksis'. Prelistavali su Mičelove albume sa isečcima i fotografijama, prisećali se Olimpus Monsa, godine 61, Podbrega. Prošlosti. Maja je sve to prenebregla i samo im služila kolačiće. Na kraju u stanu ostadoše, osim nje, samo još Mičel, Saks i Nađa. Opelo je bilo završeno; mogla se opustiti. Zastala je kod kuhinjskog stola, položila šaku na Mičelovo rame, i preko njega bacila pogled na zrnastu crno-belu fotografiju na kojoj kao da su ostale mrlje od kafe i bolonjeze-sosa. Izbledela slika jednog mladog čoveka koji se široko osmehuje u kameru, osmehom znalačkim i samopouzdanim.
     "Kakvo zanimljivo lice", reče ona.
     Pod njenom rukom Mičel se ukruti. Nađa napravi lice kao da umire. Maja uvide da je rekla nešto pogrešno. Čak i Saks kao da se nešto stisnuo i maltene izgubio u mislima. Maja se pomno zagleda u tu fotografiju mladog čoveka. Zurila je i zurila i ništa joj ne postade jesno.
     Iziđe iz stana. Ode uzbrdo, strmim stepeništima Odese, pored svih belo okrečenih zidova i tirkiznih vrata i šalona, pored mačaka i kockastih velikih 'saksija' od terakote prepunih cveća, tako da se najzad nađe visoko, u jednom od najviših delova grada, odakle pogledom dosegnu mnogo kilometara preko indigo-ploče Helaskog mora. U hodu je plakala, ne znajući zašto. Čudan osećaj da je sve opustošeno. Pa ipak: i ovo, i ovo se već događalo.
     Posle nekog vremena primeti da je dospela u zapadni kraj gornjeg grada. Eno ga park zvani Paradeplac, tamo su davali predstavu 'Krvni čvor', ili, ne, valjda 'Zimsku priču'? Dabome, 'Zimsku priču'. Ali ovi se neće vratiti u život; za njih, toga neće biti.
     Pa, dobro. Ona je tu gde je. Poče silaziti lagano niz dugačke ulice-stepeništa, dole, dole, ka njihovoj zgradi, razmišljajući o pozorišnim komadima; dok je silazila, njeno raspoloženje se postepeno uzdizalo. Međutim, pred kapijom, ambulantna kola, i ona se sva ohladi, kao da je puna kofa ledene vode pljusnuta na nju, i zaokrete, i ode na drugu stranu, na šetalište.
     Šetala je gore-dole po parku dok se nije toliko umorila da šetati više nije mogla. Onda sede na klupu. Naspram nje, u jednom trotoarskom kafiću, neko je svirao u hripavi bandoneon, ćelavi tip sa sedim brkovima, vrećicama ispod očiju, okruglim obrazima, crvenim nosem. Njegova tužna muzika bila je sva, već, na njegovom licu. Sunce je zalazilo, a more se smirilo maltene sasvim, svaka široka talasna faceta blistala je sad onim viskoznim, staklastim sjajem koji tečne površine ponekad ispolje; sva voda u tačno istoj narandžastoj nijansi kao i sunce koje je žmirkalo i nestajalo među planinama na zapadu. Naslonila se, opustila, osećala morski povetarac na koži. Galebovi su jedrili ukočenih krila iznad nje. Najednom joj se ta boja mora učini veoma poznata, i ona se priseti da je sa Aresa gledala dole na mrljavu narandžastu kuglu - to je bio Mars, tada - na planetu nedirnutu, koja se valjala ispod njih, simbol svake moguće sreće. Nikada nije bila srećnija nego tad; od tih trenutaka, pa sve do danas, nikada.
     Onda je onaj osećaj opet zapljusnu, predepileptični oreol presque-v×-ja, more svetluca, a sav svet natopljen nekom ogromno značajnom istinom, koja je imanentna svuda, ali nigde dohvatljiva, ali zato navaljuje na sve stvari, hoće da se ispolji - i odjednom nešto kao da pucnu, i ona shvati, shvati - da upravo taj vid te pojave jeste, ujedno, i njeno značenje - a to značenje kaže: da je značaj svih stvari uvek nadomak, ali ipak izvan dohvata, zato što se nalazi u budućnosti, odakle i deluje, vuče sve ka sebi - i da u nekim trenucima, naročitim, čovek oseti tu plimnu silu postajanja kako ga vuče napred, kao jedno oštro, srećno iščekivanje poput onoga što je ona osećala kad je gledala sa Aresa dole na planetu Mars i kad njen podsvesni um nije bio ispunjen otpadom prošlosti nego nepredvidljivim mogućnostima žive budućnosti - ah, da, bilo šta se može dogoditi, bilo šta, bilo šta. Tada se presque-v× poče polako gasiti u njoj, opet nije videla, ali kao da je ovog puta ipak na neki način shvatila; ostade ona na klupi, puna i zračna; jer, evo nje, tu je, ipak, a sav potencijal za sreću biće uvek u njoj.









Trinaesti deo: OPITNI POSTUPCI
     Nirgal jeste otišao gore, u Šefild, ali u poslednji čas. Sa železničke stanice metroom do Utičnice, ne videći ništa ispred sebe. U divovskim dvoranama Utičnice on pođe pravo u salon za ispraćaj putnika. Ona ga je čekala tamo.
     Kad ga je ugledala, bilo joj je drago što je došao, ali se i nervirala što je toliko kasnio. Bilo je već sasvim blizu vreme kad će ona morati da krene. Uz kabl, pa u šatl, u jedan od nedavno izdubljenih asteroida; i to u jedan od najvećih i najluksuznije opremljenih. A onda polazak, i ubrzavanje jednako Marsovoj gravitaciji, koje će trajati, bez prestanka, nekoliko meseci; biće dostignuta brzina koja će iznositi nekoliko postotaka brzine svetlosti, a onda će se motori isključiti i asteroid će nastaviti putovanje tom brzinom. Jer taj asteroid je zvezdani brod; a odredište njihovo, jedna zvezda blizu Aldebarana, gde se planeta slična Marsu valja na orbiti koja je slična Zemljinoj, oko zvezde nalik na Sunce. Jedan novi svet, i novi život. Putnica: Džeki Bun.
     Nirgal ni sad nije mogao, baš, da poveruje u ovo. Poruku je primio pre samo dva dana, zatim celu noć nije spavao nego je pokušavao da odredi da li je to nešto od značaja, da li je deo njegovog života, treba li da isprati Džeki na taj put, treba li da pokuša da je ubedi da odustane.
     Videći je sada, shvatio je da nikako ne bi uspeo da je ubedi da odustane. Ona je krenula. Hoću da probam nešto novo, rekla je u svojoj poruci koja se sastojala samo od njenog glasa, bez ikakve slike. Tek tako, sa njegovog zglavka, njen glas: za mene ovde ne postoji više ništa. Svoju ulogu sam odigrala. Hoću da probam nešto novo.
     Grupu u asteroidu-zvezdoplovu sačinjavaju uglavnom Dorsabrevijanci. Nirgal je pozvao Šarlotu i zamolio je da pokuša saznati zbog čega je to tako. Složeni razlozi, rekla mu je Šarlota. Mnoštvo razloga. Ta planeta na koju idu srazmerno je blizu i idealna je za teraformiranje. Odlazak čovečanstva tamo jeste jedan veliki korak. Prvi korak ka zvezdama.
     Pa, znam, rekao je Nirgal njoj. Već je popriličan broj tih zvezdanih brodova otišao, ka raznim planetama koje izgledaju pogodno. Taj korak je već učinjen.
     Ali ovo je najbolja planeta dosad. A u Dorsa Breviji narod se pita nije li potrebno da se udaljimo od Zemlje mnogo, toliko mnogo, da bismo stvarno mogli imati čist, nov početak. Najteži deo je: kako ostaviti Zemlju. Situacija se opet pogoršala. Ova najnovija sletanja kolonista bez dozvole mogu, lako, biti početak invazije. Ako sagledaš Mars kao novo, demokratsko društvo, a Zemlju kao staro, feudalno, onda ta najezda jeste pokušaj starog da satre novo pre nego što bi novo moglo ojačati. Brojčano su nadmoćni, dvadeset milijardi njih, a dve milijarde nas. Deo tog starog feudalizma je patrijarhat sam. Zato se ljudi u Dorsa Breviji pitaju mogu li da se udalje malo više. Do Aldebarana ima da se putuje samo dvadeset godina, a oni su osobe koje će živeti dugo. Zato je krenula grupa njih. Porodice; šire porodične grupe; parovi bez dece; pojedinci bez dece. Kao kad je Prva stotina kretala na Mars, kao dani Buna i Čalmersa.
     I tako je Džeki sedela na podu, na tepihu, u salonu za ispraćaj putnika, a Nirgal isto tako, pored nje. Gledala je dole. Dlanom je zaglađivala tepih, a onda prstom pisala slova po njemu. Napisa: Nirgal.
     Sedeo je uz nju. Salon prepun, ali tih. Ljudi su izgledali smrtno ozbiljni, ubledeli, uznemireni, zaneti u misli, ozareni. Neki od njih bili su putnici, neki su samo došli da ih isprate. Kroz široki prozor salona vidi se unutrašnjost Utičnice, i u njoj lift-kabine koje se uzdižu ili spuštaju u tišini, duž zidova; i vidi se podnožje kabla dugačkog trideset sedam hiljada kilometara, sam njegov donji kraj koji lebdi deset metara iznad betonskog poda.
     Znači, ideš, kaže Nirgal.
     Da, kaže Džeki. Hoću nov početak.
     Nirgal sad ne reče ništa.
     Biće to jedna pustolovina, reče ona.
     Biće. Nije znao šta više da kaže.
     Pomeranjem vlakana tepiha, ona napisa: Nemir u svemir.
     Kad pomisliš, pa, to je zamisao da ti pamet stane, reče ona. Ljudski rod se širi kroz Galaksiju. Od zvezde do zvezde, sve dalje. To je naša sudbina. To je ono što treba da radimo. Već sam čula priče da je Hiroko stigla tamo, da su se ona i njeni ljudi ukrcali na jedan od prvih zvezdoplova, i to na onaj koji ide ka Barnardovoj zvezdi. Da tamo namerava da zasnuje jedan novi svet. Da širi zelenost.
     Priča jednako verovatna kao i sve one ostale, reče Nirgal. Tako je i bilo: lako je mogao da zamisli Hiroko u toj ulozi: jedno novo poletanje, priključenje novoj dijaspori, širenje čovečanstva preko zvezda, nastanjivanje prvo najbližih planeta, a onda otiskivanje dalje. Korak iz kolevke. Kraj preistorije.
     Zurio je u njen profil dok je crtkala šare po tepihu. On nju sada vidi poslednji put. Za oboje, ovo je kao da ona druga osoba umire. Isto se može reći za mnoštvo drugih parova koji sede zgureno i ćutke u ovoj dvorani. Neki se ljudi danas rastaju od svih, baš svih, koje poznaju.
     Tako je isto bilo i sa Prvom stotinom. Eto zašto su oni, Prvostotinaši, sve neki čudaci. Pa, ko bi normalan ostavio sve ljude koje poznaje i otisnuo se sa devedeset devet neznanaca. Neki od tih stotinu bili su slavni naučnici. Svi su, valjda, imali roditelje. Niko nije imao dece, niko nije bio u braku, osim šest bračnih parova koji su zajedno pošli na Mars kao članovi Prve stotine. Većinom, dakle, neoženjeni i neudate, bez dece, sredovečni, spremni za novi početak. Eto ko su oni bili. Eto šta je Džeki i danas: nema dece, nije udata.
     Nirgal pogleda na sasvim drugu stranu, pa opet nju: da, Džeki je tu. Zarumenela se u ovoj svetlosti. Fini vlaknasti sjaj njene crne kose. Ona diže pogled ka njemu, samo nakratko, pa se opet zagleda u tepih. Napisa: Kud god da odeš, bićeš tamo.
     Diže pogled ka njemu. Šta misliš, upita ga, šta se desilo sa nama?
     Ne znam.
     Sedeli su i gledali u pod. Kroz prozor se moglo videti kako jedna lift-kabina levitira iznad poda, lebdi uspravna, kreće se tako iznad svoje magnetne piste, prikačinje se na crnu šinu koja je deo kabla.
     Ne idi, htede on da kaže. Ne idi. Ne ostavljaj ovaj svet zauvek. Ne ostavljaj mene. Pamtiš kako su nas venčavali Sufiji? Pamtiš kako smo vodili ljubav uz vrelinu vulkana? Pamtiš li Zigot?
     Ali ne reče joj ništa od toga. Seća se ona, itekako.
     Ne znam.
     Ispruži ruku i pogledi kažiprstom drugo slovo š, koje nestade. Namesto njega upisa dva slova: mo.
     Ona se nasmeši setno. Šta je, naspram tolikih godina, jedna reč?
     Zvučnici oglasiše da je lift spreman za polazak. Ljudi počeše da ustaju, da govore razne stvari pojačanim, uznemirenim glasovima. Nirgal primeti da je i on ustao, i da se Džeki i on gledaju oči u oči. On je zagrli. To je njeno telo u njegovim rukama, stvarno kao stena. To je njena kosa u njegovim nozdrvama. On udahnu, zadrža dah. Pusti je, nek ide. I ona ode, bez ijedne reči. Na ulazu u lift okrete se i pogleda samo jednom nazad. Njeno lice. Onda nestade sa njegovog vidika.
     Kasnije je primio poruku, odštampanu, dostavljenu radio-talasima iz dubokog svemira. Kud god da odeš, bićemo tamo. To nije bilo tačno. Ali prijalo mu je. Reči imaju tu moć. Pa, dobro, reče on, i nastavi svoje dane lutanuja po ovoj planeti. Znači, i ja sad letim na Aldebaran.









49.
     Severno polarno ostrvo pretrpelo je, možda, veća preoblikovanja nego ijedan drugi predeo na Marsu; tako je, bar, Saks čuo, a sada, hodajući povrh litice koja čini jednu obalu reke Kazma Borealis, uvide šta su hteli time da kažu. Otprilike polovina polarne ledene kape se otopila; od masivnih ledenih zidina Kazme Borealis nije ostalo gotovo ništa. Ovo se dogodilo zbog ogromnog topljenja, kakvo na Marsu nije viđeno još od srednjeg hesperijanskog razdoblja; sva ta voda jurila je svakog proleća i leta nizbrdo, kroz slojeve peska i lesa, i prosecala sebi put kroz njih, ogromnom snagom. Pojedine udubine u pejzažu pretvorile su se, tako, u duboke kanjone sa zidovima od peska; slivodi su vodili ka Severnom moru, naravno, ali su bili vrlo nepostojani, svako sledeće prolećno topljenje dovodilo je do obrušavanja tih zidova i do naglih promena putanja vodotokova. Odroni zemljišta stvarali su nova jezera, kojima, međutim, nije bio suđen dug život. Jer, prirodne brane, nastale odronom, ubrzo su bivale prosečene silinom vode koja se preko njih prelivala, zatim i odnete, ostajale su samo obalne terase i bujične 'kapije'.
     Saks je sada stajao i gledao dole na jednu takvu kapiju, i računao koliko se vode moralo nakupiti iznad brane pre nego što se provalila. Ne smeš prići mnogo blizu ivicama ovakvih litica; nove su i vrlo nepouzdane. Biljaka je na vidiku bilo vrlo malo, tek tu i tamo poneka traka bledog lišaja, tek koliko da se oko odmori od mineralnih tonova. Reka Borealis bila je široki, plitki, pljuskavi tok belog ledničkog 'mleka', nekih sto osamdeset metara ispod njega. Pritoke su sebi takođe prosekle svakojake doline, ali ni približno tako duboke; odatle su sad izručivale svoje tovare vode, u vidu vodopada neprovidnih kao da teče razređena boja.
     Gore, iznad ovih kanjona, bila je ravan, nekada dno Kazme Borealis. Ovaj plato prorezan je pritokama nalik na obrasce 'žilica' na listu neke biljke. Još pre tih geoloških događaja teren je bio laminiran, pa se, prosecanjem ovih novih kanjona, pogledu otkrilo mnoštvo francuskih laminarnih obrisa, kao da je neko crtao izohipse sve do dna svakog kanjona.
     Bližila se sredina leta, zato je sunce jahalo na nebu bez prestanka, celog dana i cele noći. Oblaci su se slivali sa leda, severno od ovog predela. Kad je sunce silazilo najniže, što je bio ekvivalent sredine popodneva, ti oblaci su plovili ka jugu, ka moru, u vidu gustih izmaglica; imali su bronzani preliv, ili purpurni, ili, ponekad, ljubičastu nijansu, vibrantnu, tanano provučenu kroz osnovnu belinu. Plato je bio ukrašen malobrojnim cvetićima, što je Saksa podsetilo na glečer Arenu, onaj glečer koji je prvi privukao njegovu pažnju, pre onog incidenta sa specijalnom policijom. Sada je Saksu bilo vrlo teško da se priseti tog davnog susreta, ali je nešto ipak ostalo urezano, po svemu sudeći - na onaj način na koji se u svest pačeta, kad se izlegne iz jajeta, prvo stvorenje koje ugleda ureže kao 'majka', čak i ako to nije. Sada Saks ima na raspolaganju, za istraživanje, ogromne šume u predelima sa umerenom klimom, gde divovske sekvoje stoje uzvinute ka nebu, a ispod njih, kao 'niži sprat', borovi i jele, u njihovoj senci; spektakularne morske litice oko kojih kriče jata ptica, toliko mnogobrojna da liče na oblake; pojedine kratere koji su svojevrsni terarijumi sa biocenozama džungle; zimi, ima na raspolaganju velike ravnice prekrivene onom vrstom snega koja se zove 'sastrugi'; ima eskarpe koje su pravi okomiti svetovi, ima ogromne pustinje po kojima se premeštaju brda crvenog peska, ima vulkanske kosine posute crnom šljakom, ima biocenoze svakojake i najrazličitije, velike i male; ali on ipak, i do danas, najviše voli ove škrte biocenoze na ledu i kamenu.
     Pođe po stenama. Njegovo malo vozilo pođe sa njim, trudeći se, u okviru svojih mogućnosti, da ga verno prati. Prelazili su pojedine pritoke Borealisa, i to na plićim, uzvodnim mestima; time su označavali prve automobilske gazove u ovom delu sveta. Letnji cvetići, iako ih je bilo teško uočiti sa daljine veće od deset metara, imali su jarke boje, ništa manje spektakularne od boja cveća u najbujnijoj tropskoj džungli. Mnoga pokolenja ovih biljaka stvorila su nekakvo zemljište ispod sebe, ali sasvim tanko; ono će postajati deblje, ali to će biti proces veoma spor. Ubrzati ga, nije bilo lako; prospi koliko god hoćeš humusa po kanjonima, završiće uglavnom na dnu Severnog okeana, a ono što prospeš po platou, lako se može slediti zauvek i postati deo permafrosta. Zato su ljudi pustili da ova fel-polja rastu nekim sporim tempom koji će ih dovesti do toga da u dalekoj budućnosti postanu tundra; raspoložive količine veštački proizvedenog zemljišta izručivali su na neke druga, južnija područja, koja su obećavala da daju učinke kudikamo bolje. Saksu je to bilo sasvim po volji, jer je očuvana, i još mnogo vekova će ostati svima dostupna, prva areobiocenoza, tako škrta i nezemaljska.
     Gazeći kroz krš i lom tog terena, i pomno motreći da ne zgazi neko živo biće, Saks zaokrete ka svojim kolima, koja su ostala negde desno od njega, tako da mu sad nisu bila na vidiku. Sunce je putovalo iznad horizonta, u krug, ali je i sad bilo na otprilike istoj visini kao i tokom celog dana. Čim se čovek udalji od duboke, uzane, nove reke Borealis, usečene u ovo dno bivše, mnogo šire, orijentacija postaje teška; sever može biti bilo gde, u polukrugu od 180 stepeni iza tebe. Znaš samo da je 'negde iza'. Ali ne bi bilo pametno zalutati blizu obale severnog okeana, jer tamo krstare polarni medvedi, koji se na tom litoralnom pojasu snalaze veoma dobro. Ubijaju foke, prave rusvaj među gnezdima.
     Zato Saks malo zastade i proveri mape na kompjuteru/komunikatoru na svom levom šačnom zglavku. Ustanovi precizno gde se nalazi on, a gde njegovo vozilo. Ustanovi da je on na longitudi 31,63844 stepena, i na severnoj širini od 84,89926 stepeni, sa mogućnošću greške od nekoliko metara; za razliku od toga, njegova kola bila su na 31,64114 i na 84,86857; znači, ako se popne na ono brdašce u obliku vekne hleba, koje leži na pravcu zapad-severozapad od njega, i koje nudi čoveku zaista divno prirodno stepenište, trebalo bi da ih ugleda.
     Dabome. Eno njegovog vozila. Ono se takođe kreće, ležernom vožnjom ne bržom od sporog hoda. Ali, gle, u naprslinama ove vekne hleba našlo je sebi dom nešto živo: cvetići saksifraža. Zgurili se, i opstaju nekako, u zaklonu polomljenog kamena.
     Nešto u tom prizoru bilo je tako zadovoljavajuće: laminatni tereni, saksifraž u svetlosti - mala kola sama dolaze ka njemu, na randevu, a unutra ga čeka ručak - divni zamor u njegovim stopalima - i još nešto što on, priznati se mora, ne ume da odredi - neobjašnjivo je - u smislu da zbir pojedinačnih sastojaka od kojih je ovaj doživljaj sazdan nije jednak dobijenom ishodu, zadovoljstvu, koje je mnogo veće. Ovo je nešto kao zanos. Pretpostavka: to je ljubav. Duh ovog mesta, ljubav prema ovom mestu - areofanija, ne samo onakva kakvu je Hiroko opisala, nego neka jača, koju je ona možda doživela ali nije opisala. Ah, Hiroko - da li je moguće da je tebi bilo ovako lepo, svaki dan, toliko vremena? Blagosloveni stvore! Nije čudo što je zračila onakav oreol oko sebe, stekla toliko sledbenika. Biti u blizini ovakvog blaženstva, naučiti da ga osetiš i u sebi... Ljubav prema jednoj planeti. Ljubav prema životu te planete. Nesumnjivo je biološka komponenta jednog prizora presudna za obrazovanje čovekovog stava prema tom prizoru. Čak i En bi to morala priznati, svakako, kad bi sada stajala pored njega. Eto hipoteze koju bi bilo zanimljivo proveriti. Pogledaj, En, ove purpurne saksifraže. Vidi kako cvetić tako mali uspeva da privuče k sebi tvoj pogled. Sav pejzaž krivudav, ali pažnja posmatrača se usmeri tačno u tu žižu. Otud, ljubav. Spontano nastala.
     Uistinu, ova božanski lepa zemlja izgleda, njemu, kao svojevrsni odraz Vaseljene cele, bar sa stanovišta razmera živog i neživog. On je pratio biogenetske teorije Deleza; taj drugar pokušava, pomoću matematičkih operacija kojima obuhvata kosmološke razmere i procese, da proceni koliko ima u svemiru onoga za šta je Hiroko upotrebljavala naziv viriditas, zelenost. Koliko je Saks mogao shvatiti, Delezov zaključak glasi da je još u Velikom prasku postojala sila zelenosti, koja se provlačila kao nit, a bila je složeni granični fenomen iskazan između pojedinih sila i čestica; zelenost je krenula iz Velikog praska u mnogim pravcima, izračena, ali samo kao čista potencijalnost, a onda, kad su planetni sistemi drugog pokolenja prikupili k sebi ceo asortiman težih elemenata, zelenost je i ostvarena, što znači da je tada iz te potencijalnosti iznikao život. Svako takvo izniknuće bilo je jedna mala eksplozija, jedan 'Mali prasak', i svako se nalazilo tačno na kraju jedne niti viriditasa. A tih niti nije bilo mnogo; kroz Vaseljenu su širene jednoobrazno, pratile su okupljanje galaksija u grupe, ali su se i galaksije ponekad okupljale povodeći se za prisustvom pojedinih takvih niti. Posledica: svaki Mali prasak bio je udaljen od svakog drugog Malog praska najviše što je bilo moguće da se udalji. Iz tog razloga, ostrva života međusobno su veoma udaljena u vremeprostoru, tako da je kontakt malo verovatan, naprosto zato što su sva ona nastala veoma pozno, i na velikim međusobnim rastojanjima, tako da jednostavno još nije bilo dovoljno vremena da se kontakt ostvari. Saksu se činilo da ova hipoteza, ako je istinita, sasvim dobro objašnjava neuspehe SETI programa koji su i posle onolikog osluškivanja, četvorovekovnog, čuli samo tišinu među zvezdama. Četiri stotine godina su samo jedan tren u odnosu na milijardu svetlosnih godina, rastojanje koje nas, po Delezu, deli od najbližeg drugog ostrva života, i svako takvo ostrvo od svakog njemu najbližeg.
     Zelenost, dakle, postoji u kosmosu kao ovaj cvetak saksifraža na velikim kamenim i peščanim prostorima Polarnog ostrva: izdvojena, malena, veličanstvena. Saks je video zakrivljenu Vaseljenu pred sobom; Delez, međutim, tvrdi da živimo u ravnoj Vaseljeni, koja se drži tačno u delikatnoj ravnoteži navrh 'kuspa' između stalnog širenja i puilsirajućeg modela koji se naizmenično širi i skuplja. Štaviše, taj Delez tvrdi da tačka prekretnica, kad će se odlučiti da li će ova naša Vaseljena početi da se sažima ili će se otisnuti u nezadrživu širenje posle koga više neće biti ni najmanje mogućnosti za sažimanje, mora biti, u vremenu, vrlo blizu sadašnjeg trenutka! Ovo je kod Saksa budilo veliku podozrivost, pogotovo zbog implikacije koju je Delez nabacivao da bismo mi mogli nekako i uticati na taj ishod: tresni nogom po tlu, i svemir će se razleteti i završiće raspadanjem i toplotnom smrću; ali ako uvučeš dah, uvući ćeš i sav svemir ka nezamislivoj tački 'omega' u kojoj će nastati eskaton: ne. Već i zbog prvog zakona termodinamike, a i iz mnogih drugih razloga, to što Delez priča mora biti halucinacija, doduše kosmološka; egzistencijalizam jednog čoveka koji bi hteo da bude 'mali bog'. Psihološka posledica naglo uvećanih fizičkih moći ljudskog roda, možda. Ili, naprosto, posledica Delezove težnje ka megalomaniji; čoveku palo na um da baš on može da objasni sve.
     Uistinu, Saks je s podozrenjem gledao na celokupnu modernu kosmologiju, zato što je, svaki put iznova, postavljala čovečanstvo u središte svega. Saksu je to govorilo da su sve takve kosmološke formulacije, zapravo, puki artefakti ljudskog opažanja: šta god oni, svojim ljudskim očima, gledaju, priviđa im se da u tome postoji snažno antropičko načelo, koje, kao nekakva boja, natapa svaku njihovu sliku Vaseljene. Doduše, priznati se mora, neka osmatranja dala su ishode zaista vrlo čvrste, ishode koje bi zaista vrlo teško bilo pripisati ljudskoj pristrasnosti posmatrača, ili podudarnosti. Kako čovek da poveruje da Sunce i Mesec imaju, prividno, tačno istu veličinu kad ih neko posmatra sa Zemljine površine? Neverovatno. Ali imaju. Podudarnost. Podudarnosti se dešavaju. Ipak, za većinu antropocentričkih odlika Vaseljene Saksu se činilo da predstavljaju samo oznake na krajnjim granicama ljudske sadašnje sposobnosti shvatanja; savršeno je moguće da postoje stvari veće od Vaseljene, i neke druge stvari, manje od takozvanih 'struna'; možda neki daleko širi plenum, ali sazdan od znatno manjih sastojaka; i da sve to ostaje izvan ljudske moći opažanja ili, čak, matematičkog iskazivanja. Ako je ova pretpostavka istinita, onda bi se mogle objasniti pojedine nedoslednosti u Baoinim jednačinama - ako dopustimo da postoji mogućnost da su naše četiri makrodimenzije vremeprostora povezane sa nekim većim dimenzijama, onako kao što su šest mikrodimenzija atomske fizike povezane sa iste te četiri makrodimenzije koje mi u našem svetu opažamo. U tom slučaju, Baoine jednačine mogle bi da dejstvuju zaista predivno - on ima viziju jedne moguće formulacije, na domaku je...
     Spotače se, ali povrati ravnotežu. Još jedan nabor na pesku, ali bio je otprilike triput veći od ostalih, normalnih. U redu, idemo - napred; penji se u kola. Nego, o čemu je ono razmišljao, maločas?
     Ne može da se seti. Zna da je razmišljao o nečem zanimljivom. Izgleda da je bio blizu rešenja nečega. Poče se truditi svim silama da se seti: čega. Ništa, ne može. Stvar je još prisutna negde u pozadini njegovog uma i žulji ga kao kamičak u zadnjem delu cipele. Stvar navrh jezika koja ne uspeva da se probije u reči. Strahovito nelagodno; da izludiš. To mu se (seća se on toga) dešavalo i ranije, a u poslednje vreme češće nego ikad, zar nije tako? Nije siguran da je tako, ali ima osećaj da jeste. Tok njegovih misli ponekad se prekidao, a posle nije mogao biti nastavljen, čak ni najupornijim njegovim nastojanjem da se seti o čemu je to razmišljao.
     U kola je ušao, ali nije ni video svoj hod do njih. Voleti neko mesto, to je baš lepo, ali da bi nešto voleo, moraš to nešto da pamtiš! Čovek mora biti sposoban da pamti sopstvene misli! Sav obuzet pometnjom, uvređen, on poče da petlja po unutrašnjosti vozila, da namešta sve što je potrebno za ručak. Onda pojede taj ručak, ne znajući i ne primećujući da to čini.
     Ovi problemi sa pamćenjem, pa, to je nedopustivo.

     Zapravo, sad kad je počeo da razmišlja o tome, on uvide da zaista često gubi nit razmišljanja. Ili mu se, bar, tako čini. Da li je dobro zapamtio ta svoja nezapamćivanja? Kad tako pogledaš, problem nekako naheren. Ali on je svestan, nesumnjivo, izvesnog broja slučajeva kad je izgubio misao, i posle mu u glavi na tom mestu ostala samo praznina, ali i osećaj da je misao bila neka veoma dobra. Čak je pokušavao da govori u svoj komunikator čim ga obuzme takav napad ubrzanog razmišljanja; nadao se da će kasnije, preslušavanjem snimljenih reči, ustanoviti šta je mislio. Ali čim progovori glasno - misaoni proces se zaustavi. Po svemu sudeći, on nije verbalni mislilac; on misli u slikama, ponekad misli jezikom matematike, ponekad nekim bezobličnim tokom koji ne ume opisati nikako. Govor preseče sve to. Ili, ako nešto i bude snimljeno, zabeležene reči ne budu ni izdaleka onako upečatljive kao što je on, u trenucima takve obuzetosti, mislio da će biti. Čuješ samo nekoliko rečenica, neodlučnih, nepovezanih, i, nadasve, sporih - ni nalik na misli koje se nadao da uhvati, a koje su, naročito u tom posebnom duševnom stanju, upravo suprotne po svojim osobinama: hitre, suvisle, lake; slobodna igra uma. Taj proces nemoguće je uhvatiti, i Saksu sad postade veoma jasno koliko je mali deo ičijeg razmišljanja ikad zabeležen ili prenet ijednoj drugoj osobi; svoj tok svesti čovek naprosto ne može da deli ni sa kim, osim u nekim malim količinama, pa makar bio i najplodniji matematičar, najprilježniji pisac dnevnika.
     Dobro, pa šta se tu može; ti incidenti su samo još jedan od novih uslova na koje se oni moraju prilagoditi u svojoj neprirodno produženoj starosti. Taj jedan je vrlo nezgodan, zaista nervira. Nesumnjivo treba ispitati stvar, iako je problem pamćenja dobro poznata močvara u koju se nauka o ljudskom mozgu mnogo puta zaglibila. Ličilo je pomalo na problem krova koji curi; odmah posle takve izgubljene misli čiji oblik još ostaje u njegovoj svesti, ali prazan, praćen celokupnim dotadašnjim emocionalnim uzbuđenjem, on se nervirao maltene do ludila; ali pošto je sadržina te misli bila stvarno zaboravljena, već posle pola sata njemu se činilo da čitava stvar nije značajnija od onoga kako čoveku minut-dva posle buđenja 'pobegnu' snovi. Druge stvari se nametnu kao značajnije.

     Smrt njegovih prijatelja, na primer. Ovog puta, Jelija Zudova, koji je bio član Prve stotine, ali ga Saks nikad nije dobro poznavao. Svejedno, on ode dole u Odesu na sahranu, koja se razvlačila žalostivno, pri čemu je on često sasvim gubio usredsređenost i lutao kroz razmišljanja o Vladu, o Spenseru, o Filis, a onda o En - vratiše se najzad u 'Praksisovu' zgradu i sedoše u Mičelov i Majin stan. To nije bio onaj isti stan u kome su živeli pre Druge revolucije, ali se Mičel veoma potrudio da izgleda sasvim isto, bar koliko se Saks mogao prisetiti... nešto u vezi sa Majinom terapijom, pošto ta ženska ima sve veće mentalne probleme... Saks nije bio siguran koji joj je problem najnoviji. Nikad nije uspevao da iziđe nakraj sa tim izrazitije melodramatičnim njenim vidovima, i nikad nije obraćao mnogo pažnje na ono što je Mičel o njoj pričao kad su se njih dvojica susretali - priča uvek drugačija, a sve isto.
     Sada je uzeo šolju čaja od Maje i gledao je kako se vraća u kuhinju, pored stola na kome su Mičelovi albumi sa isečcima bili rašireni. Na vrhu je stajala jedna fotografija Frenka, ona ista koju je Maja čuvala kao veliku dragocenost, pre toliko vremena; čak ju je bila pričvrstila na kuhinjski ormarić iznad sudopera, u onom ranijem stanu, na kraju ovog istog hodnika - Saks je tu pojedinost upamtio najjasnije, stvar je odlično simbolizovala te njihove godine: svi oni se nešto muče i natežu, a mladi Frenk im se smeje.
     Maja stade i zagleda se u tu sliku, pomno. Priseća se njihovih ranijih mrtvih, nesumnjivo. Onih koji su otišli ranije, tako davno.
     Međutim, ona reče: "Kakvo zanimljivo lice."
     Saks oseti led u unutrašnjosti tela. Jasno, prepoznatljivo fiziološko ispoljavanje psihološkog šoka. Izgubiti suštinu nekog svog spekulativnog razmišljanja, promašiti u jednom zaletanju u metafizičko - to je jedna stvar. Ali ovo, zaboraviti svoju prošlost, njihovu prošlost - to je neodrživo. Nedopustivo. On nema nameru da to dopusti.
     Maja je primetila da su njih dvojica šokirani, ali joj nije bilo jasno zašto. Nađi su pošle suze na oči, a to je prizor koji se retko viđa kod nje. Mičel je izgledao kao da ga je grom pogodio. Maja je osetila da nešto veoma ozbiljno nije u redu i pobegla je iz stana. Niko je nije zaustavljao.
     Oni koji su ostali, nastavili su veče. Nađa je prišla Mičelu. "Sve više i više ovako", mrmljao je Mičel. Bled kao da je video utvaru. "Sve više i više. Ja to, takođe, osećam. Ali da se Maji..." Vrteo je glavom, izgledao duboko obeshrabren. Čak ni Mičel, dakle, ne može da izvuče ništa pozitivno iz ovoga, Mičel koji je uspevao da primeni svoju alhemiju optimizma na sve njihove ranije nesreće i neuspehe, uspevao da ugradi sve njih u svoju veliku priču, u taj mit o Marsu koji je nekako iščupao iz blata svakodnevice. Ali ovo je bila smrt priče. Samim tim, teško da bi se moglo mitologizovati. Ne - živeti dalje, kad je pamćenje već umrlo, to bi bila samo farsa, besciljna i užasna. Tu se, dakle, mora nešto uraditi.

     Saks je još premišljao o ovome, sedeći u jednom uglu, zagledan u ekrančić na svom zglavku, gde je pozvao niz citata iz nedavnih naučnih radova o pamćenju, kad se iz kuhinje začu neki tup udarac, a onda Nađin krik. Saks pojuri tamo i nađe Nađu i Arta kako čuče iznad Mičela koji je ležao na podu, potpuno beo u licu. Saks pozva nastojnika, i brže nego što je zamišljao da je uopšte moguće ekipa za prvu pomoć grunu na vrata, natovarena opremom, odgurnu Arta u stranu, krupni mladi Marsovci koji su energično umotali Mičela u paučinu svoje mašinerije, ostavljajući starce da budu samo posmatrači koji sa strane gledaju kako se njihov prijatelj - bori.
     Saks je seo tačno između tih bolničara, smetajući im, i prislonio šaku na Mičelov vrat i rame. Mičelu je disanje prestalo, puls takođe. Lice belo. Saks se sklonio. Pokušaji oživljavanja bili su nasilni, davani su električni šokovi sve jači, zatim je pacijent veoma delotvorno prebačen na sistem veštačkog srca i veštačkih pluća. Mladi medicinari radili su ćutke, razmenjivali su poneku reč samo kad je bilo neophodno, i činilo se da ne primećuju starce koji su sedeli na podu naslonjeni svi leđima na isti zid. Uradiše sve što se uraditi moglo, ali Mičel ostade tajanstveno i tvrdoglavo mrtav.
     Naravno, čovek se potresao zbog Majinog gubitka pamćenja. Ali zar je to neko objašnjenje. I pre toga je znao kakvi su Majini problemi; znao je on to bolje nego iko drugi. Brinuo se odavno. Prema tome, nijedan pojedinačni njen simptom nije trebalo mnogo da ga uznemiri. Podudarnost. Rđava. I naravno, posle nekog vremena - vrlo kasno te večeri, zapravo, kad su konačno i doktori odustali, i odneli Mičela niz stepenice, i počeli da prikupljaju svoju opremu - Maja se vratila. Onda su morali da joj kažu šta se desilo.
     Bila je posle toga sva izvan sebe, naravno. Njen šok i očaj bili su previše za jednog mladog bolničara, koji pokuša da je teši (nema izgleda da uspeš, htede Saks da mu kaže, pokušao sam i ja to, ali uzalud) i kao nagradu za trud dobio žestok šamar, što ga je naljutilo; izišao je u hodnik i teško seo.
     Saks iziđe i sede pored uplakanog momka.
     "Ne mogu više ovim da se bavim", reče momak posle nekog vremena. Poče vrteti glavom kao da se izvinjava. "Nema svrhe. Dođemo i učinimo sve što se može, a ništa ne postignemo. Protiv brzog urušavanja nema pomoći."
     "A brzo urušavanje je šta?" upita Saks.
     Mladi čovek slegnu masivnim plećima, šmrcnu. "U tome i jeste problem. Niko ne zna šta je."
     "Ali sigurno postoje neke teorije? Autopsije?"
     "Srčana aritmija", reče drugi mladi bolničar, koji je prolazio, odnoseći neku opremu.
     "Ma to je samo simptom", reče ljutito ovaj uplakani, i opet šmrcnu. "Zbog čega nastupi ta aritmija? I zbog čega ni CPR ne dovede do ponovnog rada srca?"
     Na ovo ne odgovori niko.
     Još jedna tajna koju treba rešiti. Saks se osvrte i kroz vrata vide da Maja sedi na kauču i plače, dok Nađa stoji pored nje kao kip Nađe. Odjednom, Saks uvide da će Mičel, čak i ako on nađe objašnjenje, ostati mrtav.
     Art je nešto razgovarao sa doktorima, dogovarao se za dalje postupanje. Saks kucnu po zglavku i pogleda listu naslova o brzom urušavanju: osam hiljada trista šezdeset jedan naslov, na tom spisku. Pregledi celokupne literature o toj temi; tablice koje su sastavile veštačke inteligencije. Ali ništa što bi ličilo na konačni zaključak, na usvojenu paradigmu. Sve još u stadijumu posmatranja i početnih hipoteza... to jest, razmahivanja po mraku. U mnogo čemu je to podsećalo na stručne radove o pamćenju koje je Saks u poslednje vreme čitao. Smrt i um; koliko već oni proučavaju ove probleme, i koliko im se ti problemi opiru! I sam Mičel je svojevremeno komentarisao tu stvar, nagoveštavao da postoji neka dublja priča koja bi mogla objasniti sve neobjašnjeno; Mičel je tako govorio, Mičel koji je Saksa vratio iz afazije i osposobio ga da razume pojedine delove sebe za koje ranije nije znao ni da postoje. Mičela sada više nema. I neće se vratiti. Izneli su poslednju verziju njegovog tela iz ovog apartmana. Tip je bio star otprilike koliko i Saks, dvesta dvadeset i nekoliko godina. Po svim ranijim merilima, duboka starost; pa, kad je tako, otkud ovaj bol u Saksovim prsima, otkud ovo vrelo zamućenje od suza u njegovim očima? Nelogično. Ali Mičel bi razumeo. Bolje i ovo, nego smrt uma, rekao bi on. Ali Saks nije bio baš siguran; njegovi sopstveni problemi, oni sa pamćenjem, sada su mu izgledali kudikamo manje važni, Majini takođe. Pamti ona dovoljno da sad bude sva razbijena od jada; zar ne? Pamti i on. Pamti on ono što je važno.
     Čudnovato, kad se prisetiš: on, Saks, nekako se zatekao uz nju neposredno posle smrti sva tri njena družbenika. Džon, Frenk, sada Mičel. Svaki put je udarac bio sve gori za nju. A i za njega.

     Mičelov pepeo, u balonu koji se vinuo nad Helasko more. Sačuvali su jedno uštinuće, između tri prsta; to će poslati natrag, u Provansu.









50.
     Literatura o problemima starenja i dugovečnosti bila je toliko ogromna da Saksu u prvi mah nije bilo lako da organizuje svoj uobičajeni napad na građu. Očigledno dobra polazna tačka bili bi najnoviji radovi o brzom urušavanju. Ali da bi se razumeli ti članci, čovek bi morao prvo da prouči one ranije, a osim toga, da potpunije shvati same tretmane za dugovečnost. Tu oblast Saks nikada nije dublje proučio, nagonski je uzmicao od nje zbog njene neuredne, biološke, neobjašnjive, polučudesne prirode. Tema vrlo bliska središtu onog velikog neobjašnjivog, zapravo. On je uvek srećno prepuštao da se time bave Hiroko i onaj vrhunski nadareni Vladimir Tanejev. To dvoje su zajedno sa Ursulom i Marinom pripremili i nadgledali prve tretmane, a posle toga, mnoge krupne modifikacije.
     Sada je, međutim, Vlad mrtav. A Saks zainteresovan. Vreme je da on zaroni u viriditas, u vilajet zamršenog.
     Postoji uređeno ponašanje i postoji haotično ponašanje; ali na granici između njih, u njihovoj, takoreći, međuigri, postoji veoma prostrana oblast složenog. To je zona u kojoj se pojavljuje zelenost, to je prostor u kome život može postojati. U najširem filozofskom smislu može se reći da se antigerontološki tretmani zasnivaju na tome da život zadržavaju u sredini te zone - daleko od raznih upada haosa (kao što je aritmija), ali i reda (kao što je rast malignih ćelija), jer takvi upadi kobno poremete organizam.
     Ali sada nešto nagoni antigerontološki tretiranu jedinku da se pomakne iz neznatne ostarelosti veoma brzo u drastičnu ostarelost - ili, što je još alarmantnije, pravo iz zdravlja u smrt, bez ikakvog starenja. Neka dosad neuočena erupcija haosa, ili sređenosti; prodor nečeg takvog u pograničnu, sloenu zonu. Tako se, bar, njemu činilo, na kraju jedne veoma duge sesije čitanja opisa, najopštijih koje je mogao naći, te pojave. Ovo je odmah sugerisalo izvesne pravce istraživanja, i to matematičke opise granice između složenosti i haosa, kao i između sređenosti i haosa. Ali Saksa uhvati jedan od tih napada zaboravljanja, upravo kad je stvorio celovitu viziju problema i matematičkog pristupa za rešavanje; propade sve to, zauvek nestade ceo taj redosled misli. No, verovatno je to ipak bila (tešio se posle) vizija odveć filozofska da bi ikakvu praktičnu korist donela. Objašnjenje, ipak, ne može biti nešto što je lako naći, jer da jeste, dosadašnji ogromni usredsređeni napor medicinske nauke već bi ga našao. Naprotiv; objašnjenje se verovatno krije u nečem veoma istančanom u hemiji mozga, areni koja već pet stotina godina odoleva naporima da bude naučno istražena; odoleva kao hidra, svako novo rešenje tek je uvod u novu punu glavu tajni...
     Pa ipak, on ostade uporan. Posle nekoliko nedelja pomnog čitanja, on steče, naravno, bolji uvid nego što ga je ikada ranije imao u to polje. Ranije je njegov utisak bio da se tretman za dugovečnost sastoji uglavnom od jedne prilično jednostavne injekcije subjektove sopstvene DNK, s tim da će veštački proizvedeni lanci DNK pojačati one koji u ćelijama već postoje, popraviti kvarove i raskide koji su se vremenom pojavili, načelno govoreći - ojačati stare lance. To je, zapravo, bilo istina, tretman je delovao tako, ali i još na neke načine, jer starenje nije samo kvar u deobi ćelija. Ono je, kao što se i moglo pretpostaviti, pojava složenija od pukog kidanja hromozoma. Ono je čitav jedan kompleks različitih procesa, od kojih neki jesu dobro shvaćeni, a neki nisu. Proces starenja se odvija na svakom nivou: na nivou molekula, ćelije, organa, organizma. Jedan deo starenja potiče od hormonalnih dejstava koja su bila pozitivna za mladi organizam u reproduktivnoj fazi, ali tek kasnije postanu negativna, kod postreproduktivne životinje, kada to, u terminima evolucije, više nije važno. Neke linije ćelija su praktično besmrtne; ćelije koštane srži i ćelije sluzokože unutar organa za varenje nastaviće da se razmnožavaju sve dok je ono oko njih živo, i neće nikad pokazati nikakve promene koje bi bile u vezi sa proticanjem vremena. Ali neke druge ćelije, kao što su nezamenjivi proteini u očnom sočivu, trpe promene zbog toga što su izložene svetlosti ili toploti; promene koje se sakupljaju tako pravilno da to može poslužiti kao svojevrsni biološki časovnik. Svaka vrsta ćelijske linije stari nekom svojom, drugačijom brzinom, ili ne stari uopšte; prema tome, nije reč o 'proticanju vremena' u njutnovskom smislu, vremena koje bi entropijski delovalo na jedan organizam kao celinu. Pokazalo se da takvog vremena nema. Postoji veoma veliki broj zasebnih nizova hemijskih i fizičkih događaja, koji se odvijaju svaki svojom brzinom, i imaju različite posledice. U svakom krupnom organizmu postoji fantastično veliki broj mehanizama za opravku ćelije, ali i imunitetni sistem koji raspolaže velikim, kao i raznovrsnim moćima. Često tretmani za dugovečnost potpomažu rad ovih mehanizama, ili ih popravljaju, ili obavljaju isti rad umesto njih. U tretmane su sad bile uključene i zamene za enzim fotolijazu, da bi se popravila oštećenja na DNK, ali i za pinealni, to jest epifizni hormon melatonin, zatim za dihidroepiandrosteron, jedan od steroidnih hormona koji se proizvode u adrenalnim žlezdama... Oko dve stotine takvih sastojaka, u današnjim antigerontološkim tretmanima.
     Tako nepregledno ogromna oblast, tako zamršena - ponekad je Saks, po završetku čitanja za taj dan, silazio na odesku obalu mora, da sedi na kornišu sa Majom; kupovao burito-sendvič, počinjao ga jesti; onda bi zastao i zagledao se u njega i počeo da razmišlja o svemu što je potrebno da bi se nešto takvo moglo svariti, i još, o svemu što njih održava u životu - osetio bi svoj dah, koji u ranijim vremenima nije nikad primećivao - najednom bi se osetio bez daha - izgubio apetit - izgubio veru da ijedan tako složen sistem može postojati duže od jednog trena, a da se sav ne sroza u praiskonski haos i u jednostavnosti astrofizike. Kao kula od karata visoka sto spratova, na vetru: kucni je ma gde... Sreća je bila da Maji nije bilo potrebno neko mnogo aktivno druženje, jer je Saks često ostajao i po mnogo minuta nesposoban da progovori i jednu jedinu reč, zanet u kontemplaciju o svojoj sopstvenoj očitoj nemogućnosti postojanja.
     Ali bio je rešen da izdrži još. Tako postupa naučnik suočen sa zagonetkom. Pomagali su mu, u istom traganju, mnogi drugi; radili su ispred njega, na krajnjim prednjim granicama znanja, radili su i sa strane od njega, u srodnim poljima, od malenih - virologije, gde su istraživanja majušnih oblika kao što su prioni i viroidi otkrivala stalno nove, još manje forme, toliko sitne da se maltene više nisu mogle ni nazivati živim bićima: viride, virise, virse, vise, vse, koji su, svi, mogli imati uticaja na problem starenja... pa sve do objedinjenih funkcija celog organizma, kao što je uticaj ritmova moždanih talasa na srce i na druge organe, ili uticaj sve slabijeg i slabijeg (sa proticanjem godina) lučenja melatonina, hormona koji je, činilo se, regulisao mnoge vidove starenja. Saks je pratio sva ta istraživanja, nastojeći da ostvari neki novi uvid, iz svog ugla čoveka koji se uključio kasnije, ali koji (nadao se) ima neku širu perspektivu. Morao je da krene za svojom intuicijom da bi ustanovio šta je stvarno bitno, a onda da prouči to.
     Naravno, nije mu pomagalo to što su neke od njegovih najboljih misli iščezavale, pretvarale se u 'blank', u trenutku kad ih je dovršavao. Mora nekako zabeležiti te navale misli pre nego što nestanu! Poče govoriti glasno sam sa sobom, često, čak i u javnim situacijama, nadajući se da će ovim možda sprečiti blankiranje; ali nije uspevalo. To naprosto nije bio verbalni proces.
     U tolikom poslu, susreti sa Majom bili su zadovoljstvo. Kad padne veče, Saks, ako primeti da je veče, ostavi čitanje i krene niz ulice-stepeništa grada, do korniša, a tamo, na jednoj od četiri različite klupe, često vidi Maju, kako sedi i gleda preko luke, ka moru. On ode do jednog od kioska sa hranom, u zadnjem delu parka, kupi burito ili giro, i neku salatu ili 'kukuruzni hotdog', i dođe i sedne na klupu do nje. Ona samo klimne glavom, i onda oni jedu i ne pričaju mnogo. Posle samo sede i gledaju more. "Kakav ti je bio dan?" "Onako. A tvoj?" Nije pokušavao da mnogo priča o onome što je čitao, a ona nije govorila mnogo o hidrologiji, niti o pozorišnim predstavama na koje će ići kad padne mrak. Oni, zapravo, nisu imali mnogo šta da kažu jedno drugome. Ali ipak je bilo nekakvo druženje. Jedne večeri, Sunčev zalazak se rasplamsa do neuobičajeno blistave boje lavande. "Baš se pitam koja je to boja?" upita Maja, a Saks se odvaži da kaže: "Lavanda?"
     "Ali lavanda je obično pastelnija, zar ne?"
     Saks pozva na zglavak onu tabelu kolora koja mu je, u davnoj prošlosti, pomagala da odredi boje neba. Maja prezrivo frknu na ovo, ali on ipak podiže zglavak i poče porediti kvadratne uzorke boja, koji su se na ekrančiću smenjivali, sa bojom neba. "Treba nam veći ekran." Onda nađoše boju koja se, po njihovom utisku, podudarala, ali ispod nje je pisalo: svetla ljubičasta. Mada je veoma ličila i sledeća, bleda ljubičasta.
     Posle se to pretvorilo u mali hobi. Bilo je zaista neobično koliko su raznovrsne bile boje zalazaka sunca u Odesi-na-Marsu; uticale su na nebo, na more, na belo okrečene zidove grada; varijacija bezbroj. Mnogo više varijacija nego što postoji naziva. Siromaštvo engleskog jezika u ovoj oblasti večito je iznenađivalo Saksa. Takođe siromaštvo tablice sa bojama. Lepo je pisalo da ljudsko oko može da opazi oko deset miliona boja i nijansi; ali je u toj njegovoj tablici bilo samo 1.266 uzoraka, a tek vrlo mali deo njih imao je naziv. Zato su većinom večeri njih dvoje podizali levu ruku ka nebu i probali razne prelive, poredili ih sa nebom, nalazili neki najsličniji, i otkrivali da se ne zove baš nikako. Izmišljali su im, zato, nazive: drugooktobarska, jedanaesta narandžasta, afelionska purpurna, limunov list, maltene zelena, Arkadijeva brada; Maja je u ovom izmišljanju bila neiscrpna, stvarno joj je to dobro išlo od ruke. Ponekad su nalazili neku boju koja ima naziv, i koja se (barem na trenutak) podudara sa nebom, i to im je bila prilika da nauče novu reč i njeno stvarno značenje, što je Saksu prijalo. Ali u tom rasponu između crvene i plave, engleski jezik ima iznenađujuće malo da ponudi; stvarno nije opremljen za upotrebu na Marsu. U jedan smiraj dana, kad su ustanovili da je nebo otprilike slezove boje, prošli su metodično kroz kartu, da vide šta sve u njoj postoji, koji nazivi. Purpurna, magenta, ljubičasta, amarant, plavi patlidžan, slez, ametist, šljiva, 'violacentna', lila, heliotropna, to jest boja biljke sunčac, pa klematis, odnosno boja biljke pavetine, lavanda, indigo, zumbul, ultramarin - i to je sve, onda se prelazi u mnogobrojne reči za plavu. Plavih ima mnogo, mnogo raznih, u engleskom, ali crvenoplave su sve iscrpljene gornjim nabrajanjem, ako se ne računaju mnogobrojne modulacije kao što su 'kraljevska ljubičasta', 'siva lavanda' i tome slično.
     Jedne večeri nebo je bilo vedro, Sunce zašlo u more iza Helesponta, ali je nastavilo obasjavati vazduh iznad mora, i nebo dobi jednu boju, njima veoma dobro znanu, rđasto-smeđe-naranžastu; Maja ga zgrabi za mišicu, šakom tvrdom poput kandži. "Ono je marsovska naranžasta, pogledaj, to je boja naše planete kad se gleda iz svemira, to je ono što smo videli iz Aresa! Vidi! Brzo, koja je to boja, koja je to boja?"
     Počeše tragati kroz tablica boja, oboje držeći ruke podignute ispred sebe. "Paprika crveno." "Paradajz crveno." "Oksidno crveno, hej, to bi trebalo da bude ta, jer, boja planete je nastala u osnovi iz afiniteta gvožđa prema kiseoniku."
     "Ali je daleko pretamno, gledaj."
     "Istina."
     "Smeđecrvena."
     "Crvenkastosmeđa."
     Cinober, sirova siena, persijska oranž, 'suncem opaljena', kamel, rđasta smeđa, saharska, hrom naranžasta... Počeše da se smeju. Nijedna nije tačno odgovarala. "Nazvaćemo je marsovska naranžasta", odluči Maja.
     "Odlično. Ali vidi koliko je veći broj naziva za te boje nego za purpurne; zbog čega je tako?"
     Maja slegnu ramenima. Saks nastavi da čita materijal koji je bio priložen uz kolor-tablicu, da vidi kažu li išta o ovom pitanju. "Aha, dabome, pošto u mrežnjači imamo ćelije 'štapiće' koje najbolje vide u blizini tri osnovne boje, onda i boje koje su grupisane oko te tri jasno razaznajemo, i to mnogo njih, dok one koje su negde između vidimo, ipak, smuljane." Onda u sumraku koji je postojao sve purpurniji Saks naiđe na jednu rečenicu koja ga iznenadi toliko da je on pročita celu naglas:
     "Crvenost i zelenost jesu još jedan par koji se ne može opažati istovremeno kao jedna dvokomponentna boja."
     "Nije istina", reče Maja istog trenutka. "To je samo zato što oni gledaju kolorni točak, a te dve su na suprotnim stranama."
     "Šta ti to znači? Da ima više boja nego što je ovde prikazano?"
     "Naravno da ima. Ima kod slikara, ima u pozorištu. Uperi na nekoga zeleni i crveni reflektor i dobićeš jednu boju, još kako, jednu, koja neće biti ni crvena, ni zelena."
     "A koja je to? Ima li naziv?"
     "Ne znam. Osmotri točak boja nekog umetnika."
     Osmotrio je. To isto je učinila i ona. Ona pronađe prva. "Evo: izgorela umbra. Indijsko crveno, mederski alizarin... sve to su mešavine zelenog i crvenog."
     "Zanimljivo! Čuješ li ti kako to zvuči: mešavine crvenog i zelenog?"
     Ona ga pogleda. "Razgovaramo o bojama, Sakse, ne o politici."
     "Znam, znam. Pa ipak..."
     "Ne. Ne budi smešan."
     "Ne smatraš da nam je potrebna jedna mešavina zelenog i crvenog?"
     "U političkom smislu? Odavno smo dobili takvu mešavinu, Sakse. U tome i jeste nevolja. Crveni su se ukrcali na platformu Slobodnog Marsa da bi zaustavili doseljavanje. Zato i postižu tolike uspehe. Udružili su se da zatvore kapije Marsa pred Zemljanima, i to je razlog što ćemo sa njima uskoro opet biti u ratu. Kažem ti da jasno vidim kako se to približava. Spiralno se obrušavamo u još jedan rat."
     "Hmmm", reče Saks, otrežnjen. U poslednje vreme nije pazio na politiku Sunčevog sistema, ali je znao da Maja, koja ima oštro oko za takve stvari, postaje sve zabrinutija - uz primesu onog tipično njenog, majinskog morbidnog zadovoljstva što nadire neka kriza. Iz čega proističe da možda nije tako opasno koliko to ona prikazuje. Možda. Verovatno će on morati uskoro da posveti ipak malo više pažnje i politici; moraće da zaviri i ustanovi šta se to tamo dešava. Ali do tad...
     "Vidi, iznad planina je sad indigo." Jarko ocrtana testerasta ivica, dole crno, gore purpurna plava...
     "Nije ti ono indigo, ono je kraljevska plava."
     "Ali ne bi trebalo da je nazivaju plavom, ako ima u sebi neku količinu crvenog."
     "Ne bi trebalo. Slušaj, marinska plava, pruska plava i kraljevska plava sve imaju crvenu komponentu u sebi."
     "Ali ona boja na horizontu nije nijedna od te tri."
     "U pravu si. Neopisana je."
     Nađoše je u svojim tablicama boja i pridadoše joj podatke: Ls 24, M-godina 91, septembar 2206. Jedna nova boja. Tako im prođe još jedno veče.
     Onda jedne zimske predvečeri, dok su sedeli na najzapadnijoj klupi, bilo je još sat do zalaska sunca, sve je utihnulo, Helasko more kao staklena tabla, nebo bez oblaka, čisto, oprano, providno; sunce potonu niže, a sve se pomače kroz spektar ka plavoj. Maja diže pogled sa svoje salate zvane 'salad nikoaz' i dograbi Saksa za mišicu ruke, "Oh, Bože, pogledaj", reče, ostavi papirni tanjir po strani i oni oboje ustadoše nagonski, kao prastari veterani kad čuju nacionalnu himnu sa obližnje avenije kroz koju nastupa, u paradnom poretku, vojska svečano obučena; Saks namah proguta veliku grudvu pljeskavice. "Ahhh", reče on i zagleda se u nebo. Sve je bilo plavo, nebeski plavo, zemaljski nebeski plavo, i ta boja je zatim natapala Odesu skoro ceo sat, potapala njihove oči i nervne puteve u njihovim mozgovima, koji su, nesumnjivo, već odavno bili očajnički gladni upravo te boje, boje doma zauvek ostavljenog.

     Bile su to prijatne večeri. Dani su, međutim, postajali sve zapetljaniji. Saks je ostavio proučavanje problema celog tela i usmerio se samo na probleme mozga. Izoštrio je svoju žižu. To je bilo kao da je presekao beskonačnost na pola; pa ipak, bitno se smanjio broj stručnih radova koje je morao čitati. Opredelio se za mozak zato što je stekao utisak da glavnina problema brzog urušavanja leži, ipak, u mozgu. U hiperstarom mozgu postojale su izvesne promene, vidljive pri autopsiji, ali i pri raznim skeniranjima - krvotoka, električne aktivnosti, korišćenja belančevina i šećera, toplote i svakojakih drugih skeniranja; primetne i na raznim testovima koje su uspeli smisliti tokom više vekova upornog proučavanja dejstvovanja živog mozga i njegovih svakovrsnih aktivnosti. Jedna od opaženih promena u hipermatorom mozgu bila je zakrečavanje pinealne žlezde - epifize, koja je zato proizvodila sve manje melatonina. Dodavanje veštački sintetizovanog melatonina deo je terapije protiv starenja, ali, naravno, bilo bi bolje da do zakrečavanja uopšte ne dođe, jer epifiza radi i štošta drugo. Zatim, video se jasan porast broja neurofibrilarnih zamršaja, a to su grudvice proteinskih niti koje rastu između neurona i fizički ih pritiskaju, guraju; možda je to bilo u nekoj vezi sa pritiskom koji je Maja tvrdila da oseća tokom presque-v× napada, ali kako bi to ikao mogao utvrditi? Dalje, beta-amiloidna belančevina nagomilavala se u moždanim krvnim sudovima i u vanćelijskom prostoru oko nervnih svršetaka, što je, opet, ometalo njihovo dejstvovanje. Zatim, u piramidalnim neuronima, to jest nervnim ćelijama u prednjem korteksu i u hipokampusu, nagomilavao se kalpain, što znači da je bilo olakšano dalje zakrečavanje tih ćelija, pojava očigledno štetna. To su ćelije koje se ne mogu razmnožavati podelom na dve, i svaka od njih jednako je stara kao i taj čovek čije su; ako se neka ošteti ili uništi, to je šteta koja ostaje zauvek, kao što se desilo Saksu prilikom saslušavanja u specijalnoj policiji. U tom incidentu on je izgubio veliku količinu mozga; ali o toj istini nije voleo mnogo da razmišlja. Sposobnost pojedinih molekula u tim nedeljivim ćelijama da se obnavljaju mogla bi takođe biti oštećena; to je manja šteta nego smrt ćelije, ali tokom vremena se nakuplja i može biti itekako značajna. Autopsije ljudi starijih od dvesta godina koji su umrli od naglog urušavanja pokazale su, svaki put, ozbiljno zakrečenje epifize i povećan nivo kalpaina u hipokampusu. A upravo kalpain i hipokampus imali su istaknutu ulogu u nekim od vodećih novih modela kojima se pokušavalo objasniti kako dejstvuje ljudsko pamćenje. Zanimljiva veza.
     Ništa od toga, međutim, nije davalo jasan i nesumnjiv zaključak. Niti je iko mogao da reši zagonetku tako što će naprosto čitati tuđe stručne radove. Nije bilo moguće ni preduzeti opite kojima bi se izvesne stvari razjasnile, jer je živi mozak čoveka oblast u koju je zabranjeno dirati: nedohvatljiva. Ubijaj ti piliće, miševe, pacove, pse, prasce, lemure, šimpanze, seci im mozak, ubij pojedinačna bića iz svih živih vrsta koje u Sunčevom sistemu postoje, iskasapi mozgiće i njihovim embrionima, fetusima, svejedno; to je dozvoljeno, ali nećeš naći ono što želiš saznati o ljudskom mozgu. A nećeš to naći ni autopsijom mrtvog ljudskog mozga. Autopsija, naprosto, nije pravi način da se do tih ključnih saznanja dospe. Čak i ako živog čoveka podvrgneš svim mogućim, dosad izmišljenim, skeniranjima mozga, opet nećeš saznati ono što te zanima, jer procesi o kojima je reč ili su odveć sićušni da bi ih skener mogao primetiti, ili odveć holistički, što znači da postoje samo na nivou dejstvovanja celine, a ne kriju se u bilo kom pojedinačnom deliću ili mestu; ili su odveć kombinatorički; najverovatnije da su sva tri.
     Ipak, bilo je nekih sugestivnih opita i, na osnovu toga, modela. Činilo se da nagomilavanje kalpaina menja moždane talase, njihovo dejstvovanje. Ova činjenica, i neke druge, dadoše Saksu određene ideje za dalje istraživanje. On poče pomno čitati literaturu o dejstvima nivoa kalcio-vezujućih proteina na kortisteroide, zatim na kalcijumska strujanja u hipokampalnim piramidalnim neuronima, i na kalcifikaciju epifize. Tu su se nazirala neka sinergistička dejstva koja bi mogla uticati i na pamćenje, i na ukupno dejstvovanje moždanih talasa, štaviše na sve telesne ritmove, pa i na srčani. "Da li je Mičel imao ikakve probleme sa pamćenjem?" upita Saks Maju. "Možda osećanje da ponekad izgubi čitave nizove misli - čak i neke veoma korisne?"
     Maja slegnu ramenima. Mičela nema već skoro godinu dana. "Ne sećam se."
     Saksa je od ovoga hvatala nervoza. Maja kao da se povlačila, njeno pamćenje bilo je iz dana u dan sve lošije. Čak ni Nađa joj nije uspevala pomoći. Saks se sa Majom sve češće susretao u korniš-parku; bila je to navika koja je očigledno prijala oboma, iako nisu hteli ni reč da kažu o tome; naprosto su sedeli, jeli hranu iz kioska, gledali zalazak sunca, zavirivali u kolor-karte da bi možda uhvatili još neku novu boju. Ali da nije bilo njihovih sopstvenih zabeleški prikačenih uz mnoge boje, ni Saks ni Maja ne bi mogli sigurno reći jesu li već videli neku boju ili nisu. Saks je osećao da ga udari 'blankiranja' pamćenja sustižu sve češće, možda četiri do osam puta svakog dana, iako u to nije mogao biti siguran. Naredio je svojoj AI da snima sve njegove reči tokom celog dana - naime, da se snimanje aktivira čim on bilo šta progovori; u isti mah, u razdobljima izvanredno dobrog uviđanja nastojao je da ne govori redom sve što misli, nego samo nekoliko ključnih reči, u nadi da će posle, preslušavanjem snimljenog, moći da se priseti, da rekonstruiše celi niz misli. Zato bi krajem radnog dana seo pun straha ili nade i slušao šta je veštačka inteligencija snimila; uglavnom su to bile misli koje nije nimalo zaboravio, koje su se očuvale u njegovom pamćenju, ali povremeno bi čuo rečenice kao: "Sintetički melatonini možda su jači antioksidanti od prirodnih i zato možda ne preostane dovoljno slobodnih radikala", ili, "Viriditas je temeljna tajna, nikada neće biti stvorena velika objedinjena teorija - GUT", i u svom pamćenju ne bi našao ni najmanji trag da je tog dana išta slično rekao; često nije uspevao ni da razabere šta je takva rečenica trebalo da znači. Često, ali ne uvek: ponekad se moglo rekonstruisati, iskopati, spasiti smisao.
     Borio se dalje i dalje. Radeći ovaj posao, sagledao je još jednom, sa svežinom ništa manjom nego u svojim studentskim danima, istinu, da je struktura nauke predivna. Ona je svakako jedno od najveličanstvenijih dostignuća ljudskog duha, jedan ultragrandiozni Partenon uma, neprestani rad koji neprestano odmiče napred, kao simfonijska epska poema sa hiljadama strofa, koju komponuju svi oni, zajedno, u divovskoj trajnoj saradnji. Jezik te poeme je matematika, iz tog razloga što je matematika, po svemu sudeći, i jezik prirode same; ne postoji nikakav drugi način da se objasni zaprepašćujuća poslušnost i disciplinovanost kojom se prirodne pojave podvrgavaju matematičkim formulama, čak i nekim veoma složenim i istančanim. I tako, u ovoj čudesnoj porodici jezika, njihove pesme istražuju razna ispoljavanja stvarnosti, u različitim poljima nauke, i svaka nauka izgrađuje neki svoj standardni model pomoću koga objašnjava stvari, ali svi ti standardni modeli se grupišu u jedno sazvežđe koje u svom središtu ima, ipak, ono najosnovnije, a to je fizika čestica; doduše, u tom sazvežđu nauka, neke su bliže, a neke su udaljenije od središta, u zavisnosti od toga na kom nivou je, ili koliko veliki je, njihov predmet istraživanja, ali nuklearna fizika je središte. Zato postoji nada da svi standardni modeli, svih tih nauka, mogu međusobno da se uklope i prepletu, da sačine jednu veću, a ipak koherentnu, strukturu. Iako ovi standardni modeli donekle liče na tomaskunovske 'paradigme', koje su jedan model modelovanja, ipak su u stvarnosti kudikamo elastičniji i raznovrsniji nego što je to Tomas Kun zamišljao; standardni modeli su dijaloški procesi, u kojima već vekovima učestvuju hiljade umova, tako da figure kao Njutn ili Ajnštajn ili Vlad nisu (kako ih narod sagledava) usamljeni geniji, izolovani divovi nauke, nego su samo najviši zupci u jednom ogromnom, zupčastom planinskom lancu, što je i sam Njutn pokušao da stavi na znanje tadašnjoj javnosti tako što je rekao da on i njegove kolege stoje na ramenima divova. Istina je prava da je naučni rad jedan zajednički napor, koji je počeo u davnoj prošlosti, još pre rođenja nauke u modernom smislu te reči, još u preistorji, kao što je Mičel insistirao; jedna bitka, neprestana, da se shvati, da se pronikne. Sada je nauka, dabome, visoko strukturisana, razgranata, toliko da niko ne može da je nauči celu; ali to je samo zato što je količinski ogromna. Razgranavanje nauke jeste spektakularno, ali nijedna pojedinačna grana nije naročito nerazumljiva, možeš i sad da se prošetaš kroz bilo koji deo tog Partenona, možeš to ponoviti toliko puta da bar približno sagledaš oblik celine, a onda se možeš opredeliti šta ćeš proučavati, gde ćeš se podrobno upoznati sa sadašnjom površinom, gde ćeš dati svoj doprinos. Prvo moraš naučiti jedan dijalekt jezika nauke, onaj dijalekt koji je relevantan za tu oblast proučavanja; to već, samo po sebi, može biti zadatak ogromno naporan, kao, na primer, u teoriji superstruna ili kaskadnog rekombinantnog haosa; posle toga, možeš pregledati literaturu koja je pozadina i podloga za tvoj budući rad; uz dosta sreće, može se desiti da naiđeš na obuhvatni, opšti pregled tvog polja, i da autor bude neko ko je godinama radio na prednjoj ivici i postizao otkrića, i ko je sad zaista kvalifikovan da novajlijama i ljudima izvan te nauke ponudi jednu sintezu, jedan sažeti pregled najnovijeg stanja u toj oblasti. Treba neko i takva dela da piše, tu takozvanu 'sivu literaturu' koju aktivni istraživači preziru i smatraju da je takvo pisanje za njih samo 'raspust' ili spuštanje na vrlo nizak nivo. Možda to njima i jeste godišnji odmor, ili saginjanje, ali 'siva literatura' može biti od velike koristi nekome ko, spolja, tek pokušava da uđe u jednu oblast. Jedan takav opšti 'pogled odozgo' (mada bi tačnije bilo reći da je to pogled odozdo, a da se oni koji stvarno nešto novo postižu nalaze negde gore, izgubljeni među slabo vidljivim gredama i krovnim pločama zdanja nauke) olakšava novajliji da pređe na čitanje stručnih časopisa, 'bele literature' gde ništa ne može biti objavljeno bez pozitivne recenzije jedne grupe stručnjaka sa titulama jednako visokim ili višim; gde ostaje zabeležen sav tekući istraživački rad; i gde je moguće od mnogih članaka pročitati samo onaj rezime, onaj mali pasus na početku koji kaže o čemu se u članku govori i šta je postignuto. Pomoću tih rezimea stekneš uvid u to ko, trenutno, napada na kom delu fronta. Sve je javno. Sve kazano eksplicitno... I za svaki dati problem u nauci postoji jedna posebna grupa ljudi, onih koji su na prednjoj, udarnoj liniji, koji nešto novo postižu; može ih biti najviše nekoliko stotina, ali često bude samo desetak takvih, ukupno, na svim svetovima Sunčevog sistema; oni postižu sinteze, oni daju inovacije, oni unutar svog dijalekta stvaraju neki novi žargon koji će omogućiti iskazivanje novih uvida i raspravu o ishodima; oni predlažu nove glavne pravce istraživanja, jedan drugog zapošljavaju u laboratorijama, susreću se na konferencijama sazvanim samo zbog jedne uske teme, njihove; oni razgovaraju između sebe koristeći sve postojeće medije. Tamo, u laboratorijama, ali i u kafićima pokraj konferencijskih dvorana, posao stvarno kreće napred, kao dijalog ljudi koji odista razumeju o čemu je reč i koji se bacaju u veoma naporan rad vršenja opita i razmišljanja o ishodima opita.
     I cela ova ogromna, artikulisana struktura kulture stoji na svetlosti dana, sasvim otvorena, pristupačna svakome ko poželi da se pridruži i ko ima volju i sposobnost da odradi potrebnu količinu posla; ništa se ne drži u tajnosti, nijedna ustanova nije zatvorena za javnost. Doduše, svaka laboratorija i svaka struka vodi neku svoju politiku, ali to je samo politika, nije nauka; osim toga, ni ta politika, na kraju, nimalo ne utiče na strukturu nauke same, na njihovo matematičko zdanje razumevanja materijalnog sveta. Saks oduvek veruje da je to tako, i u ovom verovanju nije ga pokolebala nijedna analiza sociologa koji se bave sociologijom nauke; nije ga pokolebalo čak ni trnovito iskustvo teraformatora Marsa. Nauka jeste društvena pojava, naravno, ali takođe jeste (što je i najvažnije) jedan prostor koji je samo svoj, odeljen od svega ostalog, prostor koji se saobražava jedino oblicima stvarnosti; u tome se sastoji lepota nauke. Istina je lepota, kao što je neki pesnik rekao, govoreći o nauci. Istina jeste lepota, zaista; tu je pesnik bio u pravu (mada pesnici često i nisu u pravu).
     Zato se Saks nastavio kretati po toj veličanstvenoj građevini, ispoljavajući veliku sposobnost; osećao se udobno; i, na nekim nivoima, bio je zadovoljan.

     Ali počeo je shvatati da, koliko god da je nauka biologije moćna, problem starenja predstavlja, ipak, pretežak zadatak. Ne toliko težak da ne bi nikad mogao biti rešen; takvih problema nema. Ali, naprosto, pretežak da bi do kraja njegovog života mogao biti rešen. Zapravo, pitanje koliko je taj problem težak ostajalo je otvoreno. Njihovo razumevanje materije, prostora i vremena je nepotpuno; na svojim rubovima pretapa se, kroz mnogo nijansi, u metafiziku, i lako se može desiti da zauvek ostane tako, na primer u spekulacijama kakav je kosmos možda mogao postojati pre Velikog praska ili šta bi moglo biti sitnije od struna. Opet, svet bi mogao biti podložan progresivnom, postepenom, sve boljem objašnjavanju, to de mere da jednog dana sve što postoji (barem u rasponu od strune do kosmosa) bude obuhvaćeno veličanstvenim Partenonom. Moguć je jedan, ali moguć je i drugi ishod. Sud još zaseda. U toku sledećih hiljadu godina ova priča trebalo bi da bude ispričana.
     A u međuvremenu, njemu se nekoliko puta na dan događaju prekidi u pamćenju. Ponekad mu i ponestaje daha. Ponekad njegovo srce počne da udara vrlo jako. Retko koje noći on uspe da zaspi. A Mičel je mrtav, tako da je Saksov osećaj za smisao svih stvari uzdrman; njemu je, u tom pogledu, veoma potrebna pomoć. Kad uopšte stigne da razmišlja o smislu života, dođe do zaključka da postoji jedna velika trka; on trči, i svi oni trče. Najvažniji takmičari su oni naučnici koji se bave 'naukama života', to jest raznim granama biologije, i koji se specijalizuju za aktivan istraživački rad na polju starenja. To je trka sa smrću. Da bi pobedili, oni moraju objasniti jednu od najvećih preostalih 'velikih neobjašnjivih' pojava.
     Dođe, tako, i jedan dan kada Saks, sedeći na klupi sa Majom posle dana provedenog pred ekranom, razmišljajući o ogromnosti i brzom rastu tog, antigerontološkog krila Partenona, uvide da nema načina da on, Saks, pobedi. Možda će ljudski rod tu trku da dobije, jednog dana, ali čini se da neće skoro. Zaključak, zapravo, nimalo iznenađujući; on je to i od ranije znao; iskreno - on je to oduvek znao. Nalepiti etikete sa imenima na trenutno poznate najvažnije pojavne oblike problema starenja, to je lepo, ali ne može prikriti koliko je problem zaista dubok; 'brzo urušavanje' je samo jedan naziv, netačan, suviše pojednostavljen. Nije stvarno naučan; više je pokušaj (kao Veliki prasak) da se stvarnost nekako umanji, pa sabije u neki ograničen prostor; da se tako postupi sa nečim što još ne razumemo šta je. U ovom slučaju, problem je, naprosto, smrt. Koja je, stvarno, jedno 'urušavanje' veoma brzo. Imajući u vidu prirodu života i prirodu vremena, lako je videti da nijedan živi organizam nikad neće naći istinsko rešenje za taj problem. Odgađanja su moguća; rešenje, ne. "Pa i sama stvarnost je smrtna", reče on naglas.
     "Naravno", reče Maja, zaneta u prizore Sunčevog zalaska.
     Bio mu je, dakle, potreban neki jednostavniji problem. Kao odgađanje, kao korak prema težim problemima; ili, naprosto, kao nešto što će on moći da reši. Pamćenje, na primer. Kako se izboriti sa tim prekidima u pamćenju tokom dana; to je, svakako, bio problem sazreo za rešavanje, baš pri ruci. Njegovom sopstvenom, Saksovom, pamćenju potrebna je pomoć. Rad na problemu gubljenja pamćenja mogao bi čak baciti neku dodatnu svetlost na problem brzog urušavanja. Ako to i ne uspe, svejedno, pokušati se mora, pa ma koliko teško bilo. Svi će oni umreti; ali, bar neka umiru sa nedirnutim pamćenjem.
     Zato se Saks preusmerio na problem pamćenja. Napustio je brzo urušavanje i sve druge oblasti starenja. Ipak je i on samo jedan smrtnik.









51.
     Najnoviji radovi o pamćenju prilično jasno su predlagali pravce napada. Ovaj front nauke bio je povezan, u nekim svojim vidovima, sa proučavanjima procesa učenja, pa i sa onim postupcima koji su omogućili Saksu da se (delimično) oporavi od oštećenja mozga. Nimalo iznenađujuće: pamćenje je zadržavanje znanja. Sveukupna nauka o mozgu kreće se ka istom cilju, ka razumevanju svesti. Ali u tom napredovanju, dva ključna pitanja, koja se i do danas tvrdokorno opiru rešavanju, jesu: kako čovek nešto upamti i kako se upamćenog posle priseti. Razumevanje tih procesa još je nepotpuno.
     Ali ima nekih pokazatelja. Ima ih sve više. Pribavljaju se klinički. Mnogi superstari građani pate od raznovrsnih problema sa pamćenjem, a iza tog pokolenja nastupa divovski brojno pokolenje niseija koji vide šta se ispoljava kod 'supermatorih' i nadaju se da takva sudbina neće sustići i njih. Iz tog razloga, pamćenje je vruće pitanje, danas. Stotine, zapravo hiljade laboratorija bave se, na ovaj ili onaj način, tim pitanjem. Rezultati stižu, mnogi vidovi pamćenja postaju jasniji. Saks zaroni u tu literaturu, postupajući u svom uobičajenom stilu, koji se sastojao u tome da nekoliko meseci bez prestanka pomno čita. Meseci prođoše, a on dođe do zaključka da sad zna, u glavnim crtama, kako dejstvuje pamćenje; doduše, i on je, kao i svi naučnici koji rade na tom problemu, ostao nemoćan pred činjenicom da još ne razumeju u dovoljnoj meri one osnovne stvari koje leže u temeljima pamćenja, a to su: svest, materija, vreme. I posle svega što je otkriveno, i posle svih podrobnih istraživanja, Saks nije video kako bi se pamćenje moglo poboljšati ili pojačati. Potrebno im je, dakle, nešto više.
     Pionirska hipoteza Donalda Heba iz 1949. godine smatrana je i sad istinitom. Ona je, zapravo, jedno najopštije načelo, koje kaže da učenje ostavlja neki fizički trag u mozgu i da taj trag jeste nekakav kod, šifra; zapamćeni događaj nalazi se, dakle, tu, u mozgu, u tom tragu, na neki način kodiran. Tom tragu dato je ime engram. U Hebovo vreme mislilo se da se engram nalazi negde na nivou sinapse; pa pošto svaka od desetak milijardi nervnih ćelija u mozgu ima znatan broj sinapsi, od nekoliko stotina pa sve do nekoliko hiljada, istraživači su stekli utisak da bi tu moglo da se uskladišti nekih 10 na 14 bita informacije; tada se mislilo da je to količina više nego dovoljna da objasni ljudsku svest. A pošto je 10 na 14 bita bilo u području mogućeg kad je reč o moći kompjutera, pojavila se pretpostavka, koja je kratko vreme živela i čak bila popularna, da je na domaku proizvodnja jake veštačke inteligencije; kao i 'iluzija o mašini' (paralela sa 'patetičnom iluzijom') koja je sugerisala da je ljudski mozak nešto kao najmoćnija tada postojeća mašina. Međutim, radovi u 21. i 22. veku pokazali su da ne postoje nikakva određena, pojedinačna mesta za pojedinačne engrame. Nebrojeni opiti su izvedeni, ali takva mesta, tačke gde bi pojedinačni engrami bili uskladišteni, nisu nađena. Pacovi izvežbani da rešavaju neki zadatak podvrgavani su vivisekciji, sečen im je i odstranjivan jedan po jedan delić mozga, i pokazalo se da nijedan deo mozga pacova nije od bitnog značaja za zapamćivanje zadatka. Osujećeni eksperimentatori zaključili su da je pamćenje 'svuda i nigde', što ih je dovelo do analogije između ljudskog mozga i holograma, što je bilo samo još smešnije i nerazumnije od svih ostalih mašinskih analogija; nikud nisu stigli, preostalo im je pipanje u mraku. Kasniji opiti razjasnili su štošta; postalo je očigledno da se sve akcije svesti odvijaju na nekom nivou daleko sićušnijem nego što je neuron; u Saksovom pogledu na stvari, ovo je bilo u vezi sa opštom minijaturizacijom naučne pažnje tokom dvadeset drugog veka. Tragajući sada za slikom koja bi bila u većoj meri 'sitnozrnasta', počeli su da istražuju citoskelete nervnih ćelija - naime, unutrašnje zamršaje mikrocevčica povezanih proteinskim mostićima. Svaka takva mikrocevčica zaista je šuplja, a sagrađena je od trinaest stubova tubulinskih dimera, koji su globularni parovi belančevina i imaju oblik mahune kikirikija. Svaki takav dimer ima razmere otprilike osam sa četiri sa četiri nanometra, ali postoji u dve različite konfiguracije, u zavisnosti od svog električnog polariteta. Dimeri su bili, dakle, uverljivi kandidati za ulogu prekidača 'uključi-isključi' za toliko traženi engram; ali dimer je tako malen da na njegovo električno stanje utiču električna stanja mnogih drugih dimera oko njega, zbog Van Der Valsovih interakcija između njih. Poruke svih vrsta mogu se, dakle, širiti kroz svaki stub svake mikrocevčice, i kroz svaki belančevinski mostić između njih. U najnovije vreme, učinjen je još jedan korak u minijaturizaciji: svaki dimer sadrži u sebi oko četri stotine pedeset aminokiselina, koje su sposobne da zadrže informaciju, tako što se raspoređuju u različite nizove. Osim toga, unutar svakog dimerskog stuba postoje majušna vlakna vode, i to vode u sređenom stanju, koje je poznato pod nazivom 'vicinalna voda'. Ova vicinalna voda sposobna je da prenosi celom dužinom svoga vlakna oscilacije, kvantno koherentne. Ogroman broj opita na mozgu živih majmuna, uz upotrebu svakojakih minijaturnih instrumenata, dokazao je da, kad jedno svesno biće razmišlja, aminokiseline prelaze u nove, drugačije nizove, tubulinski dimeri u mnogim delovima mozga menjaju konfiguraciju, i to u pulsnin fazama; mikrotubule se pokreću, neke čak i rastu; istovremeno, u mnogo krupnijim razmerama, 'bodlje' na dendritima rastu i uspostavljaju nove veze, što ima za posledicu, ponekad, trajnu izmenu mreže sinapsi, a ponekad ne.
     Zato su najbolji današnji modeli govorili Saksu da pamćenje ostaje očuvano u obliku stojećih obrazaca kvantno koherentnih oscilacija, koje su izazvane promenama u mikrotubulama i njihovim sastavnim delovima, i da sve to daje određene obrasce unutar neurona. Pojedini istraživači sada su predložili da možda postoji značajna akcija i na još finijem ultramikroskopskom nivou, koji nikada neće biti u dohvatu ljudskog naučnog istraživanja (dobro znani refren); drugi su videli tragove nagoveštaja da su oscilacije strukturisane u obrasce spinskih mreža, već opisane u radovima matematičarke Bao: u čvoriće i mreže koje su Saksa sablasno podsećale na tlocrt neke palate pamćenja - video je dvorane, i hodnike - kao da su antički Grci čistom introspekcijom, intuitivno, naslutili suštinsku geometriju vremeprostora.
     U svakom slučaju, bilo je sigurno da se plastičnost mozga zasniva na tim ultramikroskopskim akcijama, i da su one deo načina na koji mozak uči i pamti. Pamćenje se, dakle, događa na nivoima daleko sićušnijim nego što je iko ikad ranije pretpostavljao, a to mozgu daje daleko veću moć računjana nego ranije, možda oko 10 na 24 operacija u sekundi, ali, po nekim izračunavanjima, i ogromno više od toga, čak 10 na 43 operacija u sekundi. Ovo je navelo jednog istraživača da kaže da je svaki ljudski um složeniji, u izvesnom smislu, nego sva ostala Vaseljena (ne računajući, dakako, druge ljudske umove). Saksu je ovo zvučalo veoma sumnjivo, zato što je prizivalo one jake antropičke utvare koji se već šunjaju kroz mnoge delove kosmologije; sumnjivo, ali ipak zanimljivo za razmišljanje.
     Dakle, ne samo što se u mozgu događa mnogo više nego što su to raniji naučnici verovali, nego je događanje, štaviše, tako sićušno da su kvantni efekti nesumnjivo umešani. Opitima je dokazano da se u mozgu događaju zbirni kvantni efekti velikih razmera; mozak itekako ima svoju globalnu kvantnu koherentnost, ali i kvantne zamršaje između različitih električnih stanja u mikrotubulama; ovo znači da svi kontraintuitivni fenomeni i drastični paradoksi kvantne stvarnosti jesu, itekako, sastavni deo svesti. Tek u najnovije vreme, uračunavanjem kvantnih dejstava u citoskeletima, jedna ekipa francuskih istraživača uspela je konačno da skrpi jednu verovatnu teoriju koja bi mogla objasniti zašto opšti anestetici rade, zašto uspevaju...posle nekoliko vekova u kojima je čovečanstvo, ne uznemiravajući se nimalo, te iste opšte anestetike primenjivalo.
     Suočeni su, dakle, sa još jednim bizarnim kvantnim svetom, u kome postoji delovanje iz daljine, u kome odluke koje niko nije doneo deluju na ono što se jeste desilo, u kome neki događaji kao da imaju 'teleološki okidač', to jest svrhovitost koja ih vodi ka cilju koji se u budućnosti već ostvario... Saksa ovakav razvoj događaja nije mnogo iznenadio, jer se uklapao u osećanje koje je njega pratilo celog života, osećanje da je ljudski um duboko tajanstven, da je to jedna crna kutija koju nauka jedva da može ikako istraživati - naime, može samo vrlo malo. Sada, kad je ljudska nauka stvarno započela da istražuje tu oblast, suočila se sa tvrdim zidom onih 'velikih neobjašnjivih' stvari koje su deo stvarnosti same.
     Pa ipak, čovek se može oslanjati na ono što jeste otkriveno; i može priznati da se stvarnost na kvantnom nivou ponaša na načine koji su naprosto razbešnjujući sa stanovišta ljudske zdrave pameti i svakodnevnog iskustva. Tri stotine godina već imali su na raspolaganju da se naviknu na kvantne istine; ranije ili kasnije, moraće ih uključiti u nekakav svoj pogled na svet, i moraće krenuti dalje. Saks je bio spreman svakome da kaže, sasvim ozbiljno i iskreno, da se u okruženju dobro poznatih kvantnih paradoksa oseća udobno; događaji u mikrosvetu su bizarni, ali objašnjivi, mogu se kvantifikovati, opisati nekako, uz pomoć složenih brojeva, Rimanove geometrije i svih ostalih armatura koje daju snagu odgovarajućim granama matematike. Pa, kad nađeš takve stvari i u najfinijim mehanizmima mozga, nema razloga da budeš nešto mnogo iznenađen. Još kad to uporediš sa zapetljancijama kudikamo težim, kao što su ljudska istorija, psihologija i kultura, dođe ti da odahneš... i da kažeš da nije tako strašno kao što je moglo biti. Ipak, pred tobom je samo kvantna mehanika, šta je tu toliko teško, podobna je za matematičko modelovanje. Osobina koja nam ogromno olakšava rad.
     Dakle. U tim krajnje finim strukturama mozga pohranjena je čovekova prošlost, enkodirana je u jedinstveno složenoj mreži sinapsi, mikrocevčica, dimera, vicinalne vode, lanaca aminokiselina, a sve te stvarčice su tako malene i međusobno toliko primaknute da mogu kvantno delovati jedna na drugu. Obrasci kvantnih fluktuacija koji divergiraju i kolapsiraju; oni su - svest. Jasno je da neki od tih obrazaca nastaju, ili se održavaju, u tačno određenim delovima mozga; ishod su fizičkih struktura artikulisanih na mnogo nivoa. Hipokampus je, na primer, od ključnog značaja, osobito njegovo područje poznato kao 'dentatni girus', kao i perforantni nervni putevi koji do njega vode. Ali hipokampus je krajnje osetljiv na sve što se zbiva u limbičkom sistemu, koji, u mozgu, leži neposredno ispod njega. Limbički sistem je, na mnogo načina, sedište osećanja, ono što bi antički mislioci nazvali srcem. Prema tome, emotivni naboj jednog događaja bitno utiče na to koliko će taj događaj dobiti mesta u našem pamćenju. Stvari se događaju, svest ih primećuje ili ih i doživljava, a veliki deo tog iskustva, neminovno, utiče na mozak, menja ga, postaje njegov deo zauvek; to naročito postižu oni događaji koji u čoveku izazovu povišenje emocija. Saksu je ovaj opis pamćenja zvučao otprilike kako treba; ono što je u svom životu najemotivnije proživeo, najbolje je i zapamtio - ili se najmarljivije potrudio da zaboravi, što je takođe opitima pokazano, ali u tim slučajevima pravog zaborava nema, nego se samo preko zapamćenog spušta čvrsti pokrov represije.
     Posle takvih početnih promena u mozgu, međutim, počinje spori proces degradacije. Kao prvo, moć prisećanja zapamćenog nije ni približno ista kod svih ljudi; ali uvek je manja od stvarne količine pohranjenih informacija, a često je veoma teško usmeravati je. U mozgu ostaju ogromne količine obrazaca, dakle sačuvanih informacija, kojih čovek ne može i nikada neće moći da se seti. Međutim ono čega se nijedanput ne prisetiš, ne biva pojačano novim razmatranjem u tvojoj svesti, ne biva osveženo; neosvežene uspomene počinju da blede. Opiti su pokazali da informacije, posle oko sto pedeset godina čuvanja u mozgu, počnu naglo da propadaju, a ta degradacija nastupa zbog akumuliranja kvantnih efekata slobodnih radikala koji se nasumce talože u mozgu. Upravo to se, po svemu sudeći, dešava superstarim Marsovcima: proces kvarenja i raspadanja obrasca počinje čim si nešto zapamtio, ali tek posle dužeg vremena dostigne neki kumulativni, katastrofalni nivo, kada se sasvim razbiju pojedini oscilatorni obrasci i uspomena nestane. Stvar verovatno predvidiva u tolikoj meri, tako pouzdano, da može poslužiti kao još jedan biološki časovnik, mera starenja organizma... kao što služi termodinamičko zamućenje očnog sočiva.
     Međutim - ako bi čovek mogao sve svoje uspomene da 'izvede na paradu', da ih sve ponovo 'presluša'! Engleski termin za ovo je nađen: ecophorize, da ih 'ehoforizuje', što je izvedeno iz reči klasičnog grčkog jezika i znači, otprilike, 'preneti odjeke'. Kad bi, dakle, mogao da ehoforizuje sve memorijske obrasce u svome mozgu, osvežio bi ih sve; tako prošetani nanovo kroz svest, oni bi se pojačali do prvobitne jačine, i biološki časovnik degradacije zapamćenog vratio bi se na početno, nulto stanje. Bio bi to, efektivno, svojevrsni antigerontološki tretman za one bleđe, slabije uspomene; i za to je u literaturi nađen naziv, anamneza, što bi značilo 'gubitak zaboravljanja'. Posle takvog tretmana, čoveku bi bilo lakše da se priseti bilo čega iz svoje prošlosti - naime, bilo bi mu onoliko lako koliko je bilo neposredno posle samog doživljaja ili učenja. U tom opštem pravcu stremila su najnovija istraživanja na polju pojačavanja pamćenja. Za lekove i električne aparate koji bi se mogli u takvom pokušaju upotrebiti govorilo se, bar u nekim radovima, da su 'nootropska sredstva', što je Saks prevodio kao 'sredstva za delovanje na um'. I mnogi drugi termini za ove stvari provlačeni su i razmenjivani kroz stručnu literaturu poslednjih nekoliko meseci; ljudi su preturali po svojim rečnicima i leksikonima grčkog i latinskog jezika i izmišljali nove termine, svako obuzet nadom da će baš on biti taj kum pojave čiji će predlog biti usvojen zauvek. Saks vide i 'mnemoniku', i 'mnemonistiku', i 'mnemosiniku', što je trebalo da podseća na boginju pamćenja; takođe 'mimensketazu' što je bilo zamišljeno da liči na grčku reč 'pamtiti'. Ali Saksu se najviše dopadao engleski izraz reinforcing, pojačavanje. Sviđao mu se, doduše, i termin anamneza, koji je nekako pogađao suštinu onoga što su pokušavali da urade.
     Rešio je da smućka nekakav anamnestik.
     Ali praktične poteškoće ehoforizacije - prisećanja svoje celokupne prošlosti ili barem jednog njenog dela - bile su velike. Nije dovoljno samo naći anamnestik koji će pokrenuti jednu takvu lavinu uspomena; treba naći i vreme u kome se takav proces može obaviti do kraja! Ko dva veka živi, može imati toliko mnogo uspomena, da mu za reviju čak i onih najznačajnijih treba nekoliko godina.
     Očigledno da bi nepraktično bilo proživljavati sve iz početka hronološkim redom; nepoželjno, iz raznih razloga. Bolje bi bilo ostvariti istovremeno ispiranje celog sistema; pojačati celu mrežu, bez potrebe da se čovek svesno priseti svakog činioca te mreže. Da li je u elektrohemijskom smislu takvo ispiranje izvodljivo, ili nije izvodljivo, to je još bilo nejasno; a kako bi se osećao onaj kome se u glavi događa nešto tako, bilo je zasad nemoguće zamisliti. Ali ako se, na primer, mogu električno stimulisati perforantni putevi ka hipokampusu, i ako se može velika količina adenozin-trifosfata progurati kroz barijeru koja postoji između mozga i krvi... to bi, možda, stimulisalo dugoročnu potencijaciju koja i jeste osnov trajnog učenja; zatim bi nametnulo i obrascima moždanih talasa odgovarajuću stimulaciju; ako bi to, još, podstaklo kvantne oscilacije u mikrotubulama; i ako bi čovek tada namerno usmerio svoju svest na pregledavanje onih uspomena za koje smatra da su mu najvažnije... i ako bi sve ostale uspomene bile istovremeno povedene da se 'prošetaju', ali nesvesno...
     Saksa ponese još jedan akcelerando razmišljanja o ovoj temi, a onda ga sruči u potpuno blankiranje. Evo gde je on sada: sedi u svojoj sobi, glava prazna, nimalo se ne seća svojih malopređašnjih uviđanja, proklinje sebe što nije makar nekoliko reči promucao u AI. Bio je, bio je, čini se, nadomak nečega, nečega o ATP, ili o LTP? Tja. Ako je bila istinski korisna misao, onda će on na nju, jednog dana, doći ponovo. On mora u to da veruje. Zato što jeste verovatno da će doći ponovo.
     Takođe je verovatno (i u to je, proučavajući ovu oblast, sve čvršće verovao) da je Mičelovo brzo urušavanje na neki način bilo isprovocirano šokom zbog onog Majinog trenutka amnezije. Doduše, za takvo objašnjenje nikada neće moći biti pribavljen dokaz, a zapravo nije ni mnogo važno. Ali Mičel ne bi želeo da živi duže od svoje sopstvene sposobnosti pamćenja, ili Majine; on je Maju voleo kao svoj životni projekat, kao jednu definiciju sebe. Takav šok, da Maja sasvim zaboravi jednu od najosnovnijih, najvažnijih stvari u svom životu (kao ključ za restaurisanje memorije)... A veza između tela i uma je veoma jaka, toliko jaka da je i samo to razlikovanje verovatno lažno, verovatno je samo ostatak kartezijanske, to jest Dekartove metafizike ili, čak, ranijih verskih predstava o duši. Um je život jednog tela. Pamćenje je um. Prema tome, najjednostavnijom tranzitivnom jednačinom, zaključuješ da je pamćenje jednako životu. Znači, kad ti 'pukne' pamćenje, nema ti više ni života. Mora biti da je Mičel osećao nešto tako, u onih traumatičnih poslednjih pola sata, dok se njegovo 'ja' strmoglavljivalo ka kobnoj aritmiji, pod teretom jada, neizmernog, zbog smrti uma njegove drage.
     Oni moraju pamtiti, da bi bili zaista živi. Dakle, mora se probati ehoforizacija, ukoliko se odgovarajuća anamnestička metodologija može nekako skrpiti.

     Naravno da je opasno. Pojačivač pamćenja, sredstvo za ispiranje celog sistema odjednom, ko zna kako će se subjekat osećati. Ali neko mora, naprosto, da pokuša. Biće to opit. Na samome sebi. Ne prvi takav; to ne. Vladimir Tanejev je na sebi isprobao prve lekove protiv starenja; učinio je to, znajući da bi ga moglo ubiti. Dženings je samoga sebe vakcinisao živim izazivačima velikih boginja. Arkadijev predak, Aleksandar Bogdanov, razmenio je svoju krv za krv jednog mladog čoveka obolelog od malarije i tuberkuloze, i umro, a taj mladi čovek je živeo još trideset godina. Naravno, dobro je poznat i slučaj mladih nuklearnih fizičara u Los Alamosu koji su izveli prvu u istoriji atomsku eksploziju, a sve vreme između sebe razgovarali, privatno: kolika je verovatnoća da eksplozija atomske bombe izazove lančanu reakciju u atmosferi i da odmah posle bombe eksplodira cela Zemljina atmosfera. Slučaj samoeksperimentisanja, dakle, ali kudikamo nezgodniji od onih ranijih, mora se priznati. U poređenju sa tim, ako neki drugar proguta neke, tamo, aminokiseline, to stvarno nije krupna 'frka', više liči na ono kad je dr Hofman isprobavao drogu LSD na samome sebi. Valjda ehoforisanje neće biti tako dezorijentišuće kao LSD trip, jer, ako izvedeš na paradu sve svoje uspomene odjednom, valjda je nemoguće da ih budeš svestan. Takozvani 'tok svesti' je prilično jednolinijska stvar; tako je, bar, Saks zaključivao na osnovu introspekcije. Prema tome, možeš eventualno videti neki munjevito premotan 'film' svog života, ili ispreturanu gomilu slika - koja se, iskreno govoreći, ne bi mnogo razlikovala od Saksovog svakidašnjeg, 'normalnog' načina razmišljanja. Moći će on sa time da iziđe na kraj. Spreman je, takođe, na rizik da mu se dogodi nešto traumatičnije, ako se rizikovati mora.
     On odlete u Aheron.









52.
     Gore, u Aheronu, nova gomila naučnika vrzmala se po istim onim starim laboratorijama kojima je, međutim, dogradnjom dodat ogroman broj novih; tako je, sada, celo to visoko i dugačko 'peraje' od kamena bilo izbušeno i nastanjeno - bio je to sada grad od dvesta hiljada ljudi. U isti mah, to je i sad bilo, naravno, ono staro peraje, spektakularno, nekih petnaest kilometara dugačko. a šesto metara visoko, i ni na jednom mestu više od kilometar debelo; i bila je to još laboratorija - naime, kompleks izatkan od mnogih laboratorija, u onom smislu u kome je to Ehus Vidikovac odavno prestao biti; više nalik na Da Vinči, sa sličnom organizacijom. Prvo je 'Praksis' platio za građevinsko renoviranje infrastrukture, a onda su Vlad, Ursula i Marina upravljali postavljanjem jedne nove stanice za biološka istraživanja; Vlad je sada mrtav, ali Aheron živi, nekim svojim životom, i reklo bi se da može dobro da napreduje i bez Vlada. Ursula i Marina upravljaju svaka svojom malom laboratorijom, i žive i danas u istom onom stančiću gde su živele sa Vladom, neposredno ispod kreste tog 'peraja', bukvalno na drvetu, iznad tla. Taj stan samo delimično ima zidove, a delimično ih nema; vrlo je vetrovit. Sklone su privatnosti kao i uvek, povučene u svoj svet čak i više nego dok su imale Vlada; u Aheronu svako smatra da je prisustvo te dve dame nešto što se samo po sebi podrazumeva. Ovdašnji mladi naučnici ophode se prema njima kao da su im to bake ili prabake; ili, naprosto, koleginice u laboratoriji.
     U Saksa su, međutim, blenuli kao da je pred njih iskočio Arhimed. Dekoncentriše čoveka to, kad se svi ponašaju kao da su suočeni sa neverovatnim anahronizmom. Saks se morao mukotrpno petljati kroz nekoliko rasprava u kojima je, iznenađujuće nevešto, nastojao da uveri ljude da nije otkrio magičnu tajnu života, da njemu reči znače tačno isto što i svakom drugom, naime - ono što znače; da još nije baš sasvim podilejisao od starosti, i tako dalje.
     Ali ovo otuđenje imalo je i svojih dobrih strana. Mladi naučnici, ako ih gledaš kao klasu, imaju sklonost ka naivnom empirizmu, a takođe su idealistički, energični entuzijasti. Pošto je spolja uleteo među njih, istovremeno star i nov, Saks je uspeo prilično da ih impresionira na seminarima koje je Ursula sazvala, a na kojima se raspravljalo o trenutnoj situaciji u radu na problematici pamćenja. Saks je izložio svoju hipotezu o pravljenju mogućeg anamnestika, davao je predloge o mogućim pravcima eksperimentalnog rada u toj oblasti; video je da na mlade naučnike ti njegovi predlozi deluju kao proročka otkrovenja, čak i oni (ili, možda, naročito oni) koji su zapravo samo opšti komentari. Nekoliko puta se desilo podudaranje tih njegovih predloga sa nečim što su oni i sami već bili smislili da preduzmu; tada je nastajalo ogromno oduševljenje. Zapravo je najveći uspeh kod tih ljudi postizao kad se izražavao kao patuljak-vilenjak koji izriče mudre uopštenosti; što i nije, baš, neka jaka nauka, ali šta se može kad su okolnosti takve.
     Gledajući to društvo, Saks je prvi put uvideo da raznovrsna, hitro reagujuća, visoko fokusirana nauka na koju se navikao u Da Vinčiju nije osobena samo za Da Vinči nego i za sve laboratorije organizovane na načelu zajedničkog, zadružnog, rizičnog poduhvata; osobenost, zapravo, sveukupne marsovske nauke. Kad naučnici sami upravljaju svojim poslom, u meri koju on nikada ni video nije kao mlad naučnik na Zemlji, tada posao odmiče brže i moćnije nego što je to Zemlja ikada videla, barem u Saksovom vremenu. U njegovo doba, resursi potrebni za rad bili su uvek vlasništvo nekog drugog, vlasništvo raznih institucija koje imaju svaka svoje interese i svoje birokratije, tako da se radilo glomazno, glupavo, trapavo, napor je rasipan i upropašćavan; a i oni napori koji su vođeni koherentno bili su, često, usmereni na kojekakve trivijalnosti, a ponajpre na zaradu ustanove koja kontroliše laboratoriju. Za razliku od toga, u Aheronu je živela jedna poluautonomna, samodovoljna zajednica, koja je morala polagati račune pred okolinskim sudovima i pred Ustavom, naravno, ali ni pred kim drugim. Naučnici su sami, između sebe, odlučivali na kojim problemima će raditi. Pa ipak, ako bi spoljašnji svet zatražio od njih neku pomoć, mogli su, ako su bili zainteresovani, reagovati istog trenutka.
     Iz tog razloga, Saks nije morao sam uraditi ceo posao na proizvodnji pojačivača pamćenja; naprotiv. Laboratorije Aherona bile su veoma zainteresovane, Marina je ostala aktivna u svojoj laboratoriji koja je i sad bila na neki način 'iznad' svih ostalih u gradu; grad je očuvao aktivne veze sa 'Praksisom', pa, time, i sa svim resursima te firme. Mnoge laboratorije već su odavno radile na istraživanju pamćenja, koje je sada, iz očiglednih razloga, bilo jedan od ključnih delova projekta dugovečnosti. A dugovečnost, naravno, nema nikakvog smisla ako čovekovo pamćenje ne traje jednako dugo kao organizam ceo. Zato je bilo razumno da se jedan kompleks kao što je Aheron usredsredi na ovu jednu temu.

     Ubrzo po dolasku, Saks je otišao da bude sa Ursulom i Marinom nasamo; doručkovali su u kuhinjskom delu njihovog stančića. Samo njih troje, nigde nikog drugog; okruženi pokretnim zidovima na kojima vise batici doneti iz Dorsa Brevije; i još okruženi saksijama u kojima rastu mala stabla. Nijedna uspomena na Vlada. Niti su ga pominjale. Saks, svestan koliko je to - da njih dve nekoga pozovu u svoj dom - neobičan događaj, nije uspevao da se usredsredi na temu njihovog razgovora. Poznavao je obe ove žene još od samog početka, i veoma ih je cenio, naročito Ursulu zbog njenih velikih empatijskih sposobnosti, ali mu se činilo da ih ne poznaje dobro. Zato je sedeo tu, na vetru, jeo, i gledao ih, i gledao kroz prozore i druge otvore na zidovima. Na severu, uzana traka plavog, zaliv Aheron, koji je jedan duboki usek Severnog mora u kopno; na jugu, daleko iza prvog, najbližeg horizonta, uzdiže se div, ogromna planina Olimp. Između ta dva je zemljište za koje bi se moglo reći da je đavolov teren za golf - tvrdo, kvrgavo, stari tokovi lave izrešetani, erodirani i izbrazdani - ali u svakoj udolini po jedna mala zelena oaza, mnoštvo takvih na crnoj pustoši platoa.
     Marina reče: "Razmišljale smo zbog čega eksperimentalni psiholozi prijave u svakom pokolenju po nekoliko izolovanih slučajeva zaista izuzetno jakih pamćenja, a nikad ne pokušaju da ih objasne pomoću onih modela pamćenja koji su, u toj epohi, vladajući."
     "Štaviše, potrude se da zaborave te ljude, što pre", reče Ursula.
     "Da. A posle, kad neko iskopa izveštaje, podaci su takvi da niko ne veruje baš sasvim da su istiniti. Onda se kaže da su ljudi u ranijim vremenima bili lakoverniji. Tipičan je slučaj, da ne može biti pronađen niko živ ko može ponoviti takve podvige pamćenja; zaključak, raniji istraživači su bili lakoverni, ili ih je neko prevario. Međutim, mnogi izveštaji su veoma dobro dokumentovani."
     "Kao, na primer?" reče Saks. Njemu do tog trenutka nije palo na um da potraži izveštaje o dejstvovanju celog organizma u stvarnom svetu. A trebalo je, naravno.
     Marina reče: "Dirigent Toskanini znao je napamet svaku notu svakog instrumenta za nekih dvesta pedeset simfonijskih dela, kao i celokupnu muziku i reči stotinak opera, kao i mnogih drugih, kraćih dela."
     "To je neko proverio?"
     "Bilo je provera na mah, da tako kažemo. Fagotisti se slomi jedna dirka na fagotu, i on se požali Toskaniniju, a ovaj mu kategorično kaže da se ne brine jer te noći neće morati nijednom da odsvira tu notu. Takve stvari. Dirigovao je bez partiture, a kad neki muzičar izgubi jednu stranicu iz svoje partiture, Toskanini mu je napiše, celu. Takve stvari."
     "A-ha..."
     "Muzikolog Touvi je imao sličnu moć", dodade Ursula. "To kod muzičara nije retkost. Kao da je muzika jezik u kome se ponekad mogu postići čuda od pamćenja."
     "Hmmm."
     Marina nastavi. "Jedan profesor na Kembridžu, koji se zvao Atens, početkom dvadeset prvog veka, imao je ogromno znanje svakovrsnih konkretnih činjenica; muzike, takođe, ali ponajviše je znao stihove, matematiku, i šta je tačno radio kog dana u svojoj prošlosti. Navodno je govorio: 'Zanimanje je presudno. Zanimanje uvodi pažnju u žižu.'"
     "To je istina", reče Saks.
     "Koristio je svoje pamćenje uglavnom da bi se prisetio onih stvari koje su njemu bile zanimljive. To je nazivao zanimanjem za smisao. Ali godine 2060. setio se celog spiska sa dvadeset tri reči nasumce odabranih, koji mu je dat na nekom uzgrednom testu pamćenja, godine 2932. I tako dalje."
     "Rado bih da znam nešto više o njemu."
     "Da", reče Ursula. "Bio je manje otkačenjak nego neki drugi takvi. Oni genijalni izračunavatelji kalendara, ili oni koji do sitnica zapamte hiljade slika koje su im pokazane, često ispoljavaju vrlo slabu sposobnost snalaženja u nekim drugim stvarima u životu."
     Marina klimnu glavom. "Kao ona dvojica Latvijaca koji su pamtili zaista ogromne količine nasumično odabranih podataka, u testovima i uopšte u životu, ali su patili, obojica, od sinestezije."
     "Hmmm. Hipokampalna hiperaktivnost, možda."
     "Možda."
     Pomenuše još nekoliko slučajeva. Čovek po imenu Finkelštajn, koji je uspeo da sabere izborne rezultate u Sjedinjenim Američkim Državama godine 1930. brže nego ijedna tada postojeće računska mašina. Talmudski učenjaci koji ne samo što su znali ceo Talmud napamet, nego i mesto gde se koja reč nalazi na kojoj stranici. Usmeni pripovedači koji napamet znaju homerske količine stihova. Pomenuše i ljude koji su veoma uspešno primenili metod pamćenja zasnovan na zamišljanju renesansne palate; jedan od takvih, osrednje uspešnih, bio je i sam Saks, koji je to primenio posle incidenta sa specijalnom policijom. I tako dalje.
     "Te izuzetne sposobnosti kao da nisu isto što i obična pamćenja", reče Saks.
     "To je eidetsko pamćenje", reče Marina. "Zasniva se na slikama koje se čoveku vrate u sećanje do najsitnijih pojedinosti. Kaže se da većina dece pamti upravo tako. Ali, u pubertetu, način na koji pamtimo se promeni, bar kod većine nas. Ovi izuzetni pojedinci kao da nikad nisu prošli kroz taj preobražaj, nisu napustili dečji način."
     "Hmmm", reče Saks. "Pitam se, međutim, da li su oni gornji ekstrem jedne neprekidne distribucije sposobnosti, ili su primerci jedne retke bimodalne distribucije."
     Marina slegnu ramenima. "To ne znamo. Ali imamo ovde jednog takvog koji nam je na raspolaganju za proučavanje."
     "Imate!"
     "Da. To je Zejk. On i Nazika doselili su se ovamo samo da bismo mogli proučavati njegovu sposobnost. Veoma je kooperaivan; ona ga ohrabruje - kaže, možda će nešto dobro ispasti iz toga. Jer on, vidiš, tu svoju sposobnost ne voli. Nije usmerena na podvige u računanju, mada je on bolji u računanju nego većina nas. Ali zato se svoje prošlosti seća do neverovatnih sitnica."
     "Ah, da, mislim da sam čuo nešto o tome", reče Saks. Dve žene se nasmejaše, a Saks, iznenađen, poče da se smeje sa njima. "Voleo bih da vidim šta vi to radite s njim."
     "Nema problema. On je dole u Smadarinoj laboratoriji. Zanimljivo je. Razgledaju video snimke raznih događaja kojima je Zejk prisustvovao, a onda mu postavljaju pitanja o tim događajima, on odgovara, a za to vreme najnovije vrste skenera osmatraju njegov mozak."
     "Zvuči veoma zanimljivo."

     Ursula ga je odvela dole, u jednu izduženu, polumračnu laboratoriju, sa desetak operacionih stolova. Na nekima su ležali ispitanici, podvrgnuti raznim vrstama skeniranja. Slike u boji treperile su na ekranima ili lebdele holografski u vazduhu. Neki drugi ležajevi bili su prazni i nekako zloslutni.
     Svi ispitanici redom, osim poslednjeg, bili su mladi domoroci Marsa; posle njih, Saksu je poslednji ispitanik, Zejk, izgledao kao primerak homo habilisa, vremeplovom ukraden iz praistorije da bi ovde njegov mentalni kapacitet bio proveren. Na glavi je imao kacigu načičkanu, sa unutrašnje strane, šiljcima za kontakt; njegova bela brada bila je mokra, oči utonule i umorne, okružene kožom zboranom, poplavelom kao modrica. Nazika je sedela na drugoj strani njegovog ležaja i držala ga za ruku. Blizu nje, u vazduhu je lebdeo hologram, podrobna trodimenziona slika nekog dela Zejkovog mozga. Tu su male munje obojenog svetla proletale neprestano, kao u olujnim oblacima, stvarajući obrasce zelenog, crvenog, plavog, i bledozlatne boje. Na ekranu pored kreveta pokretale su se skakutave slike malog naselja pod naduvanom kupolom, u vreme kad se već spustio mrak. Jedna mlada žena, valjda ta naučnica po imenu Smadar, postavljala je pitanja.
     "Znači, pripadnici Ahada su napali Fatah?"
     "Da. Ili je između njih došlo do tuče, ali moj utisak je bio da su ahadovci napali prvi. Ali smatrao sam da ih neko huška jedne protiv drugih. Neko je urezivao parole u njihove prozore."
     "Da li je 'Muslimansko bratstvo' često imalo tako oštre unutarnje sukobe?"
     "U ono vreme, da. Ali zašto baš one noći, ne znam. Neko ih je nahuškao jedne na druge. Bilo je kao da su svi najednom poludeli."
     Saks oseti da mu se stomak steže. Onda ga poče prožimati neka ledena hladnoća, kao da su aparati za ventilaciju upumpali u tu laboratoriju veliku količinu spoljašnjeg vazduha, jutarnjeg, hladnog. Taj mali grad pod naduvanom kupolom, na video-ekranu: Nikozija-na-Marsu. Ta noć o kojoj pričaju: noć kad je ubijen Džon Bun. Smadar je gledala video-snimke i postavljala pitanja. Zejka su snimali. Zejk sada pogled Saksa, klimnu glavom u znak pozdrava. "Bio je tamo i Rasel."
     "Jesi li i ti bio?" upita Smadar, odmeravajući Saksa pogledom.
     "Jesam."
     Tim događajima Saks već nekoliko desetina godina nije posvetio ni jednu jedinu misao. Možda čitavo jedno stoleće. Sad uvide da se za sve to vreme nije vratio u Nikoziju, nijednom, baš nijednom posle one noći. Kao da je baš izbegavao taj grad, i ne razmišljajući o njemu. Potiskivanje, dabome. Veoma mu je bio drag Džon Bun, koji je radio za njega nekoliko godina pre nego što je bio ubijen. Bili su prijatelji. "Video sam ja kad su njega napali", reče Saks, na iznenađenje svih prisutnih.
     "Video si!" uzviknu Smadar. Sada su u njega netremice zurili i Zejk, i Nazika, i Ursula i Marina koja je u međuvremenu stigla.
     "Pa šta si video?" upita Smadar, i baci jedan pogled na sliku Zejkovog mozga koja je treperila dalje u svojoj nečujnoj električnoj oluji. To je prošlost: prošlost je jedna takva tiha, treperava električna oluja. To je zadatak koji su oni sebi postavili.
     "Bila je tuča", reče Saks polako, nerado, gledajući u taj hologram kao da je kristalna kugla. "Na jednom malom trgu, gde je pobočna ulica izlazila na glavni bulevar. Blizu medine."
     "Jesu li se tukli Arapi?" upita mlada žena.
     "Može biti", reče Saks. Sklopi oči, kao da ono, što u svom pamćenju ne uspeva da vidi, može naknadno da sazda, da zamisli. "Da, mislim da su bili Arapi."
     Otvori oči i vide da ga Zejk netremice gleda. "Jesi li ti poznavao njih?" graknu Zejk. "Možeš li mi reći kako su izgledali?"
     Saks odmahnu glavom, ali ta kretnja kao da je oslobodila jednu sliku koja mu sad iskrsnu pred očima. Sve nekako crno, ali, ipak, on vidi. Na videu su se smenjivale slike Nikozije, treperave poput misli u Zejkovoj glavi. "Bio je jedan visok sa uzanim licem i crnim brkovima. Svi oni su imali crne brkove, ali on najduže. Vikao je na one ostale, koji su napadali Buna, a ne na Buna samog."
     Zejk i Nazika se zgledaše. "Jusuf", reče Zejk. "Jusuf i Nejm. Oni su tad vodili Fatah, i bili su protiv Buna, žešće nego ijedan ahadovac. Kad se Selim pojavio kod nas, kasno te večeri, umirući, govorio je, ubi me Bun, Bun me ubi, i Čalmers. Nije rekao 'Ja ubih Buna' nego 'Ubi me Bun'." Opet se tvrdo zagleda u Saksa. "Ali šta se onda desilo? Šta si ti učinio?"
     Saks zadrhta. Eto zašto on nikad više nije nogom kročio u Nikoziju, nikad ni pomislio na to mesto: te noći, u kritičnom trenutku, oklevao je. Zato što se plašio. "Ja sam ih video sa druge strane tog malog trga. Bila je to, ipak, neka daljina, nisam znao šta ću. Udarili su Džona i on je pao. Onda su ga odvukli. J-ja sam... gledao. Onda... onda sam bio u jednoj skupini koja ih je jurila, ali ne znam ko su bili ostali učesnici. Naprosto su me povukli sa sobom. Ali napadači su ga odvukli u pobočne uličice, i, u onoj pomrčini, mi... naša skupina... mi smo ih izgubili."
     "U vašoj skupini je verovatno bilo prijatelja tih napadača", reče Zejk. "Koji su se ubacili planski, da zavedu poteru na pogrešan put."
     "Ah", reče Saks. Bilo je, stvarno, nekoliko brkatih i u toj njegovoj grupi. "Moguće je."
     Muka u stomaku sada ga veoma obuze. On je, one noći, stajao kao skamenjen. On, one noći, nije učinio ništa. Slike na ekranu su teperile, sevovi u tami, a po Zejkovom korteksu vrvele su mikroskopske obojene munje.
     "Znači, nije bio Selim", reče Zejk Naziki. "Nije bio Selim, dakle, nije bio ni Frenk Čalmers."
     "Trebalo bi da kažemo Maji", reče Nazika. "Moramo joj kazati."
     Zejk slegnu ramenima. "Neće nju biti briga za to. Ako Frenk jeste huškao Selima protiv Džona, ali ako je ubistvo, posle toga, ipak izvršio neko sasvim drugi, zašto bi to bilo važno, sad?"
     "A ti misliš da je izvršio neko drugi?" upita Smadar.
     "Nego. Jusuf, i Nejm. Organizacija Fatah. Ili onaj ko je tada huškao ljude jedne na druge, ko god da je taj bio. Nejm, može biti..."
     "A on je mrtav."
     "Umro je i Jusuf", reče Zejk sumorno. "I taj koji je izazvao nerede te noći..." On odmahnu glavom, a slika u vazduhu malo zadrhta.
     "Kaži mi šta se sledeće desilo", reče Smadar, gledajući dole, na svoj ekran.
     "Unsi Al Kan je utrčao u hadžr i javio nam da je Bun napadnut. Unsi... ma, uglavnom, ja sam pošao sa još nekima do Sirijske kapije, da vidimo da li je otvarana. Arapski način smaknuća u ono doba bio je da te bace napolje, na površinu. Ustanovili smo da je kapija upotrebljena, samo jedanput, da je neko izišao, ali se nije vratio tuda."
     "Pamtiš koja je bila šifra na bravi kapije?" upita Smadar.
     Zejk se namršti, usne mu se počeše micati, oči stisnu. "Brojevi iz Fibonačijevog niza, sećam se da sam to zapazio. 581321."
     Saks zinu. Smadar klimnu glavom. "Pričaj dalje."
     "Onda je jedna žena, koju nisam poznavao, protrčala pored nas i rekla nam da je Bun nađen na farmi. Pošli smo za njom do klinike u medini. Klinika je bila nova, sve unutra čisto i sjajno, još nijedna slika na zidu. Ti, Sakse, ti si bio tamo, a i svi ostali Prvostotinaši koji su se zatekli u gradu: Čalmers, Tojtovna i Samanta Hojl."
     Saks ustanovi da se klinike ne seća nimalo. Ni najmanje. Čekaj... Slika Frenka koji je zajapuren, do njega Maja u belom domino-kostimu, usne stegla u jednu crtu, beskrvnu. Ali to je bilo napolju, na bulevaru koji je bio zasut polupanim staklom. On im je bio ispričao o napadu na Buna, i Maja je istog časa počela da plače. Pa zar ih nisi zaustavio? Pa zar ih nisi zaustavio? i on je tog trena, na svoje iznenađenje, shvatio da ih nije zaustavio, da nije nimalo pomogao svom prijatelju u opasnosti, da je samo stajao ukočen, šokiran, i naprosto gledao kako njegovog prijatelja napadaju i odvlače. Pokušali smo, rekao je Maji sledećeg trenutka. Pokušao sam. Iako nije.
     Ali ono posle, u klinici: baš nikakav trag uspomene. Niti se mogao prisetiti ičeg drugog, kasnijeg, iz cele te noći. Zažmuri čvrsto, kao Zejk, kao da bi na taj način mogao istisnuti još koju sliku. Ali ništa. Pamćenje je, u tom pogledu, čudnovata stvar: zapamtio je samo kritične trenutke, one ponajviše traumatične, ono kad su ga uviđanja ubola kao noževi; sve drugo je iščezlo. Nema sumnje, limbički sistem i emocionalni naboj svakog pojedinog događaja bitno utiču na 'entreinment' ili enkodiranje ili urezivanje uspomene.
     Međutim, vidi ovog Zejka, priča kao navijen. Navodi, lagano, imena svih osoba koje su bile njemu poznate a koje su se zatekle u čekaonici klinike. A u toj prostoriji je bila itekakva gužva. Opisuje lice doktorke koja je izišla da im javi o Bunovoj smrti. "Rekla je: 'On je mrtav. Predugo je bio napolju.' Maja je spustila šaku na Frenkovo rame, a Frenk je podskočio."
     "Moramo kazati Maji", prošaputa Nazika.
     "Onda je Frenk kazao njoj 'Žao mi je', a ja sam pomislio da je to čudno rečeno. Onda je ona njemu kazala nešto u smislu da on ionako nikad nije voleo Džona, što je bilo tačno. Sa tim se čak i Frenk složio, ali je onda izišao iz klinike. Zato što se naljutio i na Maju. Rekao joj je: 'Šta ti znaš ko se meni sviđa ili ne sviđa?' Vrlo ogorčeno. Nije mu se dopalo to kako se ona nametnula kao neko ko zna. Nije mu se dopala pomisao da ona njega toliko poznaje." Zejk odmahnu glavom.
     "Jesam li ja bio prisutan tamo, dok se to dešavalo?" upita Saks.
     "...Jesi. Sedeo si do Maje, s druge strane njene. Ali bio si zanet u neke svoje misli. I plakao si."
     Ničeg takvog se Saks ne uspe da priseti. Baš ničeg. Sada ga najednom uzdrma misao da, baš kao što ima mnogo stvari koje je on uradio, ali niko drugi nikad neće saznati, isto tako ima mnogo stvari koje je on uradio, drugi zapamtili, a on sam zaboravio sasvim. Maleno je znanje njihovo! Maleno!
     Zejk je, međutim, nastavio da priča bez zastoja. Šta je sve bilo do kraja te noći. Šta je bilo ujutro. Kako se pojavio Selim, kako je umro. Kako su dan kasnije Zejk i Nazika otputovali iz Nikozije. Šta je bilo sledećeg dana. Kasnije je Ursula rekla da on može isto tako podrobno da priča o bilo kojoj sedmici svog života.
     Ali sada Nazika prekide seansu. "Ovo je bilo suviše teško", reče ona Smadari. "Da nastavimo sutra."
     Smadar pristade i poče kuckati po konzoli mašine pokraj nje. Zejk je zurio u tamni plafon kao da ga uznemiravaju utvare; a Saks uvide da među mnoge disfunkcije pamćenja treba ubrojati i jednu koja se sastoji u tome da nečije pamćenje dejstvuje preterano dobro. Ali kako? Kojim mehanizmom se to postiže? Ta slika u Zejkovom mozgu replicira, u drugom medijumu, obrasce kvantne aktivnosti - malene munje koje trepte u kori njegovog velikog mozga... To je jedan um koji je uspeo sačuvati prošlost mnogo bolje nego um bilo kog drugog supermatorog čoveka. Nije podlegao degradaciji, iako Saks veruje da je ta degradacija jedan pouzdan biološki časovnik koji neumoljivo otkucava... Hm, oni taj mozak sada proučavaju na sve načine kojih se setiti mogu. A opet je sasvim moguće da će tajna ostati nerasvetljena; naprosto se u mozgu dešava premnogo događaja, svakojakih, o kojima oni pojma nemaju. Kao o onoj noći u Nikoziji.

     Potresen, Saks obuče topao džemper i iziđe napolje. Već nekoliko puta su ovi tereni oko Aherona njemu poslužili kao kao dobrodošli prekidi laboratorijske jednoličnosti; a sada je bio zaista srećan što ih ima, što može negde sa se skloni.
     Pođe ka severu, ka moru. Neka od njegovih najboljih razmišljanja o pamćenju dogodila su se dok je pešačio nizbrdo do ove morske obale, puteljcima tako krivudavim da nikako nije mogao dva puta pronaći isti; a oni su takvi zbog toga što je stari plato od lave tako grdno ispucao, ispresecan grabenima i eskarpama. Njegovo nesnalaženje imalo je i drugi razlog - naime, Saks nikad nije obraćao pažnju na širu topografiju, uvek je lunjao zanet u misli ili pomno gledao najbliži deo pejzaža, a samo ponekad dizao pogled da vidi gde je. A zapravo je ovo područje u kome se niko, nikako, ne može izgubiti, jer dovoljno je da se popneš na makar i malu uzvisinu, bilo koju, i odmah ćeš videti Aheron, divovsko peraje dignuto ka nebu, uspravno kao rožnata ploča na leđima nekog zmaja. Slično tome, možeš uočiti, na suprotnoj strani, vidljivo sa sve većeg broja uzvisina ukoliko si mu bliži, more; široko plavo prostranstvo Aheronskog zaliva. Između ta dva leži milion malih mikrookolinskih celina, ovaj stenoviti plato sav je 'izbušen' skrivenim oazama života, svaku pukotinu popunila je neka biljka. Ogromna razlika u odnosu na predeo stena i leda koji se polako topi na suprotnoj, polarnoj strani ovog mora; ovaj stenoviti plato sa svojim skrivenim habitatima izgleda beskrajno star, iako je, ustvari, najverovatnije ozeleneo tek radom aheronskih ekopoeta. Mnoge od tih oaza bile su opiti, i Saks ih je tako tretirao - naime, nastojao je da ih zaobiđe, samo je zavirivao redom u jednu po jednu takvu duboku alesu strmih zidova i pitao se šta ekopoeta nadležan za tu udubinu pokušava da otkrije svojim radom. Ovde možeš prosuti humus i biti siguran da neće biti spran u more; ili bar ne mnogo, jer, iznenađujuće jaka zelena boja rečnih estuarija opruženih uzvodno, ka rečnim dolinama, pokazivala je da izvesna količina zemljišta ipak odlazi nizvodno. Jednog dana ti estuarijski močvarni tereni biće zatrpani proizvodima erozije, ali će postati i slaniji, kao i ceo Severni okean...
     Ali pri ovoj šetnji njegova razmišljanja te vrste bila su često prekidana mislima o Džonu. Džon Bun je poslednjih nekoliko godina svog života proveo radeći za njega, imali su mnoge konferencije, raspravljali su o situaciji na Marsu koja se brzo menjala; bile su to godine pune života; Džon ih je proveo kao čovek uvek srećan, vedar, poverljiv, pouzdan, odan, koristan, dobar prijatelj, učtiv, ljubazan, poslušan, veseo, štedljiv, hrabar, čist i pun poštovanja - ne, ne, bio je takođe nagao, nestrpljiv, nadmen, lenj, aljkav, zavisnik od droga, gord. Ali Saks se navikao da se na njega oslanja - štaviše, Saks ga je zavoleo, kao starijeg brata koji ga štiti u širokom svetu. A onda su Džona ubili. Uvek ubice nasrnu na takve ljude. Nepodnošljivo je ubicama da gledaju nekog tako hrabrog. I zato su ga ubili, a Saks je samo stajao, gledao i prstom nije maknuo. Sleđen od šoka i od straha za sebe, za svoju bezbednost. Pa zar ih nisi zaustavio? - vikala je Maja na njega; sad se seća kako je oštar bio taj glas. Nisam, uplašio sam se. Nisam, nisam ništa učinio. Naravno, slaba je verovatnoća da je išta korisno mogao učiniti u tom trenutku. Ranije, kad su napadi na Džona počeli, možda ga je mogo ubediti da prihvati neki drugi posao, ili da obezbedi sebi telohranitelje koji bi ga pratili, ili, pošto Džon na to nikad ne bi pristao, možda je on, Saks, mogao unajmiti neke detektive koji bi Džona pratili krišom, da ih ne opazi, ali koji bi umeli da ga zaštite u trenutku kad Džonovi prijatelji samo blenu šokirani prizorom napada. On, međutim, nije unajmio nikog. I tako je njegov brat ubijen, onaj njegov brat koji mu se smejao, ali koji ga je i voleo, voleo pre nego što je iko drugi uopšte obratio pažnju na njega.
     Luta Saks po ravnici izrovanoj, izgubljen - zalutao u misli o prijatelju koga je izgubio pre sto pedeset tri godine. Ponekad se čoveku čini da vreme uopšte ne postoji.

     Onda stade, vraćen u stvarnost zato što je ugledao životinje. Mali beli glodari njuškaju nešto po utonuloj livadi. Nesumnjivo 'snežne pike' ili tako nešto, ali, onako beli, ličili su na laboratorijske pacove, dovoljno da se Saks trgne. Beli laboratorijski pacovi, da. Ali bez repa. Mutirani laboratorijski pacovi; tačno, to su. Najzad slobodni, najzad su 'šturnuli' iz svojih kaveza u svet, i sada se vrzmaju po ovoj silovito zelenoj livadskoj travi kao pokretne halucinacije, nadrealni, žmirkaju, njuškaju i mrdaju tim svojim dugačkim brcima, pretražuju zemlju između busenja trave. Misle da nađu nešto ukusno za jelo. Grickaju semenke, orahe, cvetiće. Džona je silno zabavljala ona legenda da je Saksov um sada um sto laboratorijskih pacova. Eno tamo Saksovog uma, slobodan je i rastrčao se. Ovo je naše telo.
     Čučnuo je, gledao ove male glodare i tako ostao sve dok mu ne postade hladno. Ima u ovoj ravnici i većih stvorova, pred kojima Saks uvek stane kao ukopan: jeleni, losovi, karibui, ovce sa velikim rogovima, crni medvedi, grizliji - čak i čopori vukova su tu negde, izgledaju kao hitre sive senke - a Saksu svi ti stvorovi izgledaju kao državljani neke zemlje snova, tako da, kad god ijednog vidi, ostane prepadnut, pamet mu se isključi, bude naprosto ošamućen; pa zar je moguće! Otkud ovo može biti prirodno! Ali dakako da jesu tu. Sad i ovi snežni pacovčići, srećni u svojoj oazi. Nije ovo ni priroda ni kultura, ovo je, naprosto, Mars.
     Onda pomisli na En. Eh kad bi ona mogla videti ove ovde.
     Često je, poslednjih dana, pomišljao na nju. Toliko drugih njegovih prijatelja je izginulo i pomrlo, ali En je živa, on sa njom može razgovarati, ili je, bar, moguće da bi uspeo kad bi pokušao. Potražio je on podatke o njoj, i ustanovio da ona sad živi u grotlu Olimpus Monsa, kao članica jedne male zajednice Crvenih penjača koji su se tamo nastanili. Izgleda da oni namerno ne silaze svi odjednom u kalderu, uzdržavaju se od toga, iako bi vrlo rado pošli, borave dole u smenama, da ne bi nastala prevelike gustina populacije, da bi među tim strmim zidinama, u praiskonskim uslovima, sve ostalo onako kako oni najviše vole - naime, nepromenjeno, u pradrevnom marsovskom prirodnom stanju. Takođe je čuo da od svih njih jedino En ima 'pravo' da ostaje u kalderi koliko god hoće, i da ona to koristi tako što ostaje stalno, a iz kaldere izlazi samo povremeno, i to nakratko. To mu je Piter pričao, ali je i Piter čuo od nekog trećeg. Tužno je kako su se njih dvoje otuđili, bezrazložno. Ali, kad pogledaš, porodični razdori izgleda da su najzadrtiji, najteži za pomirenje.
     U svakom slučaju, ona je na Olimpu. Znači, praktično njemu na vidiku, evo ovoga trenutka, tamo na jugu, odmah iza horizonta. On bi rado popričao s njom. Sva svoja razmišljanje o onome što se na Marsu dešava, pomisli on, on oblikuje kao nečujne, samo u njegovoj glavi rasprave sa En. Ne baš kao svađe, ili se barem nada da to nisu svađe. Više su, recimo, beskonačna ubeđivanja. Ako je on mogao biti ovoliko izmenjen stvarnošću plavog Marsa, zašto ne može i En? Zar nije gotovo neizbežno da bude izmenjena, štaviše, neophodno? Pa, možda već jeste izmenjena? Saksa je pratilo osećanje da je tokom mnogih godina on postepeno zavoleo one odlike Marsa koje En voli, i da, zbog toga, En treba da mu se revanšira tako što će, zauzvrat, ona zavoleti neke Marsove odlike koje on voli. Ako ikako može. Ona je postala, na način njemu krajnje neprijatan, njegova mera za ocenjivanje vrednosti onoga što se na Marsu uradilo. Vrednosti ili prihvatljivosti. Čudno se to osećanje uselilo u njega, ali šta da se radi kad je tako.
     To je još jedna nezgodna kvrga u njegovom umu, slična ovoj krivici, danas nanovo otkrivenoj, za Džonovu pogibiju. Tu krivicu će on ponovo pokušati da zaboravi. Ako čoveka izdaje pamćenje baš kad naiđu najzanimljivije misli, onda bi trebalo da ga izda ponekad i prilikom nailaska najnepoželjnijih misli, zar ne? Džona su ubili, ali nijedan Saksov postupak u onom trenutku nije to mogao sprečiti. Najverovatnije. Ali kako biti siguran. A povratka u taj trenutak nema. Džon ubijen, Saks mu nije pomogao, i evo gde su sad: Saks je živ, a Džon je mrtav i sad ne postoji nikako osim kao moćan sistem uporišta i mreža u umovima onih ljudi koji su ga poznavali. I tu se ništa ne može učiniti.
     Ali je En živa, i pentra se onamo, po stenovitim zidinama unutar kaldere, u Olimpus Monsu. On može s njom da popriča ako želi. Ali ona ne bi pristala da iziđe iz kaldere. Nego bi on morao da siđe unutra. Ali mogao bi to da učini; u tome je poenta. Prava žaoka Džonove smrti sastoji se baš u smrti te prilike: umrla je svaka mogućnost da on sa Džonom ponekad popriča. Sa En može. Prilika postoji.

     Rad na 'paketu' anamnestičkih lekova se nastavljao. Aheron je u tom pogledu bio prava radost: provodiš dane u laboratorijama, razgovaraš sa direktorima laboratorija o opitima koji su u toku, vidiš da li negde možeš da im pomogneš. Svake nedelje seminari, gde se ljudi okupe ispred nekoliko ekrana i saopštavaju postignute rezultate, pokušavaju ih zajednički protumačiti, a zatim se dogovaraju šta dalje treba da se radi. Pojedini ljudi prekinu rad da bi otišli i pomogli na farmi, ili odradili neke druge poslove; ili odu na put; ali pojave se njihovi zamenici tako da posao ne trpi štetu. Oni koji su bili odsutni, vrate se, sa novim nabojem energije u sebi, ali često i sa novim idejama. Posle sedmičnog rezimiranja dokle se stiglo, Saks je ostajao u seminarskoj dvorani da gleda prazne plastične čaše i prstenaste mrlje, smeđe od kafe i crne od kavadžave, na izrovašenim drvenim gornjim površinama radnih stolova; da gleda sjaktave bele ekran-table prekrivene shemama, hemijskim dijagramima i velikim povijenim strelama uperenim na skraćenice i alhemijske simbole koje bi Mičel voleo; i postepeno je u njemu nešto počinjalo da se žari i da blista do bola, neka parasimpatetička reakcija koja se preliva iz njegovog limbičkog sistema - jer, ovo je nauka, Bog je svedok, ovo je marsovska nauka, u rukama naučnika samih, naučnika koji streme ka nekom zajedničkom cilju koji ima nekog smisla, koji je za opšte dobro; potiskuju napred krajnju granicu onog što je dosad otkriveno, a teorije i opiti samo lete tamo-amo, napred i nazad, kao zamućenje munjevitih ping-pong loptica; iz nedelje u nedelju postiže se napredak, otkriva se stalno sve više, kreće se u napad na još više, proširuje se veliki nevidljivi Partenon u nemapirane teritorije ljudskog uma, života samog. Toliko je bio srećan zbog ovog kvaliteta rada, da mu je maltene bilo svejedno hoće li se problem konačno rešiti ili neće; samo ovo traganje je sve.
     Ali njegovo kratkoročno pamćenje bilo je oštećeno. Doživljavao je blankiranja i ono kada mu je nešto navrh jezika svakodnevno; ponekad je na seminarima morao da zaćuti maltene usred rečenice, da sedne, i da mahne rukom ostalima da nastave bez njega. Oni bi samo klimnuli glavom, a ona osoba koja je pred tablom nastavila bi da vodi seminar. Ne, ovog puta njemu je, ipak, potrebno i da potraga uspe. Moći će kasnije da razrešava mnoge druge zagonetke, nesumnjivo; pojavu brzog urušavanja, na primer, ili razne druge vidove problema starenja. Ne, ne postoji nestašica problema još neobjašnjenih, na kojima treba raditi; neće takva nestašica nikada zavladati. Ali i ovaj jedan problem, kako napraviti anamnestik, dovoljno je 'tvrd'.
     U osnovnim crtama rešenje se, ipak, naslućivalo. Jedan deo anamnestika biće koktel lekova, i to mešavina u koju će ući pojačivači sinteze belančevina, uključujući čak i amfetamine i neke hemijske 'bliske srodnike' strihnina, zatim transmiteri, kao što je serotonin, uz njih i senzitajzeri glutamatnih receptora, holinesteraza, ciklični AMP, i tako dalje. Sve to će veoma pomoći, na razne načine, da se ojačaju memorijske strukture koje treba razgibati. Drugi sastojci koktela biće uzeti iz onih istih tretmana za opštu plastičnost mozga koji su Saksu već jednom davani, posle onog incidentnog oštećenja, ali sada u znatno manjim dozama. Činilo se, dalje, na osnovu opita sa elektrostimulacijom, da jedan stimulativni šok, i posle njega stalne oscilacije na veoma visokim frekvencijama usklađene sa fazama subjektovih prirodnih moždanih talasa, mogu poslužiti da započnu one željene neurohemijske procese koji bi se, zatim, nastavili snažno, pomognuti koktelom lekova. Posle toga, sibjekt bi morao upravljati svojim sećanjem, na taj način što bi se prisećao određenih stvari iz svoje prošlosti, najbolje što može; možda bi trebalo da se kreće od jednog do drugog bitnog mesta u svojim uspomenama, u nadi da će prisećanje svakog takvog 'čvornog' mesta aktivirati okolnu mrežu i omogućiti njeno ispiranje. To bi bilo, u suštini, prelaženje iz sobe u sobu u pozorištu pamćenja. Opiti sa raznim vidovima ovih procesa bili su već uveliko u toku, na dobrovoljcima, a to su često bili ti isti mladi marsovski naučnici u Aheronu. Prijavljivali su, zapanjeni i puni strahopoštovanja, da su se uspevali setiti neverovatno mnogo stvari. Povećavali su se izgledi da poduhvat, kao celina, uspe. Iz nedelje u nedelju raspoložive tehnike su izoštravane, željeni proces određivan je sve tačnije.
     Opiti su pokazali da će prisećanje najbolje uspevati u odgovarajućem kontekstu. Spiskovi zapamćeni ispod vode, u ronilačkom odelu, mnogo bolje se vrate u pamćenje ako se opet obučeš tako i zaroniš, nego ako ih se pokušavaš setiti na kopnu. Ako je kod subjekta hipnotičkim putem indukovan osećaj sreće ili tuge, a onda mu dato da zapamti jedan spisak, on će se mnogo bolje prisetiti sadržine tog spiska kad bude ponovo hipnotisan i naveden da oseti sreću ili tugu. Pomaže i kongruencija stavki na spisku, kao i povratak u prostorije iste veličine i boje kao što su one u kojima se dešavalo ono čega se trebaš setiti. Sve su to bili, dabome, veoma primitivni opiti, ali su tako ubedljivo dokazali povezanost konteksta i prisećanja, da se Saks dobro zamislio gde želi da bude kad se potpun tretman konačno isproba na njemu, prvom; gde, i sa kim.
     Kad je počeo završni rad na tretmanu, Saks pozva Bao Šujo i zamoli je da dođe u Aheron da bi se oni mogli sa njom posavetovati oko nekih pitanja. Naravno da je i u ovom slučaju njen rad bio daleko teoretskiji nego njihov, i upućen na stvari daleko sićušnije; ali od kad je video šta je postigla sa grupom za fuziju u Da Vinčiju, imao je ozbiljno poštovanje prema njenoj sposobnosti da reši bilo koji problem u kome se javljaju kvantna gravitacija i ultramikrostruktura materije. Bio je siguran da će im biti veoma korisni Baoini doprinosi čak i ako ona samo pregleda, na brzinu, šta su uradili, i kaže nekoliko komentara.
     Na nesreću, Baoine obaveze u Da Vinčiju bile su veoma velike, kao što su uvek i bile još od dana njenog pompezno najavljivanog povratka sa Dorsa Brevije. Saks se našao u položaju, za njega neuobičajenom, da poteže konopce svog ličnog uticaja u svojim matičnim laboratorijama da bi izdejstvovao da jedna od najboljih teoretičarki bude bar nakratko oslobođena drugih zapetljacija; ali on je to i uradio, bez imalo zazora ili oklevanja. Belu je angažovao da uvrće ruke iza leđa sadašnjim administracijama, i to, ako je potrebno, iz sve snage. "Ka, Sakse", povika Bela prilikom jednog telefonskog razgovora, "ko bi od tebe očekivao da budeš tako žustar lovac na glave."
     "Pa, kad lovim svoju sopstvenu glavu", odgovorio je Saks.









53.
     Pronaći neku osobu bilo je, u većini slučajeva, savršeno jednostavno: pozoveš kompjuter/komunikator na levom šačnom zglavku te osobe, i onda pogledaš na kojim je koordinatama. Međutim, En je svoj komunikator ostavila na rubu kaldere Olimpus Monsa, na jednoj silaznoj stanici blizu festivalskih terena kratera Zp. Ovo se Saksu učini kao baš neobično, jer oni su nosili komunikatore na sebi, ovakve ili onakve, još od prvog dana na Marsu, još od samih svojih početaka u Podbregu. Jasno se sećao da je i En to činila, jednako kao i svi ostali. Zar nije? Pozva Pitera i postavi mu to pitanje, ali ovaj se nađe u čudu: kako da odgovori, kad je rođen mnogo godina posle zasnivanja Podbrega. U svakom slučaju, kretati se sada bez komunikatora, to znači usvajati ponašanje neoprimitivnih nomada koji jurcaju po kanjonskim teritorijama i po obalama Severnog mora - a on zaista ne bi očekivao da se En zainteresuje za takav način života. Gore na Olimpus Monsu nema ni govora o nekom paleolitskom načinu opstanka, jer tamo ljudsko biće mora imati, bez ijednog trenutka prekida, podršku tehnologije oko sebe, na način na koji to, danas, na većini drugih mesta na Marsu nije neophodno; komunikator je sastavni deo toga. Možda je naprosto želala da se malo 'udalji od svega'. Piter nije znao ni to.
     Ali je znao kako da stupi u vezu sa njom. "Moraš ući tamo dole i naći je."
     Videći kakvo je lice Saks napravio, počeo se smejati. "Nije to tako strašno. Ima samo stotinak ili dvesta ljudi u celoj kalderi, i zna se gde su, ili su u jednoj od njihovih koliba, ili su negde na liticama."
     "Ona se sad bavi planinarenjem?"
     "Da."
     "Pentra se u svrhu... rekreacije?"
     "Pentra se. Ne pitaj me zašto."
     "Znači, samo odem i pogledam sve litice?"
     "Tako sam i ja morao, kad je Merien umrla."
     Vrh Olimpus Monsa ljudi su menjali tek vrlo malo. Uglavniom je ostao nedirnut. Bilo je, doduše, nekoliko pustinjačkih boravišta uklesanih u stene na pogodnim mestima, vidikovcima, duž unutrašnjeg ruba kratera; izgrađena je i pista, samo jedna, niz severoistočni tok lave, koji se probio kroz obruč eskarpe kojim je vulkan okružen. Pista je bila potrebna radi lakšeg pristupa festivalskom kompleksu u Zpu. Ali osim tih izuzetaka, ništa drugo se nije videlo što bi ikako moglo posvedočiti šta se dogodilo sa ostalim delovima Marsa, koji, sa unutrašnjeg ruba kaldere, ionako nisu mogli biti posmatrani jer ih je zaklanjao horizont - gornja ivica visoke kaldere svuda oko grotla. Onome ko stoji na rubu kratera Olimpus Monsa čini se da je ta jedna planina ceo svet. Ovdašnji Crveni su odlučili da ne nabace zaštitnu providnu kupolu koja bi sprečila prodor atmosfere u kalderu; to su uradili iznad kratera Arsia Montesa, ali ovde ne. Zato su se u kalderu, nesumnjivo, probile i neke bakterije, možda i neki lišajevi ako su doplovili na vetru i potonuli u provaliju i ostali, na dnu, živi; ali pošto je pritisak vazduha bio i sada jedva nešto malo viši od onih deset milibara koji su tu postojali pre dolaska čoveka na Mars, nije bilo izgleda da naročito bujno napreduju čak ni lišajevi. Najveću priliku za opstanak imali su endokazmolitski organizmi, oni koji životare u pukotinama ispod stenovitog tla; ali oni se, dabome, ne vide. Za projekte Crvenih bila je veoma srećna okolnost to što je divovska visina pojedinih marsovskih planina obezbedila da se vazdušni pritisak na njihovim vrhovima zadrži na samo nekoliko milibara. Ta tehnika sterilizacije sasvim je besplatna, a veoma delotvorna.
     Saks se odbacio vozom do Zpa, a onda kolima gore do ruba provalije. Ta kola bila su taksi-kombi, a vozile su ih dve ženske, Crvene; jer Crveni su kontrolisali pristup kalderi. Kola su se dokotrljala do same ivice, i Saks je pogledao dole.
     Kaldera je imala u sebi nekoliko manjih kraterskih prstenova. Bila je velika, šezdeset sa devedeset kilometara, otprilike kao zemaljska državica Luksemburg, kao što mu je jednom, davno, neko rekao. Glavni prsten u sredini, daleko veći od svih ostalih, bio je narušen time što se preko njega preklopilo nekoliko manjih, na severoistoku, u sredini, i na jugu. Nastankom najjužnijeg od tih prstenova bio je presečen, i to napola, susedni prsten, nešto malo stariji i viši, na jugoistoku; mesto gde se sustiču ta tri strma kraterska zida smatrano je, rekoše Saksu, za jednan od najlepših planinarskih terena na celom Marsu, sa najvećom visinom okomitog pada - sa 26 kilometara iznad prosečne nulte visine (ovde su i sad govorili tako, ne pominjući nikakav nivo nikakvog mora) do 22,5 kilometara u samom podnožju tih zidina. Greben od deset hiljada stopa, reče sebi mladi građanin Kolorada, Saks.
     Pod glavne kaldere bio je obeležen velikim brojem neravnina koje su se nizale prstenasto, koncentrično sa zidinama samog grotla Olimpus Monsa. Luk do luka, raseline, grbine i kanjoni, ponegde prekinuti nešto ravnijim eskarpama. Sva te neravnine bilo je moguće objasniti; nastajale su tako što se magma ispod planine - dakle, ispod poda kaldere - postepeno odlivala u stranu, kroz pobočne izlive; drugim rečima, glavna komora sa lavom, u vulkanu, praznila se. Zato je pod kaldere ostajao bez oslonca, pa se rušio u dubinu, nekoliko puta. Ali Saks je sada, gledajući odozgo tih pet hiljada kvadratnih kilometara kalderskih 'zemalja', imao utisak da su to kraljevstva tajni, jedan zaseban svet, obuhvaćen svojim kraterskim rubom izvan koga ne postoji ništa. Prsten do prstena, svaki sa zakrivljenim zidinama i ravnim podom, pod crnim zvezdanim nebom. Nijedna strmina manja od hiljadu metara. Litice nisu bile baš svuda okomite, štaviše, prosečni njihov nagib bio je samo oko 45 stepeni, ali zato je posvuda bilo i mnogo strmijih, pa i sasvim okomitih mesta. Nesumnjivo se planinari okupljaju najviše oko najstrmijih, jer takve su im sklonosti. Saks odmah primeti neke veoma okomite kamene površine, pa čak i mesta gde se litica pruža napred, u prostor, iznad ambisa. Jedno takvo mesto bilo je odmah ispod njih, na susretu tri litice.
     "Ja tražim En Klejborn", reče Saks vozačicama, zanetim u posmatranje prizora. "Znate li gde bih je mogo naći?"
     "Ne znaš gde je ona?" upita jedna.
     "Čuo sam da se penje negde u kalderi Olimpus Monsa."
     "Zna li ona da je ti tražiš?"
     "Ne. Ne odgovara na pozive."
     "Poznaje te?"
     "Oh, da. Mi smo stari... prijatelji."
     "A ko si ti?"
     "Saks Rasel."
     Zurile su u njega. Jedna Crvena reče: "Stari prijatelji, a?"
     Njena koleginica je podgurnu laktom u rebra.
     Mesto ispred njih zvalo se Tri Zida, ime razumno odabrano. Tačno ispod njihovog vozila, na jednoj maloj terasi nastaloj 'klonućem' jednog dela ruba kratera, nalazila se stanica lifta. Saks se kroz dvogled zagleda u to mesto: vazdušna komora na ulazu, da bi se unutra mogao zadržati vazduh; krov ojačan protiv zračenja; kao da su tu stanicu doneli iz davnih, prvih godina. Imao si samo dva načina da siđeš u taj deo kaldere: da skočiš dole i ubiješ se, ili da ideš liftom.
     "En se snabdeva na stanici Merien", reče konačno laktašica, šokirajući, tim svojim rečima, onu drugu. "Vidiš li tu stanicu, tamo? To ti je ona kockasta tačkica, na mestu gde su kanali lave sa glavnog poda zasekli u Južni krug."
     Bilo je to na suprotnom delu najjužnijeg prstena, koji je na Saksovoj mapi bio obeležan brojem 6. Saksu nije bilo lako da pronađe, čak ni dvogledom toliko jakim, ikakvu 'kockastu tačkicu'. Onda je, ipak, ugleda: majušni blok samo malčice pravilniji nego što je priroda mogla stvoriti. Ali maskirno obojen, rđastom sivom bojom okolnog prirodnog bazalta. "Vidim. Kako da stignem donde?"
     "Siđi liftom, a onda peške."

     I tako on pokaza nadzornicima lifta propusnicu koju je od one dve vozačice dobio, i pođe liftom na dugo putovanje u dubinu, niz zid. Lift se kretao po šinama pričvršćenim za liticu; imao je prozore. Bilo je kao sletanje helikopterom ili silazak niz završni deo svemirskog kabla kojim se svemirski lift spušta u Šefild. Na pod kaldere Saks stiže tek u kasno popodne; uze ležaj u spartanskoj 'gostinskoj kućici' na dnu, pojede obilnu večeru polako i ležerno. Za sve to vreme planirao je šta da kaže En. Plan se oblikovao postepeno; jedno objašnjenje koje će biti koherentno i, činilo se njemu, uverljivo; jedno samoobjašnjenje, ili ispovest, ili cri de coeur, 'jauk srca'. Delić po delić, složio je sve. Onda, ogromno razočarenje: udar zaboravnosti odnese sve to u blank. Ostade Saks tako, na dnu jednog divovskog vulkanskog grotla koje, kao par naočnjaka na glavi konja, dopušta gledanje samo u jednom pravcu, gore, u crno nebo posuto zvezdama. On je na Olimpu. U potrazi za En Klejborn, kojoj nema šta da kaže. Silno nezadovoljan što je celu spremljenu strategiju zaboravio.
     Ujutro, posle doručka, ugura se u spoljašnji kostur-hodač. Iako su materijali poboljšani, ovakav egzoskelet morao je pomoću svojih elastičnih tkanina stegnuti čoveka isto onako čvrsto kao u starim vremenima, stegnuti mu i ruke, i noge, i trup. Čudno, kako je kinetika ovakvog hoda odmah probudila u njemu neke stare nizove misli, neke sevove uspomena: kako je izgledao Podbreg dok su gradili četvorougaonu kupolu. Zahvati ga čak i neka somatska epifanija, sećanje tela na onaj prvi izlazak iz svemirskog broda - zapravo, iz modula za sletanje, na površinu Marsa. Kako se tada iznenadio zbog bliskosti horizonata i zbog mnogobrojnosti različitih tekstura ružičaste boje neba. Kontekst i pamćenje, opet.
     Zaputi se pešice preko dna Južnog kruga. Jutros je nebo bilo tamni indigo, veoma blisko crnoj boji - marinski plavo, reče kolor tablica, na Saksovo iznenađenje, jer otkud tako tamna boja može biti marinska plava? Zvezde su se i sada videle, mnoštvo njih. Ceo horizont - jedna litica, savijena u krug, uzvinuta visoko, svud oko Saksa. Ne litica Olimpus Monsa, nego samo litica ovih 'malih' kratera, na dnu kaldere. Južnog kruga - to je bio južni polukrug oko Saksa, tri kilometra visok; severoistočnog kvadranta (dva kilometra) i severozapadnog kvadranta, visoka 'samo' kilometar i još rascepljena. Zapanjujući prizori, rupčage iz kojih je nekad kuljala lava, prazne komore u stenama. Kad je dopešačio na sredinu Južnog kruga, prizor postade zapanjujući na jedan novi način: zidovi sasvim različitih visina postadoše, prividno, otprilike jednako visoki. Udžbenički primer opažanja pri kome sve okomite udaljenosti teže da se 'teleskopiraju' do prividno manjih.
     Gazio je teškim koracima, ali postojano. Kalderski pod bio je prilično gladak, samo ponegde izrovan bombama lave, pozno pristiglim meteorskim pogocima, i krivudavim plitkim grabenima. Neke od njih morao je da zaobilazi; pade mu na um da se ta reč baš poklopila sa stvarnošću, jer je na ovom terenu mnogo šta, već, 'zaobilaznog' oblika. Ali glavninu puta prevalio je ipak grabeći pravo napred ka svom odredištu, jednoj razlomljenoj i 'prosutoj' strmini u severozapadnom kvadrantu kaldere.
     Šest sati postojanog pešačenja bilo mu je potrebno da pređe preko dna Južnog kruga, čija površina iznosi, zapravo, manje od deset posto ukupne površine ovih kalderskih zemalja u Olimpus Monsu. I za sve to vreme nije pogledom prodro nikud izvan litica koje su mu i na početku ograničavale vidik. Nigde ni najmanjeg znaka života; nigde ni traga bilo kakvog narušavanja prirodnog, drevnog stanja kaldere; jasno se videlo da je atmosfera veoma 'tanka', svi delovi prizora jednako oštri. Nije se mnogo odstupilo od pradrevnih 10 milibara, oceni on. Pošto je priroda bila toliko nedirnuta, on se poče pitati da li je u redu da ostavlja mnogo otisaka čizama; pokuša da gazi više po stenama, a manje u prašinu. Čudnovato je zadovoljstvo gledati predele starog Marsa. Obilje crvenkaste boje... ali uglavnom prevučene preko tamnog bazalta. Njegova kolor karta slabo se pokaza; kad su je pravili, nisu mislili na čudnovate mešavine.
     Saks se još nikada nije bio spustio ni u jednu veliku kalderu. Sada uvide da čak ni mnogo godina lutanja po velikim udarnim kraterima, meteorskim, nije dovoljno da pripremi čoveka za strmost ovih litica, za ogromne zevove komora u njima, za ravnost dna. I, naprosto, za ogromnost svega.
     Sredinom popodneva primakao se podnožju severoistočnog luka litice. U vidokrug mu se pope linija na kojoj su se sastajali dno i litica. Na njegovo malo olakšanje, kockasto sklonište našlo se tačno tu, pred njim. Njegove APS koordinate bile su, dakle, veoma precizne. Ovo područje, iskreno govoreći, nije bilo osobito teško za navigaciju; ali, ipak, kad je putnik toliko izložen udaru prirodnih sila, prija mu da se uveri da je išao baš tačno ka odredištu. Od kad mu se desilo ono u mećavi pre toliko mnogo decenija, pa sve do danas, zazirao je od mogućnosti da se izgubi. Doduše, ovde mećave neće nikada biti.
     Prilazio je polako vratima te zgrade, znajući da ona vode u vazdušnu komoru. Ali iz jedne velike, strme jaruge u ogromnoj razvaljenoj litici banuše najednom ka Saksu neki ljudi; možda kilometar daleko od njega. Četiri osobe, sa velikim rancima na leđima. Saks stade. Šum njegovog disanja snažno se čuo u njegovom šlemu; jer prepoznao je, istog trena, četvrtu osobu, poslednju u toj koloni. En. Dolazi po nove zalihe. Sad on mora da smisli šta da joj kaže. Ali to što smisli mora i da zapamti.
     U skloništu, Saks otkopča kacigu i skide je sa glave; čineći to, oseti onu veoma dobro znanu napetost... sasvim nepoželjnu. Svaki dosadašnji susret sa En bio je sve gori. Okrete se. Čekao je. Konačno uđe i En, skide kacigu i vide njega. Trže se kao da je videla utvaru. "Sakse?" uzviknu ona.
     Klimnuo je glavom. Priseti se kad su se poslednji put sreli; davno, na ostrvu Da Vinči. To kao da je bilo u nekom ranijem životu. Jezik u njegovim ustima - kao da ne postoji. Nema ga.
     En zavrte glavom i osmehnu se sama za sebe. Poče mu prilaziti. Na licu, neki izraz koji on nije umeo pročitati. Ona ga uhvati za obe mišice ruku, nagnu se napred i blago ga poljubi u obraz. Odmače se, ali ne ispusti njegovu levu ruku nego samo skliznu šakom niz nju i ostade držeći ga tako, za levu šaku. Zagledana netremice u njega; stisak ruke tvrd kao da je metalna. Saks je pred njom opet ostao bez reči, iako je silno želeo da progovori, da nešto kaže. Ali nije se imalo šta reći, ili se imalo suviše toga reći, nije znao koje od ta dva. Jezik paralizovan. To kako ga je stegla za ruku; time ga je onesposobila više nego što bi ma kakvim oštrim pogledom ili ljutitom primedbom mogla.
     Kroz nju kao da prođe neki talas, i ona postade malo više ona En koju je poznavao, poče ga gledati podozrivo, onda i sa uzbunom. "Svi su dobro?"
     "Da, da", reče Saks. "Mislim - za Mičela si čula?"
     "Jesam." Njene se usne stegnuše, za sekund postade ona crna En iz njegovih snova. Onda još jedan talas prođe kroz nju, i sad je opet bila ta nova i nepoznata osoba koja ga steže za levu šaku kao da hoće da je otkine. "A ti samo došao da me vidiš."
     "Da. Hteo sam da..." Mahnito je tražio pravu reč. Završi rečenicu! "...da razgovaramo! Da te, da te, da te pitam što-šta. Imam nekih problema sa pamćenjem. Pitao sam se da, da li, možemo se popeti negde gore i pričati. Da pešačimo ili" - on proguta - "da se penjemo. Mogla bi mi pokazati neka mesta na kalderi?"
     Smeškala se. Opet neka druga, neka treća En. "Možeš na uspon sa mnom, ako hoćeš."
     "Nisam planinar."
     "Uzećemo jednu laku rutu. Uz Vangovu jarugu, pa preko velikog kruga, do severnog kruga. Ionako sam htela da se popnem tamo dok je još leto."
     "Pa, sad, sad je Ls 200, mora se reći. Ali, ovaj, hoću da kažem, zamisao je dobra." Srce mu je lupalo nekih sto pedeset otkucaja u sekundi.

     Pokazalo se da En već ima svu opremu koja je potrebna za oboje. Sledećeg jutra, dok su se oblačili, ona mu reče: "Skini to." Prstom je pokazivala njegov kompjuter/komunikator.
     "Oh, zaboga", reče Saks. "Ja... pa zar to nije, zapravo, deo sistema mog skafandra?"
     Bilo je deo sistema skafandra. Ali ona odmahnu glavom. "Skafander je autonoman."
     "Poluautonoman, nadao bih se ja."
     Osmehnula se. "Jeste. Ali ti kompas nije potreban. Čuj, ta stvarčica te povezuje sa celim svetom. To su okovi, lisice kojima si privezan za vremeprostor. Hajde da danas budemo samo u Vangovoj jaruzi i nigde više. To će nam biti dovoljno."
     I bilo je dovoljno. Vangova jaruga bila je ogroman, izrovašen, strm kanal koji se nekako probio kroz haos ogromnih srušenih gromada. Skoro ceo dan provede Saks pentrajući se za njom kroz mnogobrojne manje jaruge kojima je velika, Vangova, bila izbrazdana. Mnoge zapreke pred njim bile su do pojasa visoke; morao se verati na njih, i rukama i nogama. Retko kad mu se učinilo da bi pad odavde bio za njega smrtonosan; verovatnije je bilo da bi se samo ugruvao ili u najgorem slučaju iščašio zglob. "Ovo nije onoliko opasno koliko sam mislio da će biti", reče on. "Da li su vaša penjanja uvek ovakva?"
     "Ovo uopšte nije penjanje."
     "Aha."
     Pođe ona i putanjama nešto strmijim, ulećući u rizike koji su bili, strogo uzev, neopravdani.
     Predveče su stigli do jednog kratkog zida koji je bio ispresecan vodoravnim naprslinama, fisurama; En se uzvera, bez konopaca, bez ikakvih klinova koje bi zakucavala u kamen. Saks steže zube i pođe za njom. Pentrao se kao geko gušter. Kad se našao blizu vrha tog uspona, zastao je. Prsti u rukavicama skafandra - svi zavučeni u male pukotine; vrh jedne čizme, i vrh druge, isto tako. Osvrte se i pogleda dole, niz Vangov jarak, i najednom mu se učini da je taj jarak kao celina mnogo strmiji nego što je ma koji pojedinačni sektor bio dok su ga prelazili; i svi mišići njegovi počeše da podrhtavaju od nekakvog umornog uzbuđenja. Sad, šta je-tu je, mora se popeti na zid. Brzo; mora brzo; dakle, i rizikovati, do neke mere; ali uporišta za šake i stopala bila su nekako sve manja, sve uža, upravo sad kad je on morao da požuri. Bazalt je i izbliza gledan pokazivao neku malu izrovašenost, bio je sav izbušen sitnim, plitkim jamama. Tamnosiv, ali prevučen nečim nalik na rđu, kao i nečim što je imalo oker boju, ili, tačnije, siena boju. On primeti da je vezao maltene svu svoju pažnju za samo jednu pukotinu koja je sad bila više od metar iznad nivoa njegovih očiju: mora se uhvatiti baš tu, ali ko zna da li je pukotina dovoljno duboka da prsti u njoj nađu ikakav oslonac? Nema drugog načina da se to sazna osim da se proba. On zato udahnu duboko i zalete se u taj pokušaj. Ne, nije bila ni približno dovoljno duboka, ali on hitro zabode prste koliko god je bilo moguće i povuče se nagore, cimnu, iz sve snage, pri čemu zastenja; poče grabiti rukama i drugde, tamo, ovamo, po raznim malim uporištima koja nisu ni dospevala do njegove svesne pažnje; i, gle čuda, sad se nalazi na kolenima i šakama, pored En, veoma zadihan. A ona sedi spokojno i veselo, na jednom uzanom proširenju.
     "Mog'o bi malo više da koristiš noge", predloži mu ona.
     "Ahhh."
     "Ovo te je razbudilo, a?"
     "Dahhh."
     "Problema sa upamćivanjem nema?"
     "Nehhh."
     "E to je ono što ja volim kod planinarenja."
     Kasnije tog dana, kad je uspon jaruge postao nešto blaži, i kad se jaruga počela širiti, otvarati, Saks reče: "A da l' si ti imala probleme sa pamćenjem?"
     "Hajde da pričamo o tome kasnije", reče En. "Obrati pažnju na ovu pukotinu ovde."
     "Bogami, i treba."

     Te noći ležali su u vrećama za spavanje, pod prozirnom pečurkastom kupolom dovoljno velikom za desetoro. Na ovoj visini, u atmosferi superretkoj, bilo je impresivno razmišljati o snazi tog providnog materijala koji drži 450 milibara vazduha, a ni na jednom mestu nema neku manju, posebnu, mehurastu izbočinu koja bi ukazala na slabost, na popuštanje. Materijal svuda lepo napet, ali, ipak, ne tvrd kao kamen. Nesumnjivo bi mogao da izdrži i mnogo, mnogo više milibara pritiska, pre nego što bi došao do granice svoje izdržljivosti. Saks se prisećao kako je bilo kad su pravili svoje prve habitate: podignu kupolu, počnu je naduvavati, ali pošto ona preti da se raspukne, pritisnu je vrećama sa peskom i preko toga još i metar-dva debelim slojem kamenja. Kad to uporediš sa ovim... kako da čovek ne bude impresioniran napretkom koji je u međuvremenu ostvaren u nauci o materijalima.
     On joj reče nešto o tome, i En klimnu glavom. "Istrčali smo ispred svoje sposobnosti da razumemo svoju tehnologiju."
     "Hm. Ja bih rekao da je razumljiva. Ali je teško verovati u nju."
     "Nadam se da shvatam tu razliku", reče ona lako.
     Sada se osećao malo udobnije. Pokrete opet pitanje pamćenja. "Imao sam napade koje ja opisujem izrazom 'blank'. Nestanu mi iz pamćenja sve misli iz prethodnih nekoliko minuta, ili duže, ponekad se amnezija proširi i na čitav prethodni sat. To su kratkoročna brisanja pamćenja, i, po svemu sudeći, nastaju zbog fluktuacije moždanih talasa. Ali i moja dugoročna sećanja, ona o mojoj davnijoj prošlosti, postaju, na žalost, nepouzdana."
     Dugo nije nijednom rečju odgovorila, osim jednim "Hm" koje je pokazalo da ga je čula. Onda reče:
     "Ja sam zaboravila celu svoju ličnost. Mislim da je sada neko drugi u meni, jedna druga žena. Delimično se ubacila. Svojevrsni opozit mene. Moja senka, ili senka moje senke. Zasađena je, i raste u meni."
     "Kako to misliš?" reče Saks, sada obuzet strepnjom.
     "Opozit. Ona je suprotnost meni. Ona misli sve ono što ja ne bih." Okrete glavu od njega, kao da se postidela. "Ja nju nazivam Kontra-En."
     "A kako bi ti... opisala nju?"
     "Ona je... pa, ne znam... emotivna. Sentimentalna. Glupa. Vidi cvet, i rasplače se. Misli da se svi ljudi trude najbolje što mogu. Takve gluposti."
     "Ti nisi ranije bila takva, ne?"
     "Ne, ne, ne. Sve su to gluposti. Ali imam osećaj da je ona u meni stvarna. Dakle... sad postoji En i postoji Kontra-En. I... možda neko treći."
     "Treći?"
     "Mislim da je tako. Nešto što nije ni En, ni Kontra-En"
     "I šta ti... mislim... da li nekim imenom nazivaš tu treću stvar?"
     "Ne. Ona nema ime. Ona izmiče pažnji. Mlađa je. Ima manji broj ideja o stvarima, ali su te ideje... čudnovate. Nije En, nije Kontra-En. Donekle podseća na Zo; da li si je znao?"
     "Jesam", reče Saks, iznenađen. "I bila mi je draga."
     "Je li? Ja sam smatrala da je to jedna grozna osoba. Pa ipak... postoji i u meni nešto takvo. Tri ličnosti."
     "Čudan način da se razmišlja o tome."
     Ona se nasmeja. "Zar nisi ti onaj koji ima mentalnu zgradu sa laboratorijama, gde je smestio sve što je zapamtio, ali sve u odgovarajuće prostorije, ormane, fajlove, sve numerisano, je li tako bilo?"
     "Bio je to veoma delotvoran sistem."
     Nasmejala se još jednom, ali sad grublje. Čuvši to, on se široko osmehnu. Ali ne bez straha. Tri En? On ni onu jednu nije mogao da shvati.
     "Ali sad gubim cele laboratorije", reče on. "Cele sektore moje prošlosti. Neki ljudi nude model pamćenja koji se sastoji od čvornih mesta i mreža oko njih, što donekle liči na moj metod sa palatom pamćenja. Moguće je da smo mi intuitivno išli ka nekom modelu koji liči na fizičku građu onih delova mozga koji su angažovani u pamćenju. Ali ako iz bilo kog razloga izgubiš jedno čvorište, ode i cela mreža oko njega. Na primer, ja čitam stručnu literaturu i nađem na referencu gde piše da sam ja autor nekog članka. Pokušam da se setim kad sam to pisao, koje smo metodološke probleme imali tada, ali ništa. Ničeg se ne setim. Cela, cela ta epoha naprosto neće da se pojavi u mom sećanju. Kao da se nikad nije dogodila."
     "Problemi u palati."
     "Da. Ali nisam ih, takve, očekivao. Čak i posle mog... incidenta... bio sam siguran da ništa nikad neće osakatiti moju sposobnost da... da mislim."
     "Sada misliš sasvim dobro, reklo bi se."
     Saks okrete glavu na jednu stranu. Pomisli na sve blankove, provalije u uspomenama, i na presque-v×, kako ih je Mičel nazivao. Na zbrke. Razmišljanje nije samo kognitivna sposobnost, niti samo analitička, razmišljanje je nešto opštije... On poče da priča. Nastojao je da opiše šta mu se sve dešavalo u poslednje vreme. Činilo se da En sluša pomno. "I zato sam, vidiš, počeo da pratim nove radove u oblasti pamćenja. Ta tema mi je postala zanimljiva - hitna, zapravo. Pomažu mi Ursula, Marina i aheronske laboratorije. Mislim da su spremili nešto što bi nam moglo pomoći."
     "Misliš, neki lek za pamćenje?"
     "Da." Objasni joj kako deluje, kojim 'akcijama', novi anamnestički kompleks. "Dakle. Rešio sam da probam. Ali čvrsto sam uveren da će najbolje uspeti ako se izvestan broj Prvostotinaša okupi u Podbregu i ako svi zajedno uzmemo tu terapiju. Kontekst je veoma značajan za prisećanje, a moglo bi biti od koristi i to da gledamo jedni druge. Nisu svi zainteresovani, ali iznenađujuće veliki broj nas je pristao."
     "Nije to tako iznenađujuće. Ko?"
     On joj navede imena svih sa kojima je nedavno bio na vezi. Dvanaestak osoba, a to je bila, tužno je bilo priznati, većina preostalih iz Prve stotine. "I svi mi bismo veoma voleli da dođeš i ti. Znam da bih ja to voleo više nego išta drugo."
     "Zvuči zanimljivo", reče En. "Ali prvo moramo preći ovu kalderu."

     Dok je pešačio preko kamenjara, Saks je razmišljao, iznova zapanjen, o kamenoj stvarnosti njihovog sveta. Temeljne stvari: kamen, pesak, prašina, fini prah. Nebo tamnočokoladne boje, danas, bez zvezda. Otvaraju se vidici daleki, ali nema zamućenja koje bi otkrilo koliko su daleki. Deset minuta traje koliko? Koliki je jedan sat kad ga provodiš samo pešačeći? Taj osećaj u nogama.
     Oko njih prstenovi kalderski, uzvinuti visoko u nebo čak i kad ih dvoje pešaka gledaju sa sredine kruga, odakle se čini da su obuhvaćeni samo jednim zidom, otprilike ujednačene visine. Ovde na dnu vulkanskog grotla možeš, najzad, da gledaš, a da zakrivljenost male planete ne deluje na perspektivu; ovde se ta zakrivljenost ne primećuje. Atmosfera ne smeta mnogo; sasvim jasno vidiš litice čak i ako su udaljene trideset kilometara. Saksu se činilo da ukupno dejstvo svega toga jeste otprilike kao da si zatvoren u neku ogradu. U park, u vrt kamenja, u lavirint koji je samo jednim zidom odeljen od spoljašnjeg sveta, sveta koji, iako se odavde ne vidi, ipak određuje sve uslove koji ovde, unutra, vladaju. Ovo vulkansko grotlo jeste veliko, ali nije dovoljno veliko. Svet se sliva u njega i potapa um, pa makar to bio i um sa kapacitetom od sto biliona bita. Koliko god da je razgranata mreža neurona, postoji, ipak, samo jedan končić mentacije, svesti same, jedna živa žica misli, koja kaže: kamen, litica, nebo, zvezda.

     Stene su postajale sve više ispucale. Svaka fisura bila je lučnog oblika, deo nekog kruga; a svi ti krugovi bili su koncentrični u odnosu na veliki krug. Fisure su bile stare, ispunjene odlomljenim stenama i prašinom. Pešačenje u pravoj liniji bilo je sada nemoguće, morali su stalno krivudati, kao da su u svojevrsnom lavirintu, zato što su strane pojedinih pukotina bile visoke i, za Saksa i En, nesavladive.
     Ali oni su se uporno provlačili dalje, i posle dužeg vremena stigli do ruba severnog kruga, označenog na Saksovoj mapi brojem 2. Pogled dole, u njega, otvori im novu perspektivu; ponovo videše pravi oblik kaldere i kružnih kratera u njoj. Pred njima je bio pad od hiljadu metara, sve do dna koje se tek sada otkrilo njihovom pogledu.
     Navodno je postojala staza kojom se čovek mogao - bez skoka na glavu - spentrati niz tu liticu; En poče pokazivati prstom kako stazica vodi tamo, pa ovamo, ali onda vide izraz na Saksovom licu i prasnu u smeh. Objasni mu da, ipak, ne moraju da idu tom prečicom, može se proći i okolo, i onda samo popeti uz glavni kalderski zid, opet na vrh Olimpus Monsa; ništa više.
     Iznenađen ovakvom Eninom popustljivošću i zahvalan što će mu biti dopuštena taktika 'naokolo - bliže', Saks pođe za njom, zapadnom stranom severnog kruga. Sve tako obilazeći, unoć dođoše u podnožje velikog, glavnog kalderskog zida, tu naduvaše šator, večeraše u tišini.
     Fobos, još obasjan Suncem, iako je ono za njih odavno zašlo, polete iznad zapadnog zida kaldere kao mala, siva signalna raketa. Strah i strepnja, kakva imena.
     "Čujem da je vraćanje oba meseca na njihove orbite bilo tvoja zamisao?" reče En iz svoje vreće za spavanje.
     "Jeste, bilo je."
     "E, to je ono što ja nazivam restauracijom predela", reče En. Zvučala je zadovoljno.
     Saksa ogreja mala radost iznutra. "Hteo sam da učinim tebi po volji."
     Posle nekog vremena ona reče: "Volim da ih gledam."
     "A kako ti se dopala Miranda?"
     "Oh, bilo je vrlo zanimljivo." Ona poče pričati o pojedinim geološkim osobinama tog nebeskog tela. Dve mini-planete koje su se sjurile jedna na drugu i sabile u jednu, veću, ali bez potpunog prožimanja i mešanja...
     "Postoji jedna boja između crvene i zelene", reče Saks kad mu se učinilo da je En rekla sve što je htela o Mirandi. "Mešavina te dve. Zovu je 'broćasti alizarin'. Zato što se ponekad vidi kod biljke zvane broć, ali i kod nekih drugih biljaka."
     "Aha."
     "Mene to navodi na pomisao o današnjoj političkoj situaciji. Kad bi se mogla napraviti neka sinteza Crvenog i Zelenog."
     "Nekakvo smeđe."
     "Da. Neki alizarin."
     "Ja sam mislila da ova koalicija između Slobodnog Marsa i Crvenih već jeste nešto takvo. Ovo što prave Ajriška i to društvo koje je oteralo Džeki."
     "To je antiimigraciona koalicija", reče Saks. "To je pogrešna vrsta kombinacije Crvenog i Zelenog. Oni nas uvlače u jedan nepotreban sukob sa Zemljom."
     "Nepotreban?"
     "Nepotreban, zato što će populacioni pritisak uskoro početi da popušta. Mi isei... čini mi se da smo stigli, otprilike, do svoje krajnje granice. A nisei nisu mnogo daleko za nama."
     "Misliš na brzo urušavanje."
     "Upravo na to. Kad naše pokolenje izumre, dejstvom brzog urušavanja, i kad na isti način izumre i sledeće, ljudsko stanovništvo Sunčevog sistema svešće se na manje od polovine današnjeg broja."
     "Onda će ljudi naći već neki drugi način da zabrljaju stvar."
     "Nesumnjivo. Ali više neće biti hipermaltuzijansko doba. To što zabrljaju, biće njihov problem. Dakle, ovolika zabrinutost zbog prenaseljeniosti, koja ide do izazivanja sukoba, pa i guranja u međuplanetni rat... naprosto je nepotrebna. Kratkovida je. Kad bi se našao na Marsu neki pokret Crvenih koji bi na ovo ukazao, i koji bi ponudio da pomogne Zemlji da lakše prođe kroz svoje poslednje godine eksplozije prenaseljenosti, ishod bi mogao biti taj da ljudi ne bi počeli da se međusobno ubijaju bez ikakve potrebe. Bio bi to jedan novi način razmišljanja o Marsu."
     "Jedna nova areofanija."
     "Da. Taj izraz je i Maja upotrebila."
     Ona se nasmeja. "Ali Maja je luda."
     "Šta? Nije", reče Saks oštro. "Uopšte ne."
     En ne reče ništa više. Saks nije više navaljivao sa tom temom. Fobos je vidno odmicao preko neba, unatraške kroz zodijak.
     Spavali su dobro. Sledećeg dana upustili su se u naporno pentranje kroz neke jaruge u kalderskom zidu; činilo se da En i drugi Crveni penjači smatraju da je to laka staza, šetačka, za izlaženje na vrh Olimpus Monsa. Međutim Saksu je to bio fizički najnaporniji dan u životu; ali čak i uz toliki trud, nisu stigli do vrha, nego su u vreme zalaska Sunca morali na brzinu da postave šator na jednom kamenitom ispustu. Izlazak iz vulkanskog grotla dovršili su tek sledećeg dana, oko podne.

     Na velikom obodu Olimpus Monsa sve je bilo isto kao i ranije. Divovska, kružna ravnica iz koje je Priroda 'izvadila' ogroman komad iz sredine, sasvim okrugao. Atmosfera samo ljubičasta traka na horizontu, daleko i nisko. Iznad, crni zenit. U pojedinim stenama, koje su vulkanske sile davno izbacile iz grotla, a ljudi nedavno izdubili, pogdekoje pribežište pustinjaka. Jedan zaseban svet. Jeste, i nije, deo plavog Marsa.
     Prvo su zastali kod jedne stene u kojoj se, u stančiću izbušenom unutra, zgurilo nekoliko veoma starih pokajnika, Crvenih. Bili su, činilo se, nekakva sekta 'božjaka', i životarili su naprosto čekajući da ih brzo urušavanje usmrti, posle čega će njihova tela biti kremirana, a pepeo prosut u razređene visinske 'mlazne struje' u atmosferi.
     Saks je smatrao da im je to suviše fatalistički. Ni En nije izgledala mnogo očarana dok ih je gledala kako žvaću svoj škrti ručak. "U redu", reče ona. "Idemo da pokušamo sa tim tretmanom za pamćenje."









54.
     Mnogi Prvostotinaši zalagali su se za neka druga mesta gde bi se opit mogao izvesti, ne za Podbreg. Počeli su o tome da se raspravljaju na način koji je (iako im to nije palo na um) bio tipičan za prirodu Prve stotine kao grupe. Ali Saks je ostao nepopustljiv, nije hteo ni da čuje za Olimpus Mons, nisku orbitu, Pseudofobos, Šefild, Odesu, Paklenu kapiju, Sabiši, Senzeni Na, Aheron, južnu polarnu ledenu kalotu, Mangalu, niti za lađe nasred okeana. Insistirao je da za takav postupak presudan činilac jeste okruženje, koje mora biti najpovoljnije moguće, što je dokazano opitima sa kontekstom. Kojot se smejao sasvim nedolično, ili, tačnije rečeno, od smeha je njakao kao magarac, dok je slušao Saksove priče o studentima koji su u ronilačkoj odeći na dnu Severnog mora učili spiskove nasumično poređanih reči; ali podaci su podaci, a u ovom slučaju podaci su ukazivali na to da će najbolji učinak biti postignut u Podbregu, pa zašto onda ne postupiti tako? Ulog je bio tako visok, da je vredelo potruditi se najviše. Najzad, ukazivao im je Saks, ako im bude vraćeno neoštećeno pamćenje, celokupno, svašta će postati moguće - svašta - proboji na drugim frontovima, lek protiv brzog urušavanja, zdravlje koje bi potrajalo još vekovima, stalno sve šira zajednica svetova-vrtova, a odatle bi se možda moglo odskočiti na neki viši nivo razvoja, izroniti u neku zasad nezamislivu kraljevinu mudrosti - oni se kolebaju na samom rubu nekog takvog, zlatnog doba, govorio im je Saks. Ali sve to zavisi od očuvanosti uma. Ništa se ne može nastaviti ako se ne očuva celovitost uma. Zato je insistirao na Podbregu.
     "Previše si kategoričan", bunila se Marina, koja se zalagala za Aheron. "Moraš imati malo otvoreniji um, kad se takve stvari razmatraju."
     "Da, da." Zadržati otvoren um. Vrlo lako, za Saksa. Jer je njegov um laboratorija koja je izgorela. On sad stoji pod vedrim nebom, na otvorenom prostoru... Otvoren mu je um, hej! Koliko god hoćeš. A ipak, niko nije uspeo nadjačati logiku Podbrega, ni Marina ni iko drugi od njih. Ovi koji se bune, plaše se, smatrao je on; plaše se sile prošlosti. Ne žele priznati da ih ona i sad drži do neke mere u svojoj vlasti, ne žele joj se prepustiti sasvim. A upravo to treba da urade. Mičel bi svakako podržao opredeljenje za Podbreg, da je još sa njima. Mesto je od presudnog značaja, što su oni celokupnim svojim životom dokazali. Čak i pojedinci obuzeti sumnjom, skeptični ili uplašeni - dakle, svi oni - morali su konačno priznati da je Podbreg pravo mesto za poduhvat koji se želi izvesti.
     Pristadoše da se okupe u Podbregu.

     U to doba, Podbreg je bio svojevrsni muzej. Očuvan je u istom onakvom stanju u kom je bio 2138. godine, poslednje godine u kojoj je još služio kao aktivna stanica na magnetnoj železničkoj pisti. To je značilo da nije izgledao baš isto kao onda kad su oni tu stanovali, ali svi stariji delovi još su bili očuvani; po Saksovom mišljenju, nastale razlike bile su nebitne. Kad su stigli u Podbreg, on i još nekoliko članova Prve stotine, prošetali su se da vide celo naselje. Stare zgrade bile su sve na svom mestu: prva četiri habitata, a to su bili oni koji su spušteni celi, već gotovi, iz svemira; njihove gomile otpadaka; stambene prostorije koje je Nađa napravila, a to znači komore u obliku bureta, raspoređene u kvadrat, sa kupolom iznad sredine; Hirokini ramovi za staklene bašte, sada znatno manje 'staklene' jer je naduvana plastična kupola iznad njih uklonjena; Nađina rov-arkada pružena ka severozapadu; Černobilj; piramide soli; i najzad Alhemičarski kvart, gde je Saks završio ovu šetnju po Podbregu, lutajući kroz zamršaj zgrada i cevovoda, nastojeći da se pripremi za sutrašnji događaj. Nastojeći da otvori svoj um.
     Njegovo pamćenje već se uskomešalo, kao da pokušava dokazati da mu nikakav poseban tretman nije potreban. Ovde, među ovim zgradama, on je prvi put posmatrao kako tehnologija preobražava praznu materijalnost prirode; u početku nisu imali ništa na raspolaganju, zapravo, ništa osim stena i gasova, ali su onda prionuli na posao: kopanje, prečišćavanje, transformacija, rekombinacija, oblikovanje, sve to na tako mnogo različitih načina da ih nijedna pojedinačna osoba ne može ni zapamtiti, a ni zamisliti ukupan učinak. On je gledao, ali nije razumeo; oni su delali, ali u stalnom nepoznavanju svojih stvarnih moći, i (možda zbog toga) sa vrlo malo vizije o onome što će stvarno biti ishod. Kao mladi naučnik u Alhemičarskom kvartu on nije video ovo, Mars koji su stvarno napravili; držao se jednostavnog uverenja da Mars treba da postane zelen i da će onda sve biti lepo.
     Sada stoji u tim 'jazbinama' ali pod vedrim nebom, nema kupole iznad; nebo je plavo, vrućina je, po drugi put ove godine je mesec avgust; on se osvrće i pokušava da misli i da se seća. Ali nije lak posao usmeravati svoje pamćenje; stvari mu bez nekog posebnog reda padaju na pamet. Kuće i stvari u starom delu grada dobro su mu poznate i, u skladu sa korenskim značenjem engleske reči familiar, kao da su mu 'iz familije', porodična imovina. Čak i pojedine crvene stene i kamenčine oko naselja, pojedine džombe i rupčage, dobro su mu znane, sve je to ostalo na istom mestu i u istoj orijentaciji na kompasu. Činilo mu se da opit ima sve izglede da uspe: Prvostotinaši će biti na svom mestu, u svom kontekstu, u istom rasporedu, biće orijentisani. Kod kuće.
     Vratio se u kvadrat od stambenih šupljina u obliku buradi; tu će oni odsesti. Dok je on bio u šetnji, pristiglo je nekoliko vozila; osim toga, nekoliko vozića za izlete bilo je parkirano pored piste. Ljudi dolaze. Eno su Maja i Nađa, grle Tašu i Andreju, a te dve su stigle zajedno, glasovi odzvanjaju u vazduhu kao ruska opera, kao recital koji bi svakog trenutka mogao da preraste u pesmu. Stotinu i jedan ih beše na početku; sto jedna osoba; ali, od tog broja pojaviće se samo četrnaestoro. Saks, En, Maja, Nađa, Dezmond, Ursula, Marina, Vasilij, Džordž, Edvard, Rodžer, Meri, Dmitrij, Andrea. Nije baš veliki broj, ali toliko ih ima koji su živi i u dodiru sa svetom; svi ostali su ili mrtvi, ili nestali. Kad bi bili živi Hiroko i ono sedmoro koji su sa njom iščezli... ali od njih ni jedna reč nije stigla. Možda će se pojaviti u poslednjem trenutku, nenajavljeni, kao na Džonovom prvom festivalu na Olimpusu. Možda i neće.
     Znači, ima ih četrnaest. Pošto su bili tako 'svedeni', Podbreg je oko njih primetno zvrjao prazan; iako su se mogli raširiti koliko god su hteli, nisu to učinili - naprotiv, sakupili su se svi u južno krilo kvadrata. Pa i tako, praznina svih ostalih delova Podbrega bila je naprosto opipljiva. Kao da je sam ovaj gradić slika njihovog oronulog pamćenja: izgubili su oni svoje laboratorije, svoje terene i svoje drugare. Svih četrnaestoro su sada patili od gubljenja pamćenja i od raznih poremećaja u glavi; zajedno su 'pokrili' maltene sve superstaračke mentalne probleme opisane u stručnoj literaturi, bar koliko se Saks mogao setiti. Dobar deo njihovih razgovora bio je popunjen nabrajanjem simptoma, kome se šta desilo, kakva grozna ili uzvišena iskustva, u poslednjih deset godina. Takve priče bacale su ih naizmenice u veselje i u neraspoloženje. Vrzmali su se, te večeri, po maloj kuhinji (u obliku bureta) u jugozapadnom uglu naselja; kuhinja je imala visok prozor, samo jedan, koji je gledao na pod središnje staklene bašte, iznad koje je ostavljeno baš pravo staklo. Svetlost u bašti bila je mutna, prigušena. Pojedoše piknik-večeru koju su doneli u kutijama-hladnjacima. Za vreme večere su pričali, sustizali informacije koje su im u poslednjim godinama promakle - ko je šta radio, šta se sve nadešavalo. Onda su počeli da se raspoređuju po prostorijama južnog krila i da pripremaju ležajeve, očekujući noć ne baš laku. Ostao je budan ko je koliko mogao, lutajući u pripovedanja, ali su na kraju počeli odustajati, po dvoje, po troje, odlaziti da pokušaju spavati. Nekoliko puta te noći Saks se budio iz snova i svaki put je čuo kako se ljudi teturaju prema kupatilu, ili u kuhinji nešto razgovaraju šapatom, ili mrmljaju nešto sami sa sobom u nemirnom snu staračkom. Svaki put je uspeo opet da sklizne pod površinu, u laki san ispunjen nekim njegovim snovima.
     Najzad stiže jutro. Ustali su u zoru; u vodoravnoj svetlosti doručkovali su brzo, voće i kroasane, hleb i kafu. Sa svakog brežuljka, od svake stene, po jedna dugačka senka opružala se ka zapadu. Prizor veoma dobro znan.
     Onda su bili spremni. Nije se imalo šta drugo raditi. Nastade nešto kao kolektivno duboko udahnuće - nelagodan smeh - nesposobnost da pogledaš ikoga drugoga pravo u oči.
     Maja, međutim, nije ni sad pristala da uzme tretman. Nisu je mogli ubediti nijednim razlogom. "Neću", rekla je nebrojeno puta tokom prethodne noći. "A i trebaće neko da vas pazi, ako svi poblesavite. Ja ću vam biti negovateljica."
     Saks je do sada verovao da će se ona u poslednji čas ipak predomisliti, da je to samo njeno tipično 'majinsko' ponašanje. Sad stade pred nju, zbunjen. "Mislio sam da ti imaš, od svih nas, najgore probleme sa pamćenjem."
     "Možda."
     "Pa, onda bi bilo razumno da uzmeš tretman. Mičel ti je davao mnogo raznih lekova protiv mentalnih nevolja."
     "Ja neću", reče ona, gledajući ga u oči.
     Uzdahnuo je. "Ne razumem te, Maja."
     "Znam."
     Zavukla se u ono stari medicinski ugao i preuzela, stvarno, ulogu osobe koja će se brinuti o njima tog dana. A u uglu je sve bilo spremno, pa ih ona poče pozivati jednog po jednog i davati svakome ultrazvučnu injekciju u vrat. Injektor škljocne i zašišti, i već je jedan deo lekova unet u krvotok. Ostatak im je dala u vidu pilula koje su morali progutati. Zatim je, uz Majinu pomoć, svako stavio sebi u uši čepove, koji su bili posebno izrađeni za svakoga, a ne svi isti; čepovi će emitovati nečujne elektromagnetne talase. Na red za sve ovo čekali su stojeći u kuhinji, u nervoznoj tišini. Kad je i sa poslednjim završila, Maja ih izvede kroz vrata, napolje. I to je bilo sve - bili su prepušteni sami sebi.

     Saks je video i osetio sliku: blistaju neke jake svetlosti, prisutan je osećaj kao da mu neka sila vrlo jako gnječi lobanju, i kao da se on guši, davi, pokušava da ispljune tečnost. Vazduh! leden! Onda glas njegove majke, ali samo kao kevtanje neke životinje: "Ah? Ah? Ah? Ah!" onda on leži, mokar, na njenim prsima, i zima mu je.
     "Oh, zaboga."

     Hipokampus je bio jedna od moždanih oblasti izabranih da budu vrlo jako stimulisane ovim tretmanom. Ovo je značilo da će njegov limbički sistem, koji leži raširen ispod hipokampusa kao mreža ispod lešnikovog drveta, biti svakako u sličnoj meri stimulisan, kao da neko drma i trese lešnikovo drvo stojeći na trambulini od nerava tako da se, naravno, i sama ta trambulina trese, rezonantno ili haotično. Zato Saks oseti mnoštvo vrlo jakih emocija, po nekoliko istovremeno, bez ikakvog povoda; naslućivao je da će to biti tek početak, radost i jad i ljubav i mržnja, oduševljenje i seta, nada, strah, širokogrudost, zavidljivost; mnoga od tih osećanja nisu bila tačno suprotna svom paru, ili nisu uopšte dolazila u parovima, niti bila u nekoj vezi sa ostalim emocijama u njemu. Ishod ove silne gužve i mešavine, barem za Saksa koji je sedeo napolju, na klupi, sav zadihan, bilo je osećanje značaja koje je, prepunjeno adrenalinom, raslo do zaprepašćujućih razmera. Sve, sve odjednom prepuno značenja i važnosti, dovoljno da se njegovo srce rastopi ili slomi; okeani oblaka ugurani u njegova prsa, tako da on jedva uspeva da diše - nešto kao nostalgija podignuta na n-ti stepen, jedna punoća, čak i blaženstvo - čista sublimiranost - samo zato što on tu sedi, samo zato što su živi! Ali sve to sa oštricom gubitka, sa ogromnim žaljenjem zbog izgubljenog vremena, sve prožeto strahom od smrti, strahom od svega, žaljenjem zbog Mičela, zbog Džona, a, zapravo, zbog svih njih. Ovo je bilo toliko neslično Saksovom uobičajenom smirenom, postojanom, možda, u stvari, i flegmatičnom stanju, da on ostade maltene onesposobljen; uvide da nije kadar normalno da se pokreće, i provede nekoliko minuta gorko žaleći što se upustio u ovakav opit. Glupavo, što jest - jest; vrlo nerazumno - zadrto do imbecilnosti - nema sumnje da će ga svi mrzeti zauvek.
     Ošamućen, sav kao zgažen, on odluči da pokuša da se prošeta, ne bi li na taj način razbistrio misli. Ustanovi da ipak može da hoda; da se odgurne od klupe, ustane, održava ravnotežu, krene, izbegava sudare sa ostalima koji lutaju unaokolo svako u svom zasebnom svetu, svi jedino pazeći da izbegnu sudare sa nepoželjnim objektima - naime, sa drugim učesnicima. Onda se nađe na otvorenom prostoru okoline Podbrega, u vrlo hladnom jutarnjem povetarcu, i opazi da ga noge nose ka piramidama od soli, pod čudnovato plavim nebom.
     Stao je i osvrnuo se - razmislio malo - oglasio se jednim iznenađenim "Hmmmm!" - ali se i ukipio. Nemoćan da dalje hoda. Jer, najednom, u njegovo pamćenje vratilo se sve.

     Ne baš sve. Nije se, na primer, mogao setiti šta je jeo za doručak drugog 13. avgusta 2029. godine; ovo je bilo u skladu sa opitima koji su sugerisali da naviknute svakidašnje aktivnosti ne postižu, posle entreinmenta, dovoljnu diferencijaciju da bi mogle biti pojedinačno zapamćene. Ali, kao klasa... Krajem dvadesetih godina dvadeset prvog veka, počinjao je svoje dane u jednoj od onih prostorija u obliku bureta, na jugoistočnom uglu, gde je spavao u sobi na spratu, zajedno sa Hiroko, Evgenijom, Rajom i Ivaom. Opiti, incidenti, razgovori protreperiše u munjevitom smenjivanju kroz njegov um dok je u mislima posmatrao tu spavaću sobu. Jedno vremeprostorno čvorište iz koga vibrira cela mreža satkana od mnogih dana. Preko sobe on posmatra Rajina lepa leđa dok se ona pere ispod miške. Ljudi iz čiste nemarnosti kažu nešto što zaboli. Vlad je pričao o 'okresivanju' gena. On i Vlad su stajali evo tačno na ovom mestu, baš ovde, u svom prvom minutu na Marsu, osvrtali se, gledali sve oko sebe, i nijednu reč nisu imali jedan drugome da kažu, naprosto su upijali u sebe tu gravitaciju, tu ružičastu boju neba, bliskost horizonata, a horizonti su izgledali tada kao i sada, iako je toliko godina prošlo; areološko vreme, sporo i dugotrajno poput samog velikog sistolisa. U skafandru sa spoljašnjom armaturom za hodanje, čovek se osećao šupalj. Za Černobilj je bilo potrebno više betona nego što se moglo stegnuti u razređenom, suvom, hladnom vazduhu. Nađa je to rešila nekako, a kako? Zagrejala ga je, dabome. Nađa je tih godina uspevala mnogo stvari da popravi ili sredi - njihove stanbene prostorije i radionice, arkade - ko bi očekivao da će osoba onako povučena na Aresu biti toliko vešta i energična? Gle, pa ovog utiska o Nađi, sa Aresa, nije se setio već nebrojeno mnogo godina. Bilo joj je ogromno žao kad je Tatjana Durovna poginula pošto je na nju pala dizalica; šok je to bio za sve njih, osim za Mičela, koji se pokazao kao zapanjujuće 'emotivno udaljen', ravnodušan, u toj njihovoj prvoj pogibiji. Da li bi se Nađa setila toga, sad? Da, setiće se, ako njene misli pođu na tu stranu. Nije ovo nešto jedinstveno za Saksa, jer, ako tretman daje ovakve učinke kod njega, trebalo bi da ih daje i kod svih ostalih. Tu je Vasilij, koji se borio na strani UNOMA u obe revolucije; čega li se on priseća? Sudeći po njegovom izrazu lica, obuzet je nekim teškim jadima, ali možda je to samo zbog zanesenosti - zbog bilo čega ili svega - najverovatnije je to u njemu dejstvo 'sveukupne emocije', ona ispunjenost osećanjima koja je, reklo bi se, jedan od prvih učinaka ovog tretmana. Možda se i on setio Tatjanine pogibije. Jednom su Saks i Tatjana izišli u šetnju po Antarktiku, tokom njihove godine tamo, i Tatjana se okliznula na nekoj rasklimatanoj steni i uganula skočni zglob, pa su morali čekati helikopter iz Mak Mardoa da doleti i prenese ih nazad u logor. Nusbaum Rigel... On je taj događaj ubrzo smetnuo s uma, i nije ga se nijednom setio sve dok ga nije podsetila Filis u onoj noći kad je po njenom naređenju uhapšen. Potom je opet zaboravio i tek sad se ponovo setio. Dvaput se setiti nečega, u dve stotine godina; pa šta, seća se sad - kako je nisko bilo Sunce, kakva studen, kako su divne bile Suve Doline, kako je Filis zavidela Tatjani na onoj velikoj, tamnoj lepoti njenoj. I baš njihova lepotica da pogine prva - to je došlo kao neki znak, kletva starostavna, Mars kao Pluton, planeta straha i strepnje. Obe te žene su odavno mrtve, ostao je samo on, jedini koji se seća kako je bilo, jedini nosilac te uspomene; tog tako dragocenog dana; kad njega ne bude, ni uspomene neće biti. Dabome, dabome - čovek se, iz cele svoje prošlosti, seća ponajviše onog što je najsilovitije osetio, onih događaja koji su emocijama dignuti iznad nekog praga - velikih radosti, velikih kriza, velikih katastrofa. Ali i malih. U sedmom razredu izbacili su ga iz košarkaške ekipe, pojavio se spisak igrača, ali bez njegovog imena, on je to pročitao, pa je posle plakao, sam. Blizu one višestruke česme na najudaljenijem kraju školskog dvorišta. I razmišljao je ovako: zapamtićeš ovo zauvek. I, zaboga, stvarno, zapamtio je. Velika lepota. Prvi put kad uradiš stvari koje su ti posebno značajne; prva ljubav - ali ko je njemu bila prva ljubav? Ništa, praznina, još dok je bio u Boulderu, jedno lice, neka prijateljica prijateljice, ali zar je to ljubav bila, nije, pa on joj se ni imena ne seća. Gle, sad on najednom razmišlja o En Klejborn, vidi nju, ali kako stoji pred njim i pomno ga posmatra, u davnoj prošlosti. Čega se ono pokušavao setiti? Brzaci i slapovi njegovih misli sada protiču tako zgusnuto i obilato da on, kad terapija prođe, neće moći da se seti čega se sve setio; u to je već sad prilično siguran. Paradoks, ali samo jedan od mnogih koji nastaju zbog toga što samo jedan končić svesti putuje kroz ogromne poljane uma. Deset na četrdeset treći, to je matrica u kojoj svi veliki praskovi cvetaju. Unutar čovekove lobanje nalazi se vaseljena jednako ogromna kao ona napolju. En - pa, on se i sa njom prošetao po Antarktiku, jednom. Bila je jaka. Baš čudno, tokom onolikog 'šipčenja' po kalderi Olimpus Monsa on se ni jedan jedini put nije setio kako je prepešačio Rajtovu Dolinu na Antarktiku, a sličnosti su upadljive. U Rajtovoj Dolini njih dvoje su se raspravljali onako žustro o sudbini Marsa, a on, Saks, toliko je čeznuo da uhvati En za ruku, ili ona njega, hm, pa on je bio na neki način malo zaljubljen? U nju! I to na onaj svoj način 'laboratorijskog pacova', on koji se nikada ranije nije uzdigao do takvih osećanja, a tom prilikom ih je ugušio iz puke stidljivosti. Ni iz kakvog jačeg razloga. Ona ga je zagledala baš radoznalo, ali nije razumela njegovo držanje, samo se čudila što on toliko muca. On je kao dečak prilično mucao, bio je to neki biohemijski problem i činilo se da je rešen nailaskom puberteta, ali i u kasnijim godinama mu se mucanje ponekad vraćalo, kad je bio nervozan. En - En - on vidi njeno lice, kakvo je bilo dok se raspravljao sa njom na Aresu, u Podbregu, u Dorsa Breviji, u magacinskoj hali na Pavonisu. Zašto je uvek tako napadao ženu koja mu se sviđala, zašto? Bila je tako jaka. Ipak, gledao ju je i kad je ležala na podu onog vozila maskiranog u stenu, bespomoćna, u velikoj potištenosti, danima, kad je njen Crveni Mars umro. Naprosto je ležala tamo. Međutim, jednog dana se odlepila od tog poda i nastavila da dejstvuje normalno. Sprečila je Maju da se dernja na njega. Pomagala je da sahrane njenog partnera, Sajmona. Sve te stvari je ona radila, i nikada, nikada, nikada nije Saks njoj bio nešto više do samo teret. Deo njenih muka. Eto šta je on bio za nju. Ljutio se na nju u Zigotu ili u Gametu - u Gametu - u oba, zapravo; njeno lice se tako oteglo nadole; a onda je nije video sledećih dvadeset godina. A kasnije, kad joj je na silu i na prevaru dao tretman za dugovečnost, sledećih trideset godina opet nijedan susret s njom. Tako mnogo upropašćenog vremena. I kad bi im životni vek bio hiljadu godina, opet ne bi bilo opravdanja za tako veliko traćenje.
     Luta on po Alhemičarskom kvartu. Naiđe još jednom na Vasilija, a taj sedi u prašini, suze mu teku niz lice. Njih dvojica su u Podbregu preduzeli onaj pokušaj sa algama, sasvim neuspešan, to su zabrljali, a bilo je to, evo, u ovoj zgradi ovde, ali Saksu se ne čini, baš, da je Vasilij zbog toga u suzama. Nego zbog nečeg iz onih njegovih mnogih godina rada za UNOMA, ili zbog nečeg trećeg, nema načina da se to zna - hm, pa možeš pitati čoveka - ali kad neko lunja Podbregom i priviđaju mu se nebrojena lica iz davnina, i kad se u bujici uspomena priseća svega što je o tim ljudima ikada znao, onda nije najpovoljnija prilika da se raspituješ. Ništa... hodaj dalje, prepusti Vasilija njegovoj prošlosti. Saks uvide da ne želi znati zbog čega se to Vasilij kaje, za čim propuštenim žali. Osim toga, na pola puta do horizonta jedna prilika se udaljava snažnim hodom, sama - En. Neobično je videti njenu glavu bez kacige, kako joj vetar nosi i vijori belu kosu. Dovoljno je to da ti sasvim preseče poplavu uspomena - ali zašto, pa on je nju i ranije viđao ovakvu, u Rajtovoj dolini, da, kosa joj je i tad bila svetle boje, tada se govorilo za takve ženske da su deterdžent-plavuše, ne baš lep niti kavaljerski način da se govori o boji kose jedne dame. Veoma je opasno bilo uspostaviti bilo kakvu vezu, bilo s kim, pod budnim okom njihovih psihologa. Svi skupa su došli na to mesto poslom, bili su svi pod velikim pritiskom, nije bilo prostora za lične veze koje su bile uistinu veoma opasne, kao što su Nataša i Sergej dokazali svojim primerom. Pa ipak, veze su se događale. Vlad i Ursula su postali par, solidan, postojan; Hiroko i Ivao, isto tako; Nađa i Arkadij. Ali opasnost, rizik toga. En ga je onako gledala preko laboratorijskog stola, dok su ručali, i zaista je bilo nečeg u njenim očima, nekako kao da ga je cenila - ali on to nije znao, on ne ume da čita ljude. Svaki čovek je velika tajna. Onog dana kad je njemu, Saksu, stiglo pismo da je primljen, da je izabran za Prvu stotinu, uhvatila ga je silna tuga; zbog čega? Ko bi znao. Evo, on još jednom vidi to pismo u kutiji svoje telefaks mašine, a kroz prozor vidi javorovo drvo ispred kuće. Tada je pozvao En da vidi da li su primili i nju - jesu - to je bilo neko malo iznenađenje, takvu usamljenicu su primili za put na Mars - ali je on zbog toga bio ipak malo srećniji, premda, ipak, tužan. Drvo je imalo crvene listove; jesen u Prinstonu, po tradiciji setno doba, ali nije on zbog toga bio tako raspoložen, ne, nikako. Naprosto je bio obrvan tugom. Kao da nije postigao, time što je primljen, baš ništa u životu, osim što je njegovo srce odradilo još izvestan broj od svojih tri milijarde otkucaja. A gle sad, već je 'nakokao' deset milijardi, i broji dalje. Ne, za onu tugu objašnjenja nema. Ljudi su tajne. I zato, kad je En rekla, u onoj suvoj dolini, u laboratoriji, "Jesi li raspoložen za jednu šetnju do Vidikovca?" - on se istog trenutka saglasio, bez mucanja. Ali nisu se ništa dogovorili nego je pošao svako za sebe; ona je krenula iz kampa i otpešačila do Vidikovca, a on malo posle; a kad su se tamo sreli, oh, da - i pogledali dole, na ono malo zgurenih zgradica i napetu kupolu iznad staklene bašte, on je dohvatio En za ruku, za šaku (oboje u skafandrima, pa i rukavicama) dok su sedeli jedno pored drugog i raspravljali o teraformiranju, sasvim prijateljski, ničiji interesi tu nisu bili ugroženi. Ali je ona povukla ruku k sebi, kao da je šokirana, i stresla se (a i bilo je prilično hladno, bar po zemaljskim merilima), a on je počeo mucati isto onako jako kao što će mucati mnogo godina docnije, posle onog incidenta. Limbično krvarenje, koje je istog trenutka usmrtilo što-šta: neke elemente. Neke nade i čežnje. Ljubav mrtva. Od tog dana on je uvek bio protiv En, nije joj davao mira. Doduše, svi ovi događaji, iako su se desili jedan posle drugog, nisu valjan uzročno-posledični lanac, bez obzira na to što bi Mičel možda tvrdio da jesu! Ali polarna hladnoća onog njihovog povratka u bazu. Čak i u eidetskoj jasnoći njegove sadašnje moći prisećanja, on ne uspeva da se priseti gotovo ničeg o tim trenucima. Bio je rastrojen, tada. Zašto, zašto on nju odbija toliko? Mali čovek. Beli laboratorijski mantil. Nema razloga. Ali desilo se tako. I ostavilo posledice zauvek. Čak ni Mičel nikada nije doznao za ovo.
     Represija, dakle. Pomisao na Mičela navede ga da pomisli na Maju. En je već na horizontu, nikada on nju neće stići; nije siguran ni da li, zapravo, želi da je sustigne, sada, još pod utiskom uspomene koja mu se vratila tako iznenadno i bolno. Ode da potraži Maju. Pored onog mesta gde se Arkadij smejao njihovom posustalom izgledu kad je sišao sa Fobosa; pored Hirokine staklene bašte gde je ona uspela da ga zavede pomoću onog njenog bezličnog prijateljstva, kao što rade primati u savani, alfa ženka ugrabi jednog mužjaka, možda alfu ili betu ili onoga ko bi mogao biti alfa kad bi hteo, ali ga to ne zanima - stav koji se njemu, Saksu, činio kao jedini pristojan; pored parkiranih prikolica u kojima su svojevremeno svi spavali na podu kao jedna porodica. A imali su negde, tu, u nekom ormanu ili sobici, Dezmonda, Kojota. Koji im je obećao da će im jednog dana pokazati kako je živeo u to doba, gde se sve skrivao. Hrpa ispreturanih slika Dezmonda, let preko zapaljenog kanala, let preko zapaljenog Kaseija, strah u Kaseiju kad su ga pripadnici specijalne policije pritegli kaiševima za njihovu ludačku mašineriju; tu je Saksifražu Raselu bio kraj. On je sada nešto drugo, a En je sada Kontra En, i ne samo to nego je i neka treća žena koja nije ni En ni Kontra En. Možda bi on mogao s njom da razgovara na toj osnovi: kao dvoje neznanaca koji su se tek sreli. A ne kao dvoje koji se još sa Antarktika znaju.
     Maja je sedela u kuhinji i čekala da veliki čajnik proključa. Spremala je čaj za sve njih.
     "Majo", reče Saks, osećajući reči kao komade šljunka u ustima. "Trebalo bi da probaš. Nije loše."
     Ona odmahnu glavom. "Pamtim ja sve što želim da pamtim. Čak i sad, bez tvojih lekova, čak i sad kad jedva da još išta pamtim, ipak pamtim više nego što ćeš ti ikad moći. I ne želim više od toga."
     Možda su majušne količine lekova poletele u vazduh i spustile se na njenu kožu, možda je i nju zahvatio neki delić hiperemotivnog iskustva. Ili je možda ovo njeno obično stanje.
     "Zašto nam ne bi sadašnjica bila dovoljna?" nastavljala je Maja. "Ne želim da mi se moja prošlost vrati, neću je. Ne podnosim je."
     "Možda kasnije", reče Saks.
     Šta čovek da joj kaže? Bila je ovakava ista još u danima Podbrega - nepredvidljiva, ćudljiva. Zapanjujuće, kakvi su ekscentrici odabrani da budu Prva stotina. Ali kakve kandidate su članovi izborne komisije imali pred sobom? Svi ljudi, osim glupih, su ekscentrični. A glupi nisu poslati na Mars, ne u prvi mah, ili ne u velikom broju. Međutim, i tupavi ljudi imaju svoje složenosti.
     "Možda", reče ona sada, potapša ga po glavi i skide čajnik sa ringle. "Možda i ne. Ja i ovako pamtim previše."
     "Frenka?" rele Saks.
     "Naravno. Frenk, Džon - svi oni su ovde." Uperila je palac sebi u prsa. "Već boli dovoljno, šta će mi više."
     "Ah."
     On pođe opet napolje. Sav izvan ravnoteže, ni u šta siguran, i kao da je nečim napunjen. Limbički sistem vibrira ludo, pod uticajem i udarom celog njegovog života, pod uticajem ove Maje, tako lepe, a tako proklete. Kako on silno želi da ona bude srećna; ali šta se tu može učiniti? Maja svoju nesrećnost proživljava u celosti, i moglo bi se čak reći da je to čini srećnom. Ili celovitom. Možda ona oseća ovu veoma nelagodnu prepunjenost emocijama - sve vreme! Auh. Toliko je lakše biti flegmatičan. Ali, ipak, ona je tako puna života. Kako ih je gonila kroz haos, napred i napred, na jug, sve dok se nisu dočepali skloništa u Zigotu... kakva je to snaga. Sve te jake žene. Nije ni lako suočiti se sa ovim životom koji je poprilično grozan, suočiti se bez poricanja, bez ikakve odbrane, naprosto ga priznati, a onda, ipak, živeti dalje. Džon, Frenk, Arkadij, pa čak i Mičel, svi su oni imali svoj veliki optimizam, pesimizam, idealizam, svoje mitologije kojima su maskirali bol postojanja, sve svoje raznovrsne nauke, pa ipak, kad pogledaš... svi su mrtvi. Na ovaj ili onaj način, izgubili su život. Ko je ostao? Ostale su Nađa, Maja i En da nastavljaju i nastavljaju. Nesumnjivo je sreća njegova što ima tako robusne 'sestre' uz sebe. Čak je i Filis - da, nekako, sa istrajnošću glupače, gurala neko vreme, snalazila se prilično dobro, ili ako ne dobro, onda bar nekako, dok je mogla. Nijednog trenutka nije se predala. Nikad ništa priznala. Išla je da protestuje kad je specijalna policija stavila njega na muke; to mu je Spenser kasnije pričao; Spenser i svi oni sati aerodinamike koje njih dvojica provedoše zajedno; pričao mu je preko popijenih viskija, kojih je bilo daleko previše, kako je išla kod šefa bezbednosti u Kaseiju i zahtevala da on, Saks, bude pušten, iako je on nju onako nokautirao, i umalo je ubio azotnim oksidom, i onako lagao u njenom krevetu. To, valjda, znači da mu je oprostila, a Spenser posle nikada nije oprostio Maji što ju je ubila, iako se pretvarao da joj jeste oprostio; Saks joj jeste oprostio, iako se godinama ponašao kao da nije, zato što je hteo da na taj način stekne neku kontrolu nad njom. Ah, kakav su čudnovat rekombinantni zamršaj napravili od svojih života, zato što su previše hteli i previše započeli; ili je možda tako bilo u svakom selu oduvek. Ali toliko tuge i toliko izdaje! Možda pamćenje aktivira gubitak. A sve se, neminovno, izgubi. A radost? On pokuša da se priseti svojih radosti. Da li je moguće zapovediti svom pamćenju da prijavi određene delove prošlosti odabrane na osnovu jedne takve kategorije, emocionalne; zamisao je zanimljiva, da li i izvodljiva? Ono kad je šetao kroz dvorane na Konferenciji o teraformiranju i video na ekranu proglas da toplotni doprinos Raselovog koktela iznosi 12 Kelvina. Ili ono kad se probudio na Vidikovcu Ehus i video da je velika oluja prošla, ružičasto nebo prozareno Suncem. Lica u vozu dok su klizili iz stanice Libija-na-Marsu. Ono kad ga je Hiroko poljubila u uho, u kupatilima, jednog dana, u Zigotu, kad je celo popodne bilo, bez prekida, veče. Hiroko! Ah... on je ležao onako sklupčan da ga hladnoća manje napada, i silno se nervirao što će umreti u jednoj najobičnijoj mećavi baš tad, kad su stvari postajale zanimljive, ležao i smrzavao se, a onda se ona pojavila iz vejavice, niska prilika u skafandru rđaste crvene boje, blistava u belom snegu koji je nošen vetrom leteo vodoravno, a huka i zavijanje tog vetra bili su takvi da je čak i zvuk interkoma u njegovom šlemu bio samo šapat. "Hiroko?" viknuo je on čim je razaznao crte lica kroz bljuzgavi nanos snega na kacigi njenog skafandra, a ona je odgovorila: "Da." I povukla ga za levi šačni zglob, pomogla mu da ustane. Ta šaka na zglavku! On ju je osetio. I digao se, jurnuo uvis kao viriditas, zelena sila prožela ga je celog, kroz belu buku, kroz beli statik koji je šibao poprečno ispred njega, Hirokin stisak, topao i čvrst, pun kao plenum sam. Da. Hiroko je bila tamo. Odvela ga je do rovera, spasla mu život, i onda opet nestala; i ma koliko Dezmond bio siguran da je u Sabišiju ubijena, ma koliko da su ubedljivi Dezmondovi argumenti za to, ma koliko često su usamljeni planinari u kriznim trenucima imali halucinaciju da im neki drugi planinar dolazi u pomoć, Saks je znao da su sve to prazne priče, znao je zbog one ruke na njegovoj ruci, zbog one pojave u snegu - ono je bila baš Hiroko lično, telesna, zbijena, stvarna kao stena. Živa! On se, dakle, može osloniti na to saznanje, on može da zna nešto - u svim nebrojenim i neprotumačenim procurivanjima neobjašnjivog u sve stvari i pojave, postoji ta jedna činjenica, ta pouzdanost na koju se on može osloniti. Hiroko je preživela. Počni od toga i kreni dalje, gradi dalje, to je aksiom za ceo jedan životni vek pun radosti. Možda ćeš čak i samog Dezmonda ubediti u istinitost ovoga, dati mu taj mir.
     Našao se opet napolju. Traga za Kojotom. Ali to nikad nije lak zadatak. Kako je Dezmond zapamtio Podbreg - skrivanje, šaputanje, izgubljeno osoblje farme, zatim izgubljenu koloniju, bekstvo sa njima - vožnja po Marsu u roverima kamufliranim da liče na velike stene, vođenje ljubavi sa Hiroko, let preko noćne površine planete u avionu gotovo nevidljivom za radare, crnoberzijanska snalaženja u polusvetu, rad na uspostavljanju organizacione mreže koja bi ujedinila sve ilegalce - Saks je maltene mogao i sam da se seti svega toga, umesto Dezmonda, toliko su mu živo bile u svesti prisutne sve te stvari. Telepatski prenos životnih priča svakog Prvostotinaša svim ostalim Prvostotinašima; sto na kvadrat, u kvardatno raspoređenim prostorijama koje su svaka u obliku bureta. Ne. To bi bilo previše. Sam pokušaj da zamisliš neku tuđu stvarnost već je dovoljno zapanjujući, šta ćeš više telepatije od toga, ne treba ti, a ne bi se ni snašao.
     Ali gde se zavukao taj Dezmond, Kojot? Beznadežno. Nikad Kojota ne možeš naći, samo možeš čekati da on nađe tebe. Pojaviće se on kad njemu bude volja. Sad pogledaj tamo, u daljinu, severozapadno od piramida i Alhemičarskog kvarta; tamo leži drevni kostur jednog lendera, svemirske sprave za spuštanje na Mars; to je jedan od onih lendera koji su poslati i spušteni na ovu planetu pre nego što je došla Prva stotina. Donosili su opremu. Sad je metal lendera sav oguljen - štaviše, prekriven pokoricom soli. To je bio početak njihovih nada, a ostao je samo kostur od starog metala - zapravo, nije ostalo ništa. Hiroko i on su zajednički istovarili opremu iz tog, baš tog, lendera.
     U Alhemičarskom kvartu sve mašine u starim zgradama stoje isključene, beznadežno zastarele, čak i onaj veoma domišljat Sabatijeov procesor. On, Saks, svojevremeno je uživao gledajući rad te naprave. Koju je Nađa uspela da popravi jednog dana kad to niko drugi nije umeo. Okruglasta, mala žena, ćuftica. Zujka neku pesmicu u sebi, u nekom svom svetu, i radi, sjedinjuje svoj um sa mašinama. Bila su to vremena kad je još bilo moguće razumeti mašine. Hvala Bogu za Nađu, za sidro koje je sve njih povezalo sa stvarnošću, za Nađu na koju su mogli uvek računati. On požele da je zagrli, tu svoju najvoljeniju sestru, koja je, koliko se može videti, sada u onom dvorištu gde su parkirana industrijska vozila, i tamo pokušava da pokrene jedan muzejski primerak buldožera, da ga natera da opet proradi.
     Međutim, na horizontu iskrsava, iza jednog brežuljka, prilika koja hoda ka zapadu: En. Zar je ona pešačila u krug oko Podbrega? Saks potrča ka njoj, spotičući se tačno onako kako se spoticao u njihovoj prvoj nedelji na Marsu. Sustiže je, posle nekog vremena. Sav zadihan.
     "En? En?"
     Ona se okrete i on vide nagonski strah na njenom licu, kao na licu neke životinje koju gone lovci. On je ta spodoba od koje En beži; eto šta je on njoj bio, sve ovo vreme. "Pravio sam greške", reče on i stade pred nju. Moguć im je razgovor na ovaj način, u otvorenom vazduhu, bez kaciga. Vazduh je tu zato što ga je on, Saks, napravio, uprkos Eninom protivljenju. Doduše, toliko je razređen da se čovek mora dobro potruditi da ga se dovoljno nadiše. "Nisam video... lepotu... dok nije bilo prekasno. Žao mi je. Žao mi je. Žao mi je. Žao mi je." Oh, da, pokušavao je on ovo da kaže i ranije, u Mičelovom terenskom vozilu u vreme kad je pravi potop kuljao na njih; u Zigotu; u Tempe Teri; i nijednom nije uspeo. En i Mars, prepletani - ali, ipak, on se nema Marsu na čemu izvinjavati, svaki zalazak Sunca je predivan, boja neba je isprani pigment drugačiji svakog minuta svakog dana, nebo je plavi znak njihove sile, ali i njihove odgovornosti, njihovog mesta u Kosmosu, ali i njihove kosmičke moći, koja jeste malena, ali ipak jeste i ogromno važna; oni su doneli život na Mars, i to je dobro, on je u to siguran.
     Ipak, potrebno je da se izvinjava En. Za sve one godine svog misionarskog žara, za sav onaj pritisak kojim ju je hteo naterati da se složi, za ono kako je lovio i nastojao usmrtiti divlju zver njenog odbijanja. Žao mu je zbog toga, ogromno žao - njegovo lice je mokro od suza, gle, kako ona zuri u njega - sada ga gleda tačno onako kao na onoj hladnoj steni na Antarktiku, kad ga je prvi put odbila - što se njemu sve vratilo i sada leži, evo, tu, u njemu. Njegova prošlost.
     "Pamtiš li?" upita je on, radoznao; njegov um se preusmerio na neke nove tračnice, na novu prugu misli. "Otišli smo pešice na Vidikovac zajedno - hoću reći, drugo posle prvog - ali da bismo se sastali, da se ispričamo nasamo. Mislim, pošli smo odvojeno - znaš kako je bilo tada - ono dvoje Rusa su se svađali, pa su poslati kući - sakrivali smo sve što smo mogli od posmatrača izborne komisije!" On se nasmeja, pomalo se i gušeći, zbog te slike njihovih duboko iracionalnih početaka. Vrlo prikladno! I sve što se kasnije dešavalo bilo je, doista, u skladu sa takvim početkom. Doleteli su na Mars i izveli neke svoje igre sasvim isto kao i na Zemlji, sve iz početka, bilo je to najobičnije ponavljanje obrazaca. "Sedeli smo tamo, i ja sam mislio da smo dobro krenuli i uzeo sam te za ruku, ali ti si se otrgla, nije ti se dopalo. Osetio sam se, osetio sam se veoma loše. Vratili smo se odvojeno, i više nikad nismo tako razgovarali, nikad, nikad tako. Onda sam te ja samo gonio kroz sve ovo, mislim da sam te stvarno proganjao, ali smatrao sam da je to sve zbog, zbog..." On odmahnu rukom ka plavom nebu.
     "Pamtim", reče ona.
     Zagledala se u njega zrikavo. On oseti koliko je i ona šokirana: jer čovek nikad ne kaže izgubljenoj prvoj ljubavi iz mladosti 'pamtim, i još boli'. Međutim, En stoji tačno ispred njega i zuri u njegovo lice, zaprepašćena.
     "Pamtim, ali nije tako bilo", nastavi ona i namršti se. "Bilo je zbog mene. Naime, hoću reći, ja sam tebi stavila ruku na rame, ti si mi se dopadao, mislila sam da bismo mogli postati... Ali ti si odskočio! Hej, skočio si od mene kao da sam te munula električnim goničem za stoku! Doduše, bilo je prilično statičkog elektriciteta u to vreme tamo, umelo je neprijatno da pecne, ali..." ona se oštro nasmeja "...nisi zato odskočio, nego zato što si bio takav, nisi... Pa, naprosto nisi bio sklon takvim stvarima. To je bio moj zaključak. Ali ni ja nisam bila sklona takvim stvarima! Znači, u nekom smislu, trebalo je upravo zbog toga da nam uspe. Ali nije uspelo. A onda sam ja celu stvar zaboravila."
     "Nisi", reče Saks.
     On strese glavom, primitivan pokušaj da sredi misli, da se još jednom vrati na ono što mu se maločas vratilo u sećanje. Opet poče gledati u svom mentalnom pozorištu onaj trapavi trenutak na Vidikovcu kad je uhvatio En za ruku. Cela stvar jasna u glavi; jasno se seća praktično svake reči i svake kretnje. Prvo je on rekao: čisti dobitak u količini reda, sređenosti. Time je pokušao odgovoriti na pitanje šta je svrha nauke. A En je odgovorila: da, i ti bi, za to, uništio celo lice jedne planete. Upamtio je te reči.
     Ipak, i En se priseća tog događaja, a na njenom licu je onaj izraz - izraz osobe koja u potpunosti poseduje jedan trenutak iz prošlosti, čas koji je živ, koji izvire iz uspomena upravo sad - nema sumnje, pamti i ona to što je bilo - ali, očigledno, pamti drugačije nego on. Jedno od njih dvoje je pogrešno zapamtilo; mora biti tako; zar ne? Zar ne?
     "Da li je stvarno moguće da smo", poče on. Stade. Morao je početi ponovo. "Da li je stvarno moguće da smo nas dvoje osobe tako smotane, da smo oboje pošli u jedan izlazak... sa namerom da, da, neskriveno saopštimo svoja osećanja..."
     En se nasmeja. "I da smo se oboje vratili sa osećanjem da smo odbijeni od strane onog drugog?" Ona se opet nasmeja. "Pa, naravno da je moguće."
     Nasmeja se i on. Okrenuše lice ka nebu, oboje, smejući se.
     Ali onda Saks zavrte glavom, obuzet tugom koja ga je stegla kao neki maltene nepodnošljivi bol. Šta god da je bilo... Tja. Ne može se sada saznati. Iako njegovo pamćenje izvire kao voda iz arterskog bunara - štaviše, kao jedna od onih kataklizmičkih provala iz akvifiera, iz Marsovih planina, ipak, ne može se sa sigurnošću doznati šta se stvarno desilo.
     Ovo ga probi iznenadnim ubodom ledene hladnoće. Ako on ne može da se pouzda ni u ovakvo bogatstvo izvirućih uspomena, ako ni događaj tako presudan za čitav njegov život nije zapamćen sa nesumnjivom tačnošću, šta tek reći za druge događaje - na primer, o Hiroko u snežnoj oluji, o tome da li ga je vodila za ruku do njegovog terenskog vozila; šta ako je i to samo... Ne. Ona šaka na njegovom levom šačnom zglavku. Takođe: En jeste izvukla ruku, naglim pokretom, iz njegove ruke, to je takođe jedna somatska uspomema: upamćivanje telom. Solidno, stvarno i kinetičko, njegovo telo je to upamtilo, to je urezano u obrazac njegovih ćelija i ostaće tako dogod je on živ. Ta uspomena nesumnjivo mora biti istinita. I ona sa Hiroko, isto tako.
     Dakle?
     Dakle to je prošlost. Koja postoji i ne postoji. Čitav njegov život. Ako ništa nije stvarno, ništa osim jednog Plankovog trenutka, pa sledećeg Plankovog trenutka, i tako redom, u njihovom stalnom nadovezivanju; ako je stvarna samo ta nezamislivo tanka membrana postojanja, razapeta popreko između sve prošlosti, s jedne strane, i sve budućnosti, s druge strane; njegov život - šta je onda njegov život? Tako tanak, ne poseduje nikakvu opipljivu prošlost. Niti ikakvu opipljivu budućnost. Samo je blesak boja. Končić misli koji se gubi u činu razmišljanja. Stvarnost tako istanjena, tako jedva prisutna; pa, zar ne postoji ništa za šta bi se oni mogli čvrsto uhvatiti?
     Pokuša da joj kaže bar deo ovoga, poče da muca, izrazi se neuspešno, odustade.
     "Pa, da", reče En, koja ga je, valjda, razumela. "Ali bar toliko pamtimo. Mislim, saglasni smo da jesmo izišli na to mesto. Imali smo zamisli, nisu nam se ostvarile. Desilo se nešto što verovatno nismo shvatili ni tada, pa nije nikakvo čudo da se ne možemo prikladno prisetiti ni sada, niti je čudo ako se prisećamo različito. Čovek mora da razume šta se dešava, da bi to zapamtio."
     "Da li je to tako?"
     "Ja mislim da jeste. To je razlog što deca od dve godine ne mogu da se sete. Osećaju sve, ludo jako, ali ne shvataju ništa, i zato im u pamćenju ne ostane ništa."
     "Možda."
     Nije bio ubeđen da pamćenje dejstvuje tako. Uspomene iz ranog detinjstva su eidetske slike, nalik na eksponirane fotografske ploče. Ali ako je njena tvrdnja istinita, onda on nema razloga za brigu. Možda. Jer onu Hirokinu pojavu u mećavi svakako je dobro razumeo, onaj zahvat rukom za ruku. Te stvari srca, u silini oluje...
     En zakorači napred i zagrli ga. On okrete lice u stranu, od nje, pritisnu uho na njenu ključnu kost. En je visoka. On oseti njeno telo naspram svog, pa zagrli i on nju, jako. Ovo ćeš pamtiti zauvek, reče sebi. Onda ga ona uhvati za mišice ruku i malo odmače od sebe. "To je prošlost", reče. "Ne objašnjava šta se desilo između nas na Marsu, čini mi se. Na Marsu je bilo što-šta drugo."
     "Možda."
     "Nismo se usaglasili, ali smo... polazili od istih termina. Iste su nam stvari bile važne. Pamtim kako si pokušavao da me utešiš, u onom vozilu maskiranom u stenu, na Marinerisu, tokom provale akvifiera."
     "I ti mene. Kad se Maja dernjala na mene, posle Frenkove smrti."
     "Da", reče ona, razmišljajući o tim vremenima. Kakvu moć prisećanja imaju oni, u ovim zapanjujućim satima! To maskirano vozilo bilo je kalup u koji su oni sipani u rastopljenom stanju i izišli kao bića novih oblika, svako izmenjen na svoj način. Preobraženi. "Mislim da sam te tešila. Nije bilo pošteno da ona onako viče na tebe, samo si pokušavao da joj pomogneš. A onaj izraz na tvom licu..."
     Stajali su tako, osvrtali se povremeno da pogledaju to malo zgradica, razasutih, koje su bile Podbreg.
     "I evo nas, ovde, sada", reče Saks konačno.
     "Da. Evo nas, tu smo."
     Nezgrapan trenutak. Zatim, još jedan nekako nezgodan trenutak. To ti je život sa drugom osobom: stalno trenuci nezgodacija, jedan za drugim. On će morati na to da se navikne, nekako. Sad načini jedan korak unazad. Pruži ruku i uhvati En za šaku, steže jako. Onda pusti. Ona reče nešto u smislu da bi želela da šeta pored Nađine arkade i još dalje, u nedirnutu divljinu zapadno od Podbrega. Obuzimaju je novi naplivi uspomena, tako jaki da se ona ne uspeva usredsrediti na sadašnjost. Potrebna joj je šetnja.
     Razumeo je. Ona ode, a na odlasku mu malo mahnu. Mahnu! Ali, gle, ko stoji na drugoj strani, blizu piramida soli koje tako blistaju u popodnevnom svetlu. Kojot. Osećajući, prvi put posle nekoliko decenija, Marsovu gravitaciju, Saks pođe u dugim skokovima ka tom malom čoveku. Od svih muškaraca u Prvoj stotini, od Saksa niži rastom bio je jedino Kojot. Njegov brat po oružju.

     U svem tom spoticanju kroz život i jurnjavi kojekuda, šokiran mnogo čim drugim, on, zapravo, nije stizao, niti mu je lako bilo, da se usredsredi i tačno vidi Kojotovo asimetrično lice, facetovano poput Deimosa. Ali sada je Kojot ovde; najvibrantnije prisutan; lice koje kao da pulsira istovremeno i svim svojim ranijim oblicima. Ovaj Dezmond, ako ništa drugo, barem je ličio, otprilike, na samoga sebe, od prvog dana pa sve do danas. Bog zna kako je Saks izgledao ostalima, i šta bi video kad bi danas pogledao u ogledalo - pomisao od koje mu se zavrte u glavi. Ne bi bilo loše proveriti ovo, stvarno pogledati u ogledalo, a istovremeno dozvati u sećanje kako je u ogledalu izgledao kad je bio mlad. Ko zna kakva bi se tu izobličenja primetila. Dezmond je sa Zemlje, sa Trinidada, ali je poreklom iz Indije. Sad mu nešto govori, nešto što je teško razumeti, o nekakvom 'zanosu dubina', nije jasno da li se to odnosi na ronilački incident iz mladosti ili na sadašnje iskustvo sa terapijom protiv zaboravljanja. Saks je silno želeo da mu saopšti da he Hiroko živa, ali kad su mu te reči već bile na vrh jezika, zaustavi se. Dezmond izgleda tako srećan, u ovom trenutku; a to za Hiroko ne bi poverovao Saksu. Iskustveno doznavanje ne može se uvek prevesti u diskurzivno znanje, činjenica žalosna, ali to je naprosto tako. Dezmond mu ne bi poverovao, zato što nije sam osetio tu šaku na svom levom šačnom zglavku. Uostalom, zašto da mu poveruje?
     Njih dvojica krenuše rame uz rame ka Černobilju, razgovarajući o Arkadiju i Spenseru. "Mi starimo", reče Saks.
     Dezmond huknu i poče da se smeje. Imao je, i sad, veoma alarmantan smeh, ali i zarazan, pa se i Saks poče smejati. "Tek starimo? Kao počeli smo?" reče Dezmond.
     Prizor njihovog malog Rikovera navede ih da se tek tad počnu kriviti od smeha. Mada je to bio i jadan i žalostan prizor, u isti mah; i hrabar i glup i pametan. Njima je limbički sistem i sad prenapregnut, zapazi Saks, prepun osećanja koja su sve u isti mah prisutna i vrlo snažna. Sva njegova prošlost postaje jasnija, iz minuta u minut sve jasnija; projekcija mnogoslojna, istovremeno se vide mnogi nizovi događaja, a svaki od tih događaja bruji nekim svojim emotivnim nabojem, on oseća 'opaljivanje' svega toga: tako je pun, tako je pun. Možda puniji nego, nego, šta, um? Duša? Puniji nego što to, nešto, može biti. Prepunjen, i preliva se, da, tako se oseća. "Dezmonde, ja se prelivam."
     Dezmond samo poče još jače da se smeje.
     Njegov život je nadmašio njegovu sposobnost da ga oseti celog odjednom. Doduše, ako je tako, onda šta je ovo, ovo osećanje? Limbičko brujanje, silovita huka četinara na vetru negde visoko u planinama, ležiš u vreći za spavanje i noć je, a ti si visoko u Stenovitim planinama, vetar huči kroz borove iglice... Veoma zanimljivo. Možda je to dejstvo ove terapije, prolazno, ali on se nada da će neka dejstva terapije ostati trajno prisutna u njemu, pa, ako je tako, možda bi mogao i ovaj vid da se zadrži; na osnovu čega bi neko sada tvrdio da je to nemoguće; zašto ovo ne bi bio sastavni deo ukupnog delovanja terapije? A to bi značilo da, ako možeš da se prisetiš svoje prošlosti, i ako je ona bila veoma duga, osećaš neminovno da si pun, da si prepun iskustava i emocija, možda toliko prepun da ti neće biti lako da bilo šta novo, sledeće, osetiš. Zar nije to moguće? Ili ćeš, možda, osećati sve emocije i ubuduće, ali mnogo jače nego što bi bilo prikladno; možda je on, Saks, nehotice pretvorio sve njih u užasno sentimentalne osobe, koje će biti izvan sebe od jada i tuge ako zgaze mrava, ili će se rasplakati od radosti čim vide izlazak Sunca, i tako dalje. To baš ne bi bilo poželjno. Dovoljno je dovoljno. Više nego dovoljno. Dovoljna količina hrane vredi čoveku isto koliko i ogromna gozba. Zapravo, Saks je oduvek smatrao da bi amplituda emocionalnih reagovanja ljudi oko njega mogla biti poprilično smanjena, a da ljudski rod time ne izgubi ništa naročito važno. Naravno, ne bi vredelo svesno se truditi oko toga, prigušivati svoja osećanja, to bi bilo suzbijanje, a zna se čemu vodi represija, vodi sublimaciji i vodi izbijanju pritiska na nekom drugom mestu. Baš je to neobično, da Frojdov model ljudskog uma kao parne mašine ostaje tako upotrebljiv čak i danas; kompresija, ventili, cela ta mašinerija, kao da se konstruktor ljudskog mozga zvao Džejms Vat. Opet, šta je tu čudno, svedeni modeli su korisni, oni su jedna od osnovnih stvari u nauci. Uostalom, i njemu, Saksu, odavno je bilo potrebno da negde ispusti paru, da izduva taj nagomilani pritisak.
     I tako su on i Dezmond šetali oko Černobilja, gađali tu instalaciju kamenjem, smejali se, govorili u naizmeničnim provalama brbljivosti i ćutljivosti, tako da je to bio ne toliko razgovor koliko istovremeno, naporedno emitovanje; kao da je svako zanet u svoj tok misli. Razgovori veoma iščašeni i odlutali, ali, ipak, prijateljski, druželjubivi, prija saznanje da još neko govori toliko zbrkano. Baš je radost biti u blizini, i u bliskosti, sa ovim čovekom koji se od njega razlikuje na toliko mnogo načina, a ipak može da brblja uglas s njim o školi, o snežnim kalotama južnog polarnog područja Marsa, o parkovima u Aresu: ipak su njih dvojica veoma slični.
     "Svi mi prolazimo kroz isto."
     "Jes' tako! Jes' tako!"
     Hmmm, pa zašto onda ta činjenica ne utiče na ponašanje ljudi jače.
     Posle dužeg vremena dolutali su nazad na parking gde su prikolice, a kroz njega prošli hodom nešto usporenim, kao da ih zadržavaju sve gušće paučine starih primisli. Bližio se zalazak Sunca. U stambenim prostorijama ljudi su se vrzmali, spremali večeru. Tokom dana bili su toliko zaneti, većina njih, da nisu ni ručali; činilo se da je ova terapija ujedno i blagi supresant apetita. Ali sada im se apetit vraćao - štaviše, bili su veoma gladni. Maja je kuvala ogroman lonac čorbe, kotao maltene; sada je ljuštila krompire, seckala ih i ubacivala. Boršč? Bujabez? Pošto je jutros bila dovoljno dalekovida da uključi automatsku pekaru, sada se kvaščani miris širio kroz topli vazduh njihovih prostorija.
     Okupili su se u velikom, dvostrukom 'buretu' na jugozapadnom uglu, u onoj istoj prostoriji u kojoj su Saks i En vodili onu svoju slavnu raspravu kad je rad na teraformiranju trebalo i zvanično da otpočne. Ako on ima bar malo sreće, En se toga neće setiti, kad dođe. Možda i neće... osim što video snimak cele rasprave teče na malom ekranu, u uglu. Pa, dobro; šta se tu može. Čim se smrači, doći će i ona, to je njen stari, dobro znani običaj. Ta Enina postojanost prija svima. Omogućava, na neki način, da kažeš: evo nas - mi smo tu - doduše, neki drugi nisu prisutni večeras, ali u osnovi sve je isto. Jedna obična noć u Podbregu, u njihovom 'Anderhilu'. Razgovara se o poslu, o raznim gradilištima - o klopi - tu su stara, poznata lica. Kao da bi Arkadij ili Džon ili Tatjana mogli ušetati svakog trenutka, kao što, evo ovog časa, ulazi En, tačno na vreme, trupka nogama da ih ugreje, prenebregava sve ljude oko sebe - nije se promenila nimalo.
     Ali ona priđe i: tup! - sede tačno pored njega. Pojede svoju večeru (to je bila neka provansalska čorba kakvu je Mičel često pravio) tu, pored njega. I ni reči da kaže; tipično za nju. Međutim, ljudi zure odasvud. Nađa sa suzama u očima gleda njih dvoje. Stalna sentimentalnost: to bi mogao biti problemčić.
     Kasnije, ispod zveketa sudova i žamora glasova (svi su, činilo se, govorili istovremeno, a ponekad si imao utisak da možeš sve njih i da razumeš istovremeno, čak iako i sam nešto pričaš uglas sa njima), ispod sve te halabuke, En se nagnu sasvim prema njemu i reče:
     "Kuda ideš posle ovoga?"
     "P-pa", reče on, najednom opet ušeprtljan. "Neki kolega iz Da Vinčija ponudili su mi da, da, da... idem na jedrenje. Da oprobam novi brodić koji su napravili za mene, za moja, moja morska putovanja. Jedrenjak. U Zalivu Kri-zz-e."
     "Aha."
     Tišina stravična, i pored jake galame odasvud.
     "Da l' bih mogla i ja s tobom?"
     Jak vatreni osećaj na koži njegovog lica; to se kapilari naglo šire, u njih ulazi znatno veća količina krvi, da? Veoma čudna pojava. Ali, ej! Moraš se setiti da nešto i kažeš! "Oh, da."

     Onda: svi sede, raspoređeni otprilike u krug, razmišljaju, pričaju, sećaju se. Pijuckaju Majin čaj. Maja izgleda zadovoljna. Ona se brine o svima njima. Mnogo kasnije, kad je već kucnuo čas ponoćni, a gotovo svi još sedeli skljokani u foteljama ili zgureni oko grejalice, Saks odluči da pođe sam do parkinga za prikolice, u kojima su živeli tokom onih prvih nekoliko meseci. Tek tako, da baci pogled.
     I gle, Nađa je već tamo, opružena na jednom madracu. Saks izvuče iz zida i opruži po podu drugi madrac: baš onaj njegov, stari. Da. Stvori se nekako i Maja tu, odjednom i svi ostali, dovukoše sa sobom i jednoga koji bi radije da nije prisutan, sve nešto on kao neće, iskreno rečeno - malo se plaši. Dezmonda. Staviše ga da sedi na onom madracu u samoj sredini prikolice, a oni, svud oko njega. Ko god je mogao, izvukao je svoj, sopstveni, stari madrac, i upravo po njemu se opružio; drugi, koji su u vremena davna stanovali u drugim prikolicama, zauzeše preostale madrace, ležajeve onih kojih više nema. Sada je samo jedna prikolica, ova, sasvim dovoljna, i više nego dovoljna za sve njih, preostale. U sitne sate, u gluvo doba, polegali su najzad na spavanje i počeli kliziti sporim, neujednačenim silaznim putanjama u san. Prikolica je spavaonica, u njoj su ljudi, spavaju - ali uspomena je i to, mutna i topla, ovako je oduvek bilo, ovakav je osećaj bio kad ploviš po moru svojih prijatelja, umoran od dnevnog rada, koji je bio itekako zanimljiv, jer vi podižete jedan grad, i jedan svet. I polako otploviš u san. Spavanje, uspomene, spavanje, telo; padni zahvalno u ovaj trenutak - i sanjaj.









55.
     Isplovili su u zaliv Firencino jednog oblačnog dana bez vetra; En je držala krmu, a Saks je bio gore na desnom pramcu glatkog, novog katamarana, proveravao je da li je sidro, koje su digli, dobro i čvrsto stegnuto u svome ležištu. Sidro je poprilično zaudaralo na anaerobno blatište morskog dna, što je Saksa zainteresovalo toliko da je zatim proveo mnogo vremena nagnut nad sidro, zureći u blatne mrljoke na sidru, kroz lupu koju mu je kompjuter-komunikator na levom zglavku obezbedio. Obilje mrtvih algi i drugih organizama koje možeš očekivati na dnu. Sad, pitanje, zanimljivo: da li je ovo tipično, ili nije tipično, za dno Severnog mora; moglo bi, naime, biti ograničeno samo na Zaliv krize, ili čak samo na Firencino, ali, s druge strane, moglo bi biti osobeno za sve plićake u celom Se...
     "Sakse, vraćaj se ovamo", pozva ga En. "Ti si taj koji zna kako se upravlja brodom."
     "To jesam."
     Mada će, uistinu, brodska AI uraditi sve što treba, kad dobije od njih makar i najuopšteniju naredbu. On može da kaže, na primer, 'Plovi za Rodos', i da to bude sve za sledećih sedam dana. Međutim, on je tokom vremena zavoleo osećaj krmanoškog točka pod rukom. Zato sada ostavi blato na sidru, da bi mu se vratio u neko drugo vreme; ode u široku, ali plitku pilotsku kabinu koja lebdi u vazduhu između dva uzana trupa.
     "Da Vinči zalazi ispod horizonta, pogledaj."
     "Zalazi, bogami."
     Preko vode su videli još samo najistaknutije vrhove kraterskog prstena poluostrva Da Vinči. Nikakvo drugo kopno nije im bilo na vidiku, iako su zaplovili tek dvadeset kilometara na pučinu. Mala planeta je u ponečemu prisnija. Brodić je bio vrlo brz; pri svakom vetru jačem od pedeset kilometara na sat, uzdizao je oba svoja trupa iz vode, pretvarao se u hidroplan. Trupovi su imali podvodna krilca isturena u stranu, promenljivog oblika, koja su se istezala i savijala u razne delfinske oblike. Ovo je, zajedno sa klizećim protivtegovima ugrađenim u poprečne grede između trupova, doprinosilo da onaj trup koji je bliži vetru ostane u dodiru sa vodom, a onaj drugi, koji je niz vetar, da ne utone suviše u vodu. Zato je čak i pri umerenom vetru, kao što je ovaj koji je sad navaljivao na njihovo rašireno glavno jedro, brod naskakivao na vodu i klizio po njoj glatko kao po ledu, brzinom koja je samo za nekoliko postotaka manja od brzine samog vetra. Gledajući unazad, Saks je video da, zapravo, samo mali deo oba trupa leži u vodi; činilo se da samo krma i pobočna peraja sprečavaju da lađica naprosto poleti. Vide kako iščezavaju poslednji vrhovi Da Vinčija, tonu pod horizont testerasto ustalasan, udaljen od lađice ne više od četiri kilometra. Pogleda šta radi En: ona se čvrsto drži za ogradu i pogledom prati brilijantne bele tapiserije njihovih penastih tragova u obliku višestrukog slova 'V' na vodi.
     "Jesi li bila na moru ranije?" upita Saks, misleći: bez ikakvog kopna na vidiku.
     "Nisam."
     "Aha."
     Plovili su dalje, ka severu, u Zaliv Krize. Ostrvo Kopernik pojavi se na vidiku, desno od njih; zatim, iza njega, ostrvo Galilej. Ali oba ubrzo potonuše u svoje daljine, pod plavi horizont. Pojedinačni veoma veliki talasi na horizontu jasno su se videli, tako da je obzorje bilo ne ravna plava linija naspram neba nego pokretni sistem vrhova najvećih talasa, koji se prilično brzo smenjuju. Ti najveći talasi pristizali su sa severa, tako reći pravo Saksu u lice, zbog čega je linija horizonta levo i desno od broda bila još upadljivije zatalasana, morsko plavo naspram nebeskog plavog, u krugu, pretesnom, oko broda - kao da je zemaljska optika ostala uporno prisutna u mozgu, uverena da daljine do horizonta moraju biti onakve kao što je na Zemlji normalno, zbog čega posle svakog jasnog pogleda na ovo more iskrsava ponovo isti zaključak da su došli na planetu suviše malu za njih. Na Eninom licu video se izraz nelagodnosti, i to, nesumnjivo, poprilične; zurila je ukočeno u te veoma velike talase koji su im sada odizali, naizmenično, prednji, pa zadnji deo brodića, prednji, pa zadnji. Bilo je prisutno i jedno poprečno kretanje oštrih, manjih talasa, koji su se, podignuti zapadnim vetrom, kretali pod pravim uglom u odnosu na velike, glavne; bukvalno su gmizali po većim i širim, naboravali ih. Fizika bazena sa vodom; sve savršeno jasno pokazano; Saks se poče prisećati one njihove laboratorije za fiziku na drugom spratu najseveroistočnije zgrade njegove srednje škole, gde su mu sati prolazili kao minuti, pokraj malog, ravnog bazena za proučavanje talasa, koji je bio prepun čuda. Ovde veliki talasi nastaju zbog toga što se Severni okean neprestano vrti ka istoku - naime, oko sveta; ali, posle nastanka, postaju manji ili veći, u zavisnosti od toga da li ih lokalni vetrovi pojačavaju ili ometaju. Mala gravitacija dovodi do toga da su talasi široki, prostrani i da ih jak vetar brzo stvara; tako, na primer, ako bi ovaj današnji zapadni vetar postao mnogo jači, poprečni talasi bi porasli, ozbiljno bi se sukobili sa velikima i sasvim bi im poremetili izgled i kretanje. Talasi ovog Severnog okeana dobro su znani po svojoj ogromnosti i promenljivosti, po svojim rekombinantnim iznenađenjima, ali, opet, istina je i to da se kroz vodu kreću prilično sporo: to su spori, široko bregovi, ponekad i brda, nalik na ogromne peščane dine oblasti Vastitas Borealis koja je potopljena i koja sada leži duboko ispod njih. U davna vremena, te dine su imale svoje kretanje, svoju laganu migraciju u krug, oko planete. Ovde talasi umeju da postanu zaista vrlo veliki; kad prohuji tajfun preko Severnog okeana, za sobom ostavi talase-džinove. Viđeni su neki visoki i po sedamdeset metara.
     I ova mala, ali žustra najezda poprečnih talasa bila je dovoljna za En, koja je izgledala kao da je već pomalo upaničena. Saksu nije padalo na pamet ništa što bi joj sada mogao reći. Nije mu se činilo da bi njegova razmišljanja o talasnoj mehanici bila, u ovom trenutku, prikladna kao tema za ćaskanje, iako je to jedna veoma zanimljiva tema, naravno, i mora biti zanimljiva svakome ko se zanima za fiziku i srodne nauke. Dakle, i njoj. Ali možda nije pravi trenutak za to. Ovo čulno okruženje nameće im se ogromnom snagom - voda, vetar, nebo - i njoj kao da je i to dosta. Možda je ćutanje mudriji izbor.
     Bela povesma pene počeše da se prosipaju niz lice pojedinih poprečnih talasa, i Saks odmah zaviri u brodske meteorološke sisteme da vidi kolika je brzina tog zapadnog vetra. Trideset dva kilometra na sat, tvrdio je njihov brodić. Znači, to je otprilike na onoj granici kad vetar počinje da otkida penu sa kreste talasa. Jednostavno je, površinski napon bori se protiv snage vetra, može se to izračunati, itekako... Da, da, odgovarajuće jednačine dinamike tečnosti govore da otkidanje pene sa vrhova talasa treba da počne negde oko brzine od trideset pet kilometara na sat. I to se, vidiš, ostvaruje: bele kape, zadivljujuće bele na vodi koja je plava, tamnoplava, štaviše, prema Saksovoj oceni, pruska plava. A nebo danas ima boju koja je maltene nebeska plava, samo u zenitu nešto pomaknuta ka purpurnoj, a oko Sunca nešto pobelela, i još sa metalnim sjaktanjem opruženim od Sunca nadole do onog mesta na horizontu koje je tačno ispod Sunca.
     "Šta radiš ti to?" upita En, zvučeći nezadovoljno.
     Saks poče objašnjavati šta radi. Slušala ga je sa kamenim ćutanjem. Nije znao šta se mota po njenoj glavi. On se oduvek mnogo udobnije osećao zbog činjenice da je svet bar do neke mere objašnjiv. Ali, En... hmmm, možda nju samo muči morska bolest, ništa više. Ili nešto iz prošlosti, što joj odvraća pažnju; već su nedelje prošle od opita u Podbregu, a Saksa i sad povremeno ponesu velike nove bujice uspomena koje se dignu iz dubina njegovog uma iako ih on nije tražio. Nehotično prisećanje. Što bi, kod En, moglo da uključuje i neke negativne incidente; Mičel je kazao da je En bila zlostavljana kao devojčica. Napastvovana? Saksu je stvar i sada izgledala odveć šokantna da bi se u nju moglo poverovati. Na Zemlji, muškarci napastvuju žene; na Marsu, nikad. Da li je to tako? Saks to ne zna baš sigurno, ali oseća da jeste tako. Kad se kaže 'živeti u pravednom i racionalnom društvu', to znači to. To je jedan od glavnih razloga što pravedno i racionalno društvo jeste dobra stvar, vrednost. Možda En zna više o stvarnosti te situacije u ovom vremenu. Ali njemu je nezgodno da joj sad postavlja takva pitanja. Očigledne protivurečnosti. Odustati, dakle, od tog postupka.
     "Mnogo si se ućutao."
     "Uživam u vidicima", reče on brzo. Možda je bolje da ipak priča. O talasnoj mehanici. Poče joj objašnjavati kako nastaju ovi veliki, široki talasi ispod njih, a kako ovi mali koji jurišaju sa strane. Koji negativni ili pozitivni interferentni obrasci mogu iz toga proizići. Onda, ipak, reče: "Da li ti se u sećanje vratilo mnogo toga sa Zemlje, tokom našeg opita u Podbregu?"
     "Ne."
     "Aha."
     To je verovatno neko potiskivanje i sasvim je suprotno psihoterapijskom postupku koji bi Mičel verovatno preporučio. Ali oni nisu parne mašine. A neke stvari je, nesumnjivo, ipak bolje zaboraviti. On će sada morati, na primer, iz početka da se trudi da zaboravi kako je Džon ubijen; takođe će morati da radi na tome da se jače priseti onih delova svog života kad je bio najviše druželjubiv, a takve su, recimo, bile one godine dok je u Barouzu radio za 'Biotik'. Dakle, u pilotskoj kabini naspram njega sedi Kontra En, ili ona treća žena koju je En pomenula, a on je, bar delimično, Stiven Lindholm. Neznanci su jedno drugome, iako su imali onaj iznenađujući 'sudar' na Podbregu. Ili su baš zbog tog događaja neznanci. Ej, zdravo; baš lepo što sam te sreo.

     Kad su se izvukli iz oblasti fjordova i ostrva na dnu Zaliva krize, Saks okrete kormilo i brodić jurnu ka severoistoku, prosecajući sebi put ukoso kroz vetar i 'male' talase okićene penom. Posle nekog vremena vetar im poče duvati tačno u leđa, pa se jedro-katarka raširi u nešto nalik na spinaker; trupovi stadoše da surfuju po razmrljanim krestama talasa. Istočna obala Zaliva krize pojavi se pred njima; manje spektakularna od zapadne obale, ali u mnogo čemu lepša. Građevine, kule, mostovi; obala dobro naseljena, kao i većina drugih obala u ovim vremenima. Za nekoga ko je tek sišao sa Olimpusa, ovakvo mnoštvo gradova mora biti, u nekoj meri, šok.
     Kad su prošli pored širokog ušća fjorda Ares, nad horizontom se pojavi Sučou Point, a zatim, iza njega, ostrva Oksia, jedno po jedno. Pre nego što je stigla voda, to su bila Oksia Koles, mnogobrojna okrugla brda poređana otprilike u niz, visoka taman koliko je trebalo da bi postala arhipelag. Saks je sada uplovio u uzane kanale između tih ostrva. Svako ostrvo bilo je niska, okrugla, smeđa grbina, četrdeset ili pedeset metara uzdignuta iz mora. Velika većina Oksia bila je nenastanjena, mada su po mnogima lunjale koze; ali na najvećim Oksiama, a naročito na onima koja su imala oblik zrna pasulja, sa uvalom u sredini, primećivalo se da su stene, razbacane po poljima, prikupljene u zidove, tako da su prirodni nagibi podeljeni u njivice i pašnjake; na tim ostrvima primećivalo se i navodnjavanje, videla se zelena boja voćnjaka bogato natovarenih voćem, pašnjaci su bili istačkani belim ovcama ili minijaturnim kravama. Na brodskoj navigacijskoj karti bila su data imena ovih ostrva - Kipini, Vahu, Vabaš, Naukan, Libertad - a En, čitajući tu mapu, prezrivo frknu. "To su imena kratera koji su ostali daleko odavde, u sredini zaliva, pod vodom."
     "Ah."
     Pa šta, ostrva su u svakom slučaju bila lepa. U zalivima, ribarska sela, belih zidova, sa plavim prozorskim šalonima i plavim vratima: opet egejski model. Na vrhu jedne poviše strme uzvisine ugledaše čak i mali dorski hram, četvrtast i ponosit. Plovila ispred sela, u luci, bila su uglavnom šalupe ili čak čamci na vesla, veći i manji. Dok su plovili pored ovih ostrva, Saks je prstom pokazivao vetrenjaču na vrhu nekog brda, pašnjak na kome pasu lame, i tako redom. "Izgleda da je to lep život."
     Onda su pričali o ovdašnjem domorodačkom stanovništvu. Razgovor je išao bez napora i bez neke skrivene napetosti. Govorili su i o Zo Bun; o 'divljim feralima' i o njihovom čudnovatom životnom stilu koji se sastoji u lovačko-skupljačkom plemenskom jurcanju kroz divljinu, ali sa povremenim silaskom u grad, u kupovinu. O ag-nomadima, koji migriraju od žetve do žetve kao putujući poljoprivredni radnici, a u stvari su vlasnici svih tih farmi koje na taj način obilaze; o plodnim ukrštanjima tih životnih stilova; o novim naseljima Zemljana, koja se laktaju i guraju da se nekako ubace u ove predele; o sve većem broju lučkih gradova. U daljini, u sredini zaliva, primetiše jedan od ogromnih brodova-gradova, u suštini - ploveće ostrvo, sa više hiljada stanovnika. Tako veliko plovilo nije moglo da zađe u arhipelag Oksia; po svemu sudeći, kretalo se preko zaliva, ka Nilokerasu, ili dole, ka južnim fjordovima. Pošto se na kopnu, širom Marsa, gustina stanovništva naglo povećavala, i pošto su okolinski sudovi sve češće zabranjivali novo naseljavanje, sve veći broj ljudi premeštao se na Severno more, opredeljujući se da im ovakva ploveća ostrva budu trajni dom.
     "Hajdemo tamo, u posetu", reče En. "Možemo li?"
     "Ne vidim zašto ne bismo", reče Saks, iznenađen tim zahtevom. "Stići ga možemo, svakako."
     Okrenuo je katamaran i počeo njime manevrisati tako da metodom tekinga, naizmenice levo ukoso i desno ukoso, napreduje ususret vetru, bukvalno uz vetar. Pri tome je forsirao brzinu kretanja i akrobatiku zaokretanja, do krajnosti, da bi ostavio utisak na pomorske putnike prema kojima su krenuli. Kroz manje od jedan sat stigli su do široke bočne strane plovećeg ostrva; imala je izgled zaobljene eskarpe, oko dva kilometra dugačke i pedeset metara visoke. Samo malo iznad linije gaza bio je dok. Jedan deo tog doka mogao se podizati uz bok plovećeg ostrva, kao otvoreni lift, ali, ipak, ne bez ograde. Kad su En i Saks iskoračili na dok i privezali svoj 'kat', popeli su se u taj otvoreni lift i uhvatili za šipke ograde. Lift ih podiže na palubu plovećeg grada.
     Paluba ovog plovila bila je maltene jednako široka koliko i dugačka. Na sredini je bila farma sa mnogo razasutog drveća, tako da nije bilo lako videti drugu stranu. Ali na osnovu onog što jesu videli, bilo je jasno da se duž ivice palube proteže pravougaona ulica koja bi se mogla nazvati i arkadom. Sa obe strane imala je zgrade, visoke dva do četiri sprata. Zgrade sa spoljašnje strane, bliže moru, imale su na sebi jarbole i vetrenjače, a između zgrada na suprotnoj, unutrašnjoj strani ulice postojali su otvori kroz koje su se videli parkovi i trgovi, a iza toga farme, njive, šumarci i jedan veliki, slatkovodni ribnjak. Ploveći grad, po izgledu donekle sličan onim renesansnim gradovima u srednjevekovnoj Toskani koji su bili ograničeni spoljašnjim bedemom tvrđave. Sa tom razlikom što je ovde sve bilo izuzetno uredno i čisto, kao na dobro održavanom brodu. Jedna mala grupa građana ovog broda pozdravila ih je na trgu iznad doka, a kad su saznali ko im je došao u posetu, nastade oduševljenje; navaljivali su da posetioci ostanu kod njih na večeri, a troje-četvoro ih i povedoše u šetnju po obimu palube "ili koliko god daleko želite ić, a ima, bogami, poprilično da se ide."
     Rekoše im da je njihov ploveći grad jedan od manjih. Populacija: pet hiljada stanovnika. Od kako je porinut, dejstvovao je maltene u svemu kao samodovoljna celina. "Sami uzgajamo glavninu hrane koja nam treba, a ostatak ulovimo iz mora. Sad su pokrenute neke rasprave o pitanju da li gradovi preterano izlovljavaju pojedine žive vrste. Na farmama tokom cele godine gajimo nešto, po određenom plodoredu. Gajimo nove sorte kukuruza, suncokreta, soje, peščarske šljive, i tako dalje, i to ne na susednim njivama iste. Žetvu, to jest berbu, obavljaju roboti, jer su to poslovi koji čoveku zaista lome leđa. U suštini, mi danas imamo tehnologiju koja nam omogućuje da izbegnemo fizički najteže poslove. U brodu imamo mnoštvo malih fabrika i radionica. Pošto imamo vinograde - vidite onaj tamo - imamo i vinarije, destilerije, proizvodimo vino i rakiju. Ti poslovi se rade ipak ručno. Proizvodimo i poluprovodnike za naročite namene, a imamo i čuvenu radionicu bicikala."
     "Glavninu vremena provodimo ploveći u krug po Severnom. Ponekad se podignu oluje zaista nezgodne, ali ovo plovilo je tako veliko da ih ne osetimo mnogo. Gotovo svi smo tu još od porinuća, deset godina. Ovo je super život. Sve što ti treba imaš na brodu. Mada je veoma zabavno i povremeno iskrcavanje na kopno. U Nilokeras doplovimo na svaki Ls nula, na festival proleća. Prodamo ono što smo napravili, ukrcamo nove zalihe. Kermes potraje celu noć. Onda se opet otisnemo na more."
     "Ne koristimo ništa osim vetra, sunca i pomalo ribe. Okolinski sudovi nas vole, potvrđuju da vršimo minimalni uticaj. Stanovništvo u oblasti Severnog okeana moglo bi biti znatno brojnije da se više okrenulo ovakvom načinu života. Plovećih gradova ima već nekoliko stotina..."
     "Nekoliko hiljada. Obalski gradovi koji imaju brodogradilišta ostvaruju odličan posao. Kao i druge luke u koje svraćaju brodovi ove vrste."
     En reče: "Smatrate da bi se tim načinom moglo naći mesta za jedan deo viška stanovništva koji na Zemlji postoji."
     "Smatramo, dabome. Ovo je jedan od najboljih načina za to. Veliki je ovo okean, mogao bi primiti još mnogo ovakvih brodova."
     "Pod uslovom da se ne oslanjaju suviše na ribolov."
     Nastavili su šetnju. Saks reče En: "To je samo još jedan dokaz da nema potrebe da iko izazove krizu oko pitanja doseljavanja."
     En ne odgovori. Zurila je u vodu sa koje je sunce odbleskivalo kao sa bronze. Zatim diže pogled ka jednom od dvadesetak obližnjih jarbola; na svakom je bilo po jedno jedro, kao na škuni. Grad je izgledao kao pločasti ledeni breg čija je površina sasvim prekrivena zemljom. Ploveće ostrvo.
     "Toliko ima tih raznih vrsta nomada", primeti Saks. "Reklo bi se da među rođenim Marsovcima malo ko oseća neodoljivu potrebu da se veže za jedno mesto."
     "Za razliku od nas."
     "Poenta prihvaćena. Ali ja se pitam, znači li to da su naklonjeni izvesnoj crvenosti. Ako shvataš šta hoću reći."
     "Ne baš."
     Saks pokuša da objasni. "Meni se čini da nomadi, uopšteno govoreći, nastoje da koriste zemlju onakvu kako je nađu. Kreću se sa godišnjim dobima, prihvataju da je teren takav kakav zateknu, i na tom terenu nađu sebi ono što im je potrebno za život. Recimo, plodove koji su baš tad dozreli na biljkama. Moreplovni nomadi moraju biti još više takvi, zato što je more vrlo malo, ili nimalo, podložno ljudskim pokušajima da ga izmene."
     "Osim kad ljudi reše da mu promene nivo, ili slanost. Znaš da postoje takvi pokušaji?"
     "Znam. Ali oni će u tom poslu imati vrlo malo uspeha, čini se meni. Mehanika morske slanosti i danas je vrlo slabo proučena."
     "Ako uspeju da zasole more, to će uništiti mnoge slatkovodne žive vrste."
     "Da. Ali će slanovodne vrste biti srećne."
     Pošli su nazad, sredinom grada, opet ka onom malom trgu iznad doka na kome su se iskrcali. Staza ih je vodila kroz vinograd, između dugih redova vinove loze potkresane tako da je svaki žbun imao oblik slova 'T', visokog čoveku do pojasa. Vodoravne grančice loze preplitale su se, otežale od grozdova. Neki grozdovi imali su indigo boju, ali prašnjavu; drugi, boju paprati, treći čistu viridin-zelenu. Posle vinograda put ih je vodio kroz teren pokriven svakovrsnim biljkama, mešovitim, nalik na preriju. Videli su se utabani puteljci kroz to rastinje.
     Stigli su opet do iste one 'place' na kojoj su započeli obilazak plovećeg ostrva. Tamo su im domaćini poćastili večerom koja se sastojala od paštašute sa škampima. Razgovor se kretao u mnogo pravaca. Onda iz kuhinje neko dojuri i pokaza vesti na svom zglavku: upravo su stizali izveštaji o novoj krizi na svemirskom liftu. Trupe Ujedinjenih nacija koje su tamo, do sada, ravnopravno učestvovale u obavljanju carinskih dužnosti, osvojile su celu stanicu Novi Klark. Svi policajci koji su bili državljani Marsa optuženi su za mito i poslati dole, na planetu; proglašeno je da će od sada UN vršiti svu vlast na gornjem kraju lifta. Savet bezbednosti Ujedinjenih nacija oglasio se saopštenjem da su tu akciju izveli 'lokalni oficiri, prekoračujući svoja ovlašćenja', ali ovo političko povlačenje nije sadržalo nikakav poziv policiji Marsa da se vrati i opet preuzme polovinu vlasti na Novom Klarku; stoga Saks zaključi da je saopštenje Saveta bezbednosti samo bacanje prašine u oči. "Oh, do vraga", reče on. "Bojim se da će Maju ovo veoma naljutiti."
     En prevrte očima. "Posledica koja, po meni, nije i najvažnija, ako dozvoliš da to kažem." Izgledala je šokirana, i, prvi put otkad ju je on pronašao na dnu vulkanskog grotla Olimpa, potpuno uključena u trenutnu situaciju. Dovučena iz svojih daljina. Razmišljajući o tome, sve više je uviđao koliko je to iznenađujuće. Ali i ovi pomorski građani oko njih bili su vidno šokirani, iako su do tada, bar prividno, bili poput En udaljeni od svih kopnenih problema. Saks je jasno video kako se ove vesti šire kroz restoran, kako zadiru u razgovore svih prisutnih. Svi se nađoše bačeni u isti prostor: potresi, kriza, ratna opasnost. Glasovi puni neverice, gnev na licima.
     Ovi za njihovim stolom naročito pažljivo su gledali kako će Saks i En reagovati. "Vas dvoje ćete morati nešto da preduzmete s tim u vezi", reče im jedan od njihovih vodiča.
     "Zašto mi?" uzvrati En oštro. "Rekla bih da ste vi na redu da preduzmete nešto u ovoj situaciji. Odgovornost je sada na vama. Mi smo samo dvoje matorih iseija."
     Ljude za stolom ovo kao da je veoma iznenadilo; kao da nisu znali kako da shvate ove njene reči. Jedan se nasmeja. Onaj koji je rekao šta će njih dvoje 'morati', sada zavrte glavom. "Nije tako. Doduše, moraćemo da pratimo razvoj događaja i da se savetujemo sa drugim plovećim gradovima o načinima na koje ćemo reagovati; to je naša dužnost i mi ćemo je obaviti. Hteo sam reći, međutim, da će narod gledati u vas dvoje, svi će hteti da znaju kakav je vaš stav. U nas će gledati znatno manje."
     En je ovim bila ućutkana. Saks se vrati svom obroku, razmišljajući napregnuto i brzo. Požele da popriča sa Majom.
     Sunce zađe, veče se pretopi u noć; odugovlačili su sa večerom, nastojali da se vrate u neki osećaj normalnosti. Saks suzbi jedan mali osmeh: i kad izbije međuplanetna kriza, i kad ne izbije, svejedno, večere se moraju završiti otmeno. Uostalom, ovi pomorci ne izgledaju kao narod koji bi se mnogo zabrinjavao zbog problema Sunčevog sistema kao celine. Raspoloženje se postepeno popravljalo, kod deserta već je bilo na nivou žurke. Svi su bili veoma zadovoljni što su im Klejbornova i Rasel došli u posetu. Konačno se njih dvoje izviniše što moraju poći. Domaćini ih otpratiše dole, do nivoa mora, do njihove brodice. Talasi u Zalivu krize bili su mnogo veći nego što je to, odozgo, izgledalo.

     Saks i En otploviše u tišini, zamotani svako u svoje misli. Saks se osvrtao i dizao pogled ka palubi plovećeg ostrva, razmišljajući o svemu što su videli tog dana. Izgledalo je kao dobar život. Ali, ipak, nešto u... misao mu je izmicala, on prikupi snage i poče je goniti. Jurnjava, preko mnogih prepreka... uhvati je. Nema napada amnezije; ovo je novo razdoblje njegovog života, bez 'blankova'. A to veoma prija. Mada je sadržina te uhvaćene misli pomalo setna. Treba li to deliti sa En? Ako je tu vrstu misli uopšte moguće rečima preneti?
     On reče: "Ponekad žalim - evo sad kad sam video ove koji stanuju na moru, i taj njihov način života - mislim, nekako je ironično da mi... da mi stojimo na rubu jednog... hm, jednog svojevrsnog zlatnog doba..."
     Pa, eto, rekao je, ali to sad zvuči priglupo. "...Koje će nastupiti kad naše pokolenja izumre. Provedosmo ceo život radeći, da bi takvo doba došlo, a sad moramo otići pre nego što ono stvarno počne."
     "Kao Mojsije, nikad nije stigao u Obećanu zemlju."
     "Je li? Misliš da nije?" Saks zavrte glavom. "Te stare priče..." Takvo bacanje zajedno, kao ono što nauka u svojoj suštini jeste, kao bleskovi uviđanja kad čovek otpočne niz opita u kojima se sve najednom razjasni, tako da nešto novo razumeš. "Pa, mogu zamisliti kako mu je bilo. Jedna... osujećenost. Ja bih više voleo da vidim šta će se dešavati tada. Ponekad budem tako radoznao. O istoriji koju nikada nećemo znati. O budućnosti posle naše smrti. I o svemu ostalom, kasnijem. Shvataš šta hoću da kažem?"
     En ga je gledala sasvim izbliza. Posle nekog vremena, ona reče: "Sve umire, ranije ili kasnije. Bolje je umreti u uverenju da ćeš propustiti zlatno doba, nego u uverenju da si povukao i sebe i svoju decu u sigurnu propast, da si ostavio svojim potomcima svakojake dugoročne toksične dugove. Eto šta bi bilo deprimirajuće. Ovako, može da nam bude žao samo zbog nas samih."
     "Tako je."
     To je sve kazala En Klejborn. Saks oseti da mu se lice zažarilo. Te kapilarne akcije zaista prijaju, ponekad.
     Vratili su se u Oksianski arhipelag, plovili opet između tih ostrva, pričali o njima. Razgovor je bio moguć. Jeli su u komandnoj kabini, ali je spavao svako u svojoj spavaćoj kabini: jedna je bila u levom trupu, a druga u desnom trupu njihovog katamarana. Jednog svežeg jutra, kad je sa kopna dopirao, u neujednačenim naletima, vetar hladan i pun raznih mirisa, Saks reče: "Nisam prestao da razmišljam o mogućnosti neke Smeđe politike."
     En ga pogleda. "Gde bi u njoj bio Crveni sastojak?"
     "Pa, bio bi u želji da stvari ostanu postojane. Da veliki deo teritorije ostane nedirnut. U areofaniji."
     "To je oduvek bilo Zeleno. Zvuči kao Zeleno sa malom primesom Crvenog, ako mene pitaš. To bi bili tvoji Smeđi."
     "Pa, možda. Koalicija Ajriške i Slobodnog Marsa bila bi tu negde, zar ne? Ali mogli bi postojati i drugi, koji bi bili Izgorela umbra, Oker, Broćasti alizarin, Indijsko crveno."
     "Ili Indijanci crvenokošci. Ali mislim da ovde nema nijednog", reče ona i nasmeja se mračno.
     U poslednje vreme smejala se prilično često, mada je njen humor često bio morbidan. Jedne večeri Saks je bio u svojoj kabini za spavanje; desnoj, jer je En uzela levi trup lađice. En je bila izvan svoje kabine, šetala se po tom levom trupu i odšetala do pramca. Tada Saks začu da se ona smeje, vrlo glasno. Ustade, pogleda okolo i zaključi da se nasmejala zato što se Pseudofobos (narod je sada, većinom, to telo opet zvao naprosto Fobos) pojavio na zapadnom horizontu, odakle je izbio hitrim letom, u svom osobenom stilu. Meseci Marsa opet plove kroz noć; dva mala, siva krompira koja se ni po čemu naročitom ne ističu. Ali kakvi su, da su, prisutni su. Kao što je prisutan i taj mračni smeh kojim je En propratila pojavu jednog od njih.

     "Šta misliš, ova okupacija Klarka, da li je to nešto ozbiljno?" upita En jedne večeri pre nego što su pošli iz komandne kabine na spavanje.
     "Teško je reći. Ponekad mislim da to mora biti samo jedan preteći gest, jer, da je ozbiljan, bio bi tako... neinteligentan. Oni moraju znati da Klark može biti... uklonjen sa scene."
     "Kasei i Dao su pokušali da ga uklone, pa se pokazalo da to nije tako lako."
     "Ne, ali..." Saks nije želeo da kaže da je taj njihov pokušaj bio veoma glupo vođen, ali se pribojavao da će ona taj komentar pročitati i iz samog njegovog ćutanja. "Mi smo u Da Vinčiju postavili jedan kompleks rendgenskih lasera, u kalderi Arsia Monsa, sakriven iza zavese od stena. Ako ga aktiviramo, kabl će se rastopiti otprilike na areosinhronoj tački. Nema na svetu tog defanzivnog sistema koji će to sprečiti."
     En je netremice zurila u njega; on samo slegnu ramenima. Nije on lično odgovoran za akcije onih u Da Vinčiju, ma šta neko mislio o tome.
     "Ali ako se obori kabl", reče ona i zavrte glavom, "poginuće mnogo ljudi."
     Saks se priseti kako je Piter preživeo pad prvog kabla. Iskočio u svemir, zatim, čudesnom slučajnošću, spasen. Možda En nije toliko sklona da otpiše one živote koji bi neminovno bili izgubljeni. "To je istina", reče on. "To rešenje nije dobro. Ali je izvodljivo, a ja bih očekivao da Zemljani i znaju da mi možemo nešto tako učiniti."
     "Znači, ovo što su preduzeli samo je pretnja."
     "Samo pretnja. Osim ako su spremni da krenu dalje."

     Severno od arhipelaga Oksias, prođoše pored Mak Laflinovog zaliva, istočne strane jednog potonulog kratera. Još severnije odatle bio je Maurt Point, a iza toga ulaz u fjord Maurt, jedan od najužih i najdužih fjordova na celom Marsu. Zaploviti lađicom na jedra u takav fjord, pod udarom ćudljivog vetra koji je stalno menjao pravac ali im je najčešće ipak duvao u lice, moglo se samo tehnikom tekinga, hitrim i čestim cik-cak promenama pravca. Zidovi fjorda bili su strmi i veoma visoki, kao i veoma krivudavi. Saks se ipak upustio u takvu plovidbu, zato što je fjord bio lep i zašto je predstavljao, zapravo, samo dno kanala kojim je svojevremeno voda istekla iz jednog provaljenog akvifiera. Što su dalje zalazili u njega, sve širi je postajao. Kad su stigli do samog kraja fjorda, do kraja vode, pokazalo se da tu zidinama nije kraj; naprotiv, nastavljale su se još mnogo kilometara u daljinu i uzbrdo, dokle god se moglo pogledom dosegnuti, kao leva i desna strana ogromne klisure. Saks se nadao da će En na osnovu ovoga uvideti da postojanje fjordova ne znači da su baš svi akvifierski provalni kanali sada pod vodom. I Ares i Kasei zadržali su veoma dugačke kanale iznad nivoa mora, kao i Al Kahira i Ma-Adim. Ali ništa od toga nije rekao, niti je En izgovorila ijednu reč.
     Posle tolikog manevrisanja u Maurtu, i izlaska iz njega, zaploviše maltene pravo na zapad. Da bi se iz Zaliva krize prešlo u Acidalijsko područje Severnog mora, bilo je neophodno oploviti jedno veoma izduženo poluostrvo, nazvano Sinajsko, koje se sa desne, zapadne strane, iz takozvane Arabija Tere, zabijalo u more. Od vrha ovog poluostrva do najbližeg drugog kopna bilo je pet stotina kilometara vode; taj moreuz, kojim je Zaliv krize spojen sa glavninom Severnog mora, to jest Severnog okeana, bio bi čak trostruko širi - hiljadu pet stotina kilometara - kad Sinajskog poluostrva ne bi bilo.
     Plovili su, dakle, ka zapadu, protiv vetra, iz dana u dan, ponekad razgovarajući, ponekad ne. Mnogo puta vratili su se na pitanje šta bi to značilo biti, u političkom smislu, Smeđ. "Možda tu kombinaciju treba ipak odrediti kao Plavo", reče En jedne večeri, gledajući preko ivice kabine, dole, u vodu. "Smeđa boja nije mnogo privlačna, i nekako smrdi na kompromis. Možda bi trebalo da smislimo nešto sasvim novo."
     "Možda."
     Svake noći, posle večere, provodili su neko vreme gledajući kako zvezde plivaju po neurednoj, raspljuskanoj površini mora, onda bi rekli laku noć, pa se Saks povlačio u desni trup lađice, u svoju kabinu za spavanje, a En u levi trup; veštačka inteligencija upravljala je umesto Saksa, tako da se plovidba nastavljala, polako, cele noći. Jedan od zadataka njihove AI bio je da zaobilazi ledene bregove koji su se, na ovoj severnoj geografskoj širini, počeli pojavljivati, zato što su ih struje donosile iz Severnog mora, kroz moreuz, u Zaliv krize. Bilo je veoma prijatno.
     Jednog jutra Saks se probudio rano, uznemiren jakim uzdizanjem i spuštanjem celog katamarana. Kabina u kojoj je spavao ljuljala se tako mnogo, da je njegov usnuli um protumačio to silno uzdizanje i spuštanje kao njihanje nekog divovskog klatna ulevo i udesno. Obuče se, što nije bilo baš lako uraditi, i pohita gore, u komandnu kabinu. Tamo je već stajala En, gornjim delom tela izložena vetru. Ona povika: "Izgleda da su veliki talasi i ovi mali zbog naleta vetra ušli u pozitivnu interferenciju!"
     "Je l' jesu!" On pokuša da stane pored nje, ali brod se iznenada podiže, tako naglo da Saks pade kao vreće u pilotsko sedište. "Ajoj!"
     Ona se nasmeja. On se uhvati za šipke, koje su unutar pilotske kabine bile postavljene upravo da bi poslužile kao rukodržači, i izvuče se ipak do stojećeg stava, pored En. Odmah vide šta je htela da kaže: vetar koji je sad naletao na njega bio je jak, možda oko šezdeset pet kilometara na sat, tako da je oko brodske jedro-katarke, sada sužene do veoma male širine, zavijao i zviždao uporno i vrlo bučno. More je bilo plavo, ali po njemu, posvuda, talasi sa belim grivama od pene, pa zvuk vetra koji je krčio sebi put kroz tako ogromne količine razbijene vode nije bio ono što bi bio na stenovitim kopnenim prostorima - zviždanje, vrištanje - nego je, iz biliona mehurića koji su se rasprskavali, dopirao kao duboko, postojano urlanje. Svaki pojedini talas imao je svoju kapu od pene, pa su brda i doline velikih talasa, glavnih, u znatnoj meri bili skriveni penom koja se otrzala sa tih kresta i valjala po dolinama. Nebo je bilo prljave, neprozirne, mrkoglinene boje, veoma zloslutno; sunce, prljavi stari novčić; sve ostalo, mračno, kao da je sve u nekoj senci, iako se nigde nijedan oblak nije mogao videti. Najfinija, mikroprašina u vazduhu: prašinska i peščana oluja, dakle. Veliki, glavni talasi postajali su sve veći, tako da je katamaran provodio mnoge, duge sekunde pentrajući se glatko uz talas, i gotovo isto toliko vreme obrušavajući se šuštavo niz drugu stranu tog istog talasa. Gore-dole, dugi ritam. Zbog pozitivne interferencije, koju je En pomenula, pojedini veliki talasi spajali su se, po dva u jedan dvostruko veći. Tamo gde nije bila zapenjena, voda je poprimala novu boju, mrku, duboku zemljanu, tavnu, iako na nebu ni sad nije bilo nijednog oblaka; samo ta zloslutna boja; ne Marsova ružičasta boja, nego boja iz dana Velike oluje, kad je vazduh bio zagušen prašinom i peskom. Oko lađice prestade pena, ali zvuk koji je voda donosila postade još jači, kao bljuzgava lavina; po površini mora počeo se hvatati takozvani frazilni led, ili još deblji elastični sloj ledenih kristala poznat pod nazivom nilaski led. No, se ubrzo ipak vratiše talasi sa belim penastim krestama, dvaput većim nego ranije.
     Saks sede u pilotsko sedište i posredstvom veštačke inteligencije proveri meteorološku situaciju. Niz Kasei Valis slivao se katabatički vetar i zaletao se preko Zaliva krize. 'Urlator', kako bi rekli letači Kaseija. Trebalo je da ih AI upozori. Ali kao i mnoge katabatičke oluje, i ova se u roku od jednog sata razvila takoreći ni iz čega; osim toga, bila je, za sada, uglavnom samo lokalna pojava. Pa ipak, veoma silovita; brodić se sada veoma brzo uzdizao i obrušavao, kao na toboganu, po visokim i širokim brdima vode, sav cepteći od udaraca vetra. Gledani sa strane, talasi su izgledali kao da ih vetar uspeva oboriti i poravnati, ali ogromno tobogansko kretanje broda pokazivalo je da je to privid, i da su glavni talasi postali, zapravo, samo još veći. Iznad Saksa i En, jedro-katarka se skupilo toliko da je to sad bila, praktično, samo katarka, ali aerodinamično prilagođenog izgleda, tako da je usmereno reagovala na vetar. Saks se sagnu da bolje pogleda veštačku inteligenciju: dugme za jačinu tona na alarmnom zvučniku bilo je odvrnuto do kraja. Dakle, možda je AI ipak pokušavala da ih upozori.
     Oluje na moru nalete začas. Ako je horizont udaljen samo četiri kilometra - utoliko gore; a vetrovi na Marsu nikad nisu postali mnogo sporiji, iako je atmosfera tokom mnogo godina postajala gušća. Pod nogama se osećalo da brod sav drhti od malih podvodnih sudara: naletao je, već, na komadiće leda, zasad nevidljive, i u svom munjevitom kretanju ih drobio. Možda je ispod njih bljuzgava kaša vode i leda, ili se tokom noći stvorio, ali i polomio, ledeni sloj tanak kao palačinka, čiji su delovi sad u talasima. Ništa od toga nije se moglo videti kroz leteću penu. Povremeno je Saks osećao i veće sudare, sa takozvanim 'ledenim bregčićima', kako to mornari kažu. Njih je struja unela sa severa, kroz moreuz Zaliva krize. Sada ih je vetar odgurivao ispred sebe, sve do južne obale Sinajskog poluostrva. Kao i njihovu lađicu, naravno.
     Najzad su bili prinuđeni da sednu i da pokriju i gornji, dosad otvoreni deo komandne kabine; odgovarajući deo, krov, navukao se na to mesto i zaklopio, tako da je sada prozirna kupola pilotske kabine bila potpuno zatvorena i vodonepropusna. Najednom je unutra postalo toplije i prijatnije. Spremao se pravi 'urlator', zato što je Kasei Valis poslužio kao levak kroz koji se kretao i usmeravao jedan izuzetno moćan nalet hladnih vazdušnih masa. Vešačka inteligencija poče da izlistava brzine vetra: na ostrvu Santorini, fluktuirale su između sto osamdeset i dvesta dvadeset kilometara na sat. Dalo se predvideti da taj vetar neće mnogo usporiti prilokom prelaženja preko Zaliva krize. Sada je kod njihovog katamarana bio svakako veoma jak, sto šezdeset kilometara na sat na vrhu jedro-katarke; površina vode se raspadala, gornji delovi mnogih talasa raskidani su na komade i bacani u daljine. Brod se, reagujući na to, sav zatvarao, katarka se uvlačila, svi otvori automatski su se zatvarali. Onda AI izbaci 'pokretno sidro', jednu cev od elastičnog materijala, nalik na 'čarapu za vetar' koja vijori na mnogim aerodromima; zbog velikog otpora vode, ovo 'sidro' se vuklo kroz more desetak metara ispod i iza katamarana, veoma ga usporavajući, tako da ga vetar sada nije mogao ni približno tako brzo nositi napred. Ovo je imalo posledice. Usporeni katamaran znatno manje dramatično je naletao na komadiće i komade leda ispred sebe; potresi od toga postali su blaži. Ali zato su katamaran sustizale nove količine bljuzgavog leda, nošene vetrom, sada brže od njega, i počele ga 'bombardovati' s leđa. Oba brodska korita našla su se, sada, gotovo sasvim ispod vode; u suštini katamaran je počeo ličiti na podmornicu sa dva trupa koja se kreće pretežno ispod vode, a samo malim delom iznad vode. Jačina materijala od kojih je brodić bio sagrađen bila je tolika da se ne bi raspao čak ni ako bi ga 'urlator' mnogo jači od ovog bacio pravo na ledenu masu na obali; najverovatnije bi odoleo čak i udarcima za nekoliko redova veličine jačim od toga. Ali lađa ima slabu tačku, razmišljao je Saks, sada kaiševima višestruko pritegnut za sedište, dok ga je cimanje katamarana bacakalo tamo-amo; a ta slaba tačka jesu tela njih dvoje. Očajnički se držao za krmanoški točak. Katamaran pojuri, naprosto polete uz stranu jednog ogromnog talasa; zatim se sjuri niz drugu stranu; grune u ledeni 'bregčić' i maltene se zaustavi; a Saks, cimnut u svojim kaiševima, ostane bez daha, bespomoćan. I onda sve to ispočetka. Činilo se da bi njih dvoje mogli umreti od prejakog drmanja, a to je, kao što Saks sada poče uviđati, poprilično neugodan način da se ode. Ovakvo naletanje na kaiševe mora izazvati oštećenja unutrašnjih organa. Ali ako bi se kaiševi razvezali, putnici bi počeli da lete po komandnoj kabini, bili bi bacani jedno na drugo i na okolne predmete, dok ne nalete na nešto oštro ili dok se nešto u njima ne polomi ili ne rasprsne. Ne. Takva situacija ne može se dopustiti. Možda bi se mogli vezati za krevete; Saksu se činilo da su oni kaiševi koje je tamo video nekako blaži. Ali usporenja prilikom sudara sa ozbiljnijim komadima leda bila su tolika da ni ležanje u vodoravnom položaju ni u najmekšim kaišima ne bi mnogo pomoglo.
     "Videću da li nas AI može uvesti u zaliv Arigato!" povika on Eni na uvo, iz sveg glasa. Ona klimnu glavom da pokaže da je čula. Saks poče izvikivati naređenja pravo u mikrofon njihove AI. Kompjuter je to čuo, i razumeo, što je bilo vrlo dobro, jer bi bilo teško otkucati tačna uputstva na tastaturi dok brodić uzleće, ponire, ili se sav trese od sudara sa ledom. U svem tom drmanju nije bilo moguće osetiti rad brodskog motora, koji je od početka oluje itekako radio; ali sad nastupi izvesna, vrlo mala, promena u uglu pod kojim su naletali na glavne talase. To ih uveri da je motor učinio nešto, da ih je počeo potiskivati više ka zapadu, po naređenju dobijenom od AI.
     Blizu vrha marsovskog Sinajskog poluostrva, i to sa južne strane, nalazio se veliki, potopljeni krater koji se zvao Arigato, sada zaliv Arigato. Ulaz u zaliv zapremao je nekih 60 stepeni od punog kruga kratera, i bio je okrenut ka jugozapadu. Ali i oluja i talasi nadirali su, takođe, sa jugozapada. Iz tog razloga, ulaz u zaliv, mesto veoma plitko, jer je to bio samo nešto niži deo starog kraterskog prstena, mora sad biti ispunjen veoma uskomešanom vodom, talasima razbijenim i istumbanim; to će, nesumnjivo, biti teško preploviti. Ali kad se preplovi, i kad se uđe u Arigato, unutra će i talasi i vetar biti znatno slabiji, naročito kad se brodić zavuče u zapadni kutak zaliva. Tu će oni sačekati da 'urlator' prođe, a onda, kad se sve smiri, moći će da iziđu i nastave putovanje. U teoriji, plan odličan, ali se Saks brinuo šta će se desiti na samom ulazu u zaliv Arigato. Karta je pokazivala da je dubina na tom mestu samo deset metara, što je moralo da 'odseče' glavne talase u korenu i zatim da ih razbije. Ipak, ako je njihov brodić sada svojevrsna podmornica (koja, ipak, gazi samo dva metra duboko u vodu), plovidba kroz silnu uskomešanu vodu i penu možda neće biti tako teška: samo treba zajedno sa tom ukupnom masom proleteti kroz prepreku. Veštačka inteligencija je, po svemu sudeći, smatrala da Saksovo naređenje leži u domenu mogućeg. Brodić sada uvuče u sebe 'ploveće sidro' i pohita, koristeći se svojim malim, ali moćnim motorima, ukoso kroz vetar i talase, prema zalivu, koji nije bio vidljiv; ništa od obale ispred njih nije se moglo videti kroz prljavi vazduh.
     Zato su se držali za držače u komandnoj kabini i naprosto trpeli sve, dok je prilazak Arigatu trajao; zanemeli, jer niti se imalo šta reći, niti je u tutnjavi oluje bilo lako opštizi. Od sveg tog držanja i opiranja bacakanju, Saksu se veoma umoriše i ruke i noge, ali tu se nije ništa moglo, osim da se napusti pilotska kabina i ode u spavaću kabinu i veže za krevet, što on nije želeo da učini. Uprkos svim neudobnostima i uprkos velikoj brizi zbog ulaza u zaliv Arigato, vredelo je gledati kako vetar komada i u prah pretvara površinu vode; bio je to izuzetan posmatrački doživljaj.
     Prošlo je nešto vremena, ne mnogo (mada je AI pokazivala da su prošla sedamdeset dva minuta) i Saks ugleda kopno, tamni greben iznad beline zapenušanog mora, daleko ispred njih, niz vetar. Sama činjenica da kopno mogu da vide, značila je, verovatno, da su došli preblizu; ali tačno ispred brodića kopno nestade, da bi se pojavilo tek znatno zapadnije; ulaz u Arigato, dakle. Krmanoški točak se sam od sebe okrete malo, odgurujući Saksovo koleno za toliko na jednu stranu; pravac kretanja brodića pomače se na drugu stranu. Sada prvi put Saks začu brujanje dva mala motora u zadnjem delu jednog i drugog trupa. Sudari sa ledom postadoše još grublji; njih dvoje su se morali držati veoma čvrsto. Pošto se dno dizalo, glavni talasi bili su prisiljeni takođe da se dižu, zato su postajali viši, ali je onda vetar uspevao da im odseče vrhove; glavnina mase tih pokretnih brda vode nadirala je ipak dalje. Sada Saks vide kako se pena valja kroz zapreku od leda, sitnog i krupnog. Neki komadi leda bili su prozirni, neki svetloplavi, ili zeleni kao žad, ili akvamarinski plavi; izlokani, neravni, staklasti. Svakako su velike količine leda nabačene na obalu i u zaliv ispred njih. Ako se led u samom ulazu u zaliv zaglavio, a talasi ipak uspevaju i preko takve prepreke da se preliju, onda će to biti uistinu gadan prelazak. Činilo se da srljaju upravo u tako nešto. Saks povika jedno pitanje njihovoj AI, pa još jedno, ali dobi nezadovoljavajuće odgovore, koji su značili, otprilike, da brod može odoleti svim udarima i sudarima koji sad mogu nastati, ali da se, ni najjačim radom motora, ne može probiti kroz 'čep' od nagomilanog leda na ulazu u zaliv. I stvarno, led se ispred katamarana zgušnjavao naglo; odasvud počeše da se natiskuju uskomešane gomile 'bregčića' vetrom doteranih sa mnogo širih prostora Zaliva krize. Njihovi međusobni sudari i njihova škripa nastala u međusobnom trenju i paranju činili su, sada, veliki deo ukupne, ogromne buke oluje. Izgledalo je da bi sada bilo vrlo teško izbeći naletanje na ledenu prepreku, čak i ako bi se katamaran okrenuo i pokušao da se, upotrebom motora, vrati na pučinu, protivno kretanju vetra i talasa. Međutim, i da je to bilo moguće, Saksu se na pučinu nikako nije išlo, da ga tamo bacaju i cimaju talasi sve veći i sve haotičniji; prevrtanje katamarana bilo bi veoma stvarna mogućnost; pa ipak, neočekivano nagomilavanje leda kod obale značilo je da je bežanje ka pučini ipak bilo bolja opcija. Sada nedostupna. Morali su napred, svesni da će ih led veoma gadno izgruvati.
     En je izgledala kao osoba koja se ne oseća nimalo prijatno; pritegnuta kaiševima uz sedište, prisiljena, uz to, da se svom snagom drži za šipke rukodržača na unutrašnjim zidovima kabine; jedan deo Saksovog uma bio je zadovoljan upravo zbog tog i takvog prizora: naime, zato što En nije pokazivala ni najmanju nameru da se preda, da kapitulira. Ona se nagnu ka njemu da mu nešto viče, a Saks pruži glavu na tu stranu, da bi bolje čuo.
     "Ne možemo ostati ovde!" vikala je ona. "Kad se umorimo - ovo ima da nas poc - ajoj! Da nas pocepa kao lutke!"
     "Mogli bismo se privezati za krevete", povika Saks.
     Namrštila se sumnjičavo. A istina je bila da vezivanjem za ležajeve možda ne bi postigli nikakvo stvarno poboljšanje. On taj sistem nikad nije odista isprobao; osim toga, ne bi bilo nimalo lako stići donde i privezati samoga sebe za krevet, u ovim uslovima.
     Oluja je dizala zapanjujuću buku. Vrištanje vetra, urlik vode, gruvanje leda. Glavni talasi postajali su sve veći. Vrtoglavi i stravični uzlet do vrha talasa trajao je, sada, deset, pa čak i dvanaest sekundi. Sa te visine videli su kako vetar otrže velike komade leda sasvim iz talasa i baca ih, zajedno sa penom, daleko, u druge talase ili u sudar sa drugim sličnim komadima leda. Uskoro, takvi leteći komadi počeše da bombarduju katamaran, ne samo trupove nego i srednji, komandni deo, pa baš i providnu kupolu iznad njihovih glava. Bili su to udarci tako siloviti da su im se kosti tresle.
     Saks se nagnu ka En i povika joj u uvo. "Mislim da je ovo jedna od onih situacija kad treba upotrebiti funkciju 'čamac za spasavanje'!"
     "...čamac?" upita En.
     Saks klimnu glavom. "Ovaj brod je samome sebi i čamac za spasavanje!" povika. "On leti!"
     "Šta leti?"
     "On leti!"
     "Zezaš se!"
     "Ne! Pretvara se u dirižabl!" On se nagnu još bliže i prisloni usta tačno na njeno uho. "U trupovima i perajima postoje rezervoari sa vodom, koja služi kao balast. Ta voda se istisne pomoću helijuma iz helijumskih rezervoara koji su u pramcu. Onda se oslobode i naduvaju baloni. Pričali su mi to u Da Vinčiju, ali nikada nisam video kako dejstvuje! Mislio sam da nam neće nikad trebati!" Takođe su mu u Da Vinčiju rekli, veoma zadovoljni sobom zato što su uspeli napraviti tako raznovrsno upotrebljiv brod, da isti taj katamaran može postati i podmornica. Sada, naravno, u ovako zahuktaloj jurnjavi prema gomili leda, u plitkoj vodi, nije dolazilo u obzir da zarone; Saks zbog ovoga nije žalio, jer mu se, iz nekog razloga, nimalo nije sviđala ta mogućnost, namerno tonjenje.
     En se odmače od njega, zapanjena. "A je l' znaš kako da pilotiraš kad poleti!" povika ona.
     "Ne!"
     Ali mogli su pretpostaviti da će se AI pobrinuti za to. Pod pretpostavkom da oni uspeju da se podignu u vazduh. Samo treba naći pregradu sa dugmadima za hitne slučajeve, pritisnuti ono pravo. On pokaza prstom prema kontrolnom panelu, nastojeći da odglumi, kao u pantomimi, tu misao; onda se nagnu ka En da bi opet nešto povikao u njeno uho; ali u novom potresu oni se sudariše glavama. Enina glava ga je tresnula u nos i usta, vrlo jako, sledećeg trenutka je žmirkao, proboden blistavim bolom, a krv mu je pocurila iz nosa kao iz česme. Sudar tačno kao kad dve miniplanete nalete jedna na drugu. On se nasmeši, zbog čega se njegova već rascepljena usna rascepi još više: bolna greška. Poče da liže svoju krv, opet i opet, osećajući taj ukus. "Volim te!" povika on. Nije čula.
     "Kako lansirati?" kriknu En.
     On opet pokaza prstom: na kontrolnoj tabli, pored AI, jedna pregrada, sa zaštitnom polugom da se ne bi otvorila slučajno.
     Ali ako bi pokušali da se spasu poletanjem u vazduh, to bi donelo i neke opasne trenutke. Čim se sasvim odvoje od površine mora, vetar će ih naprosto nositi napred, kao što bi poneo svaki balon; nikakve druge sile neće veoma uticati na njih. Ali dok su još u vodi, a baloni se razmotavaju i pune helijumom, svašta bi se moglo desiti. Vetar će zahvatiti i povući balone, još ne zaokrugljene; povući će ih vrlo snažno. Usled toga, katamaran će se verovatno prevrnuti, baloni bi tada lako mogli biti onesposobljeni, pa bi se onda prevrnuti i upetljani brodić mogao zariti u talase pune leda ili u ledeni bedem. Saks je jasno video da te iste misli prolaze i kroz Eninu glavu. Pa ipak - šta god da se desi, biće bolje nego nastavak ovog drmusanja koje preti da ih polomi sasvim. Kako god da se završi, završiće se brzo.
     En ga pogleda i, videći na šta on liči, iskrivi lice u grozno namršten izraz. Dalo se pretpostaviti da je njegovo lice krvavi haos. "Vredi pokušati"! viknu ona.
     Zato Saks skide zaštitnu polugu sa te pregrade i posle još jednog pogleda ka En - pogledali su se pravo u oči, bila je to poruka čiji smisao Saksu nije bio jasan, pa ipak, zagrejao ga je - on dodirnu prstima dugmad. Uz malo sreće, ispostaviće se da postoje neke jednostavne komande i za kontrolu visine, kad to dođe na red. On požali što nije više vremena, u svom životu, posvetio letenju.
     Posle uzletanja uz svaki talas, nastupao je jedan trenutak maltene bestežinskog stanja, na samom vrhu talasa, neposredno pre nego što počne oburvavanje u sledeću ledenu udolinu. U jednom takvom bestežinskom trenutku Saks pritisnu dugmad. Katamaran se ipak sjuri niz talas; udari u ledene sante na dnu, strašnom silinom, kao i maločas; ali onda odskoči i poče se dizati iz vode. Ne, međutim, ujednačeno, nego jedan trup znatno više, a drugi sasvim malo; putnici ostadoše da vise u sedištima, zapravo u kaiševima. Ako su se baloni zapetljali, sledeći talas će značiti prevrtanje, i nikakvog uzletanja niti ispravljanja neće biti. Ostaće tako. Ali katamaran polete ludo iznad vode, leda i pene, vukući se samo još jednim malim svojim delom kroz sve to; ne istim, nego sad jednim delom, sad drugim, tako da su se tumbali mahnito. Onda se katamaran ispravi, ali odmah poče da se njiše kao da je okačen o neki veliki konopac, kao kakvo džinovsko klatno. Jedan od tih zamaha ponese ih uvis, uvis - uuups - u potpuno prevrtanje; počeše propadati naglavačke. Posle opisane petlje u vazduhu, opet se na tren ispraviše, a onda poče novo njihanje, otklon maltene do još jednog prevrtanja. Uvis, uvis uvis, uz neprestano bacakanje i klaćenje; držali su se čvrsto, onda kaiš skliznu sa jednog Saksovog ramena, i on tim ramenom jako nalete na En, iako je, zapravo, i do tog trenutka bio pritisnut uz nju. Krmanoški točak vrlo žestoko je gnječio i udarao jedno njegovo koleno. On se zato samo još jače uhvati za šipke. Novi sudar sa En, ali on sad podiže ruku, izvi se i zagrli je oko pleća. En učini isto, obuhvati i ona njega jednom rukom oko pleća. Posle toga držali su se kao sijamski blizanci; pretila je opasnost, pri svakom novom potresu, da jedno drugome polome kosti. Na trenutak su se i pogledali; lica samo tri-četiri centimetra udaljena; krv na oba, valjda iz raznih posekotina, ili, ne, to je sve iz njegovog nosa. En je izgledala neuzbuđeno. Vinuše se u nebesa.
     Bolela ga je ključna kost, na mestu gde je pogođena udarcem Eninog lakta ili glave. Ali oni lete, ka sve većim visinama, zagrljeni nespretno. Pošto je brodić sada postigao brzinu približno jednaku brzini vetra samog, turbulencija oko njih bitno se smanjila. Činilo se da su baloni povezani kablovima za sam vrh jedro-katarke. I upravo kad se Saks ponadao, čak poverovao, da će početi razdoblje stabilnosti nalik na dostojanstveni let cepelina, katamaran polete kao iz topa ispaljen, pravo uvis, preko svojih sopstvenih balona, i poče novo tumbanje i prevrtanje. Uzlazne struje, nesumnjivo. Sada su svakako već bili iznad kopna, i bilo je sasvim moguće da ih oluja usisava u svoj ogromni oblak, kao što čini sa zrnima grada. Na Marsu, olujni oblak ume da bude i po deset kilometara visok, a snagu mu često daju urlajući vetrovi sa dalekog juga; zrno grada može veoma dugo da leti kroz takav oblak, gore-dole i u krug. Za to vreme ono raste. Dešavalo se da padaju 'zrna' grada velika kao topovska đulad, da satru useve, čak ubiju nekoga. Ako bi ova uzlazna struja odnela njihov katamaran suviše visoko, oni bi mogli umreti od gušenja u razređenom vazduhu, kao oni rani balonisti u Francuskoj; da li se to desilo samoj braći Mongolfje? Saks ne uspe da se priseti toga. U visine, u visine, brzi let kroz vetar i crvenu sumaglicu, ne možeš videti daleko...
     BUUUM! On odskoči i oseti bol; toliko se jako cimnuo, da je samog sebe povredio naletanjem na kaiševe koji su ga držali. Pa, to je bio grom. Gromovi pucaju oko njih, to je buka koja sigurno prelazi sto trideset decibela. En, nekako mlitavo naslonjena na njega; on se nespretno izvi i dohvati je prstima za uvo i povuče, misleći da joj okrene glavu i vidi lice. "Ej!" uzviknu ona. Doduše, to je zvučalo više kao šapat, u ogromnoj buci oluje kojom su bili okruženi. "Pardon", reče on, iako siguran da ga ona ne može čuti. U takvog kakofoniji ne može se razgovarati. Počeše da se vrte u krug, oko sebe, ali bez mnogo centrifugalne sile. Guran uvis, brodić je vrištao; onda poče munjeviti pad. Bol u ušima, kao da će mu bubne opne pući; on poče da mrda donjom vilicom tamo-amo i levo-desno, uporno. Novo uzletanje u nebesa, i bubne opne 'pucnuše', bolno. On se zapita koliko će biti izbačeni u visinu ovog puta; lako bi se moglo desiti da u tako razređenom vazduhu poumiru. Mada su tehničari u Da Vinčiju možda mislili i na to, i spremili neki način da se u komandnu kabinu uvede nešto viši pritisak vazduha, ko zna. Čoveku kao što je on sada bi dolikovalo da ovlada letelicom, polazeći od pretpostavke da je to dirižabl. Ako ne svim vidovima letenja, ono bar sistemom za podešavanje visine. Mada je, naravno, pitanje može li se išta učiniti protiv ovako jakih uzlaznih i silaznih strujanja. Najednom poče paljba zrnevlja grada po prozirnoj kupoli njihove komandne kabine. Kao mitraljez. Na tabli sa kontrolama za hitne slučajeve postoje i neka manja dugmad. On iskoristi trenutak manje silovitog tumbanja, gurnu glavu tamo i pročita reči na displejima iznad te dugmadi. Visina... ali nije baš samo po sebi jasno. On pokuša da izračuna koju visinu bi katamaran mogao dostići i na njoj se stabilizovati. Ali to nije lako kad ne znaš težinu letelice i količinu upotrebljenog helijuma.
     Onda ih poduhvati neka nova vrsta turbulencije u istom oblaku. Sad ih je bacalo gore, pa dole, iz sekunde u sekundu drugačije; ali niz tih sekundi bio je veoma dug. Saksu je želudac već dospeo u grlo; tako se, bar, osećao. U ključnoj kosti, užasan bol. Nos ili je vrlo kijavičav ili krvari bez prestanka. Uzlet ka novim visinama. Oni, oboje, zevaju, hvataju vazduh. On se opet zapita koliko su kilometara visoko i da li se još penju, ali ništa se izvan kabine nije moglo videti, samo prašina i oblak. Njemu se, zasad, nije činilo da je u opasnosti da se onesvesti. En je pored njega ležala nepomično, i on htede da je opet povuče za uho da vidi da li je svesna, ali to sad nije mogao izvesti, nije mogao pokrenuti ruku. Zato je munu laktom u rebra. Munu i ona njega; i, ako je zabolelo maločas nju toliko kao ovo sad njega, onda će on stvarno morati to malo blaže da uradi sledeći put. Pokuša odmah izvesti taj opit. Ćušnu je laktom u rebra, ali sad mnogo slabije. Odmah ćušnu i ona njega laktom, takođe mnogo suzdržanije. Hm, tu se možda može razraditi jedan oblik Morzeove azbuke, on ju je kao dečak naučio celu, iako mu ni za šta nije bila potrebna, a sad, sa obnovljenim pamćenjem, sećao se opet svih slova i brojki, svake tačke i crte. Ali možda En nije učila Morzeovu azbuku, a sad baš nije trenutak za lekcije.
     Ova mukotrpna vožnja nastavila se toliko dugo da on izgubi sposobnost da proceni koliko je trajala: jedan sat? U jednom trenutku buka se smanjila na nivo tako skroman da su se opet mogli sporazumevati urlanjem; ovo odmah počeše da rade naprosto zato što se sad moglo uraditi. Nisu imali mnogo toga da kažu.
     "Upali smo u olujni oblak!"
     "Jesmo!"
     Onda ona pokaza prstom dole. Neka ružičasta razmućenja. Naglo silaženje, bubne opne ga opet veoma bole. Olujni oblak će ih, izgleda, sada ispljunuti iz sebe, kao što na kraju uvek ispljune i sva zrna grada. Iz svoga dna. Ružičasto, smeđe, boja rđe, ćilibarna, tamni oker. Ah, da - površina planete, izgleda otprilike isto kao uvek. Viđena iz vazduha. Kad silaziš. On i En su sleteli na Mars istim sletnim vozilom, onda kad im je to bilo prvi put, priseti se on.
     Sad je katamaran jurio u daljinu, tik ispod dna oblaka, kroz kišu pomešanu sa gradom; ali helijum bi ih mogao povući nazad u oblak. On potisnu naniže jedan prekidač koji je izgledao kao da bi mogao biti onaj pravi; katamaran se poče spuštati. Dva mala podešivača; pomeranjem njih, on izazva spuštanje i uzdizanje brodića. Ta dva, dakle, služe za podešavanje visine. On pogura oba blago nadole.
     Spuštaju se. Posle nekog vremena prizor ispod njih postade jasnije vidljiv. Leteli su iznad nekih zupčastih kamenitih grbina i iznad mnogobrojnih mesa. To bi morala biti oblast poznata kao Sidonija Mensa, deo šire oblasti koja se zove Arabija Tera - zemlja arabijska. Nije pogodno za sletanje.
     Međutim, oluja ih je nosila sve dalje i dalje. Uskoro su bili istočno od Sidonije, nad ravnicama Arabije. Sad bi se trebalo spustiti, brzo, pre nego što ih vetar baci nad Severno more, koje bi moglo biti jednako divlje i ledeno kao što je Zaliv krize maločas bio. Ispod njih, mnogobrojne 'zakrpe' jedna do druge: njive, voćnjaci. Kanali za navodnjavanje, krivudave rečice duž kojih raste drveće. Kao da je padala neka silna kiša, svuda po toj zemlji svetluca voda, ne samo u kanalima i kraterima koji su postali bare, nego i na nižim delovima većine njiva. Farmerske kuće grupisane u seoca, a među njivama samo pomoćne zgrade - ambari, šupe za alat. Divni, mokri, plodni predeli, veoma ravni. Vode, koliko god hoćeš. Spuštaju se, ali sporo. Enine šake su plavičaste i bele u mutnom popodnevu; njegove isto tako.
     On se pribra. Oseća težak umor. Ovo sletanje, važno je. Pritisnu oba klizeća podešivača još mnogo nadole.
     Sad su sletali brže. Vetar ih je nosio iznad jednog drvoreda. Sada, preko jedne široke njive, vrlo brzo. Donji kraj njive je potopljen, brazde su pune kišnice koja, međutim, ima boju blata. Iza njive počinje voćnjak; mnogo bolje bilo bi sleteti na vodu, bilo bi to, zapravo, savršeno. Ali njihovo vodoravno kretanje i sada je veoma brzo, a iznad njive su još dobrih deset ili čak petnaest metara. On potisnu podešivače sasvim nadole i vide kako se oba trupa okreću, kao delfini kad posle skoka prelaze u ronjenje; čitav katamaran kliznu naglo dole, a zemlja uzlete pravo u njih, blatnjava voda ogromno pljašti, uskomešana i opet bela šiba u levu i desnu stranu tamo gde trupovi zahuktalo jure po njoj; kao da je katamaran raširio neka bela krila. Neka sila ih vuče još dalje, dalje, po blatu, i oni tako uklizavaju pravo u drvored, ali mladih stabala, i zaustavljaju se, to je samo jedan udar, ali žestok. Duž drvoreda ka njima trči jedna skupina dece, i sa njima neki odrastao čovek; svima su otvorena usta, a oči savršeno zaokrugljene.
     Saks i En se iskobeljaše do nekog normalnijeg sedećeg položaja. Saks otvori poklopac komandne kabine. Mlazevi blatnjave vode počeše se slivati unutra. Ta voda kao da je topla, daje takav osećaj na koži. Enino lice je mokro, a kosa joj strši na sve strane u krutim, ukočenim pramenovima, kao da su je upravo skinuli sa električne stolice. Ona se nasmeši ukrivo. "Lepo izvedeno", reče.









Četrnaesti deo: JEZERO FENIKS
     Puče puška, zvono zazvoni, hor zapeva kontrapunkt.
     Treća marsovska revolucija bila je tako zamršena i nenasilna da u ono doba nije bilo lako uopšte je sagledati kao revoluciju; više je ličila na promenu trenda u jednoj raspravi koja se nastavila, na promenu plime, na pretezanje u dotadašnjoj ravnoteži.
     Okupacija lifta bila je seme krize, ali nekoliko nedelja docnije zemaljske oružane snage pokuljale su niz kabl, i kriza je izbila svuda odjednom. Na obali Severnog mora, kod jednog malog zaliva koji se tu uvukao u Tempe Teru, čitavo jato svemirskih lendera spustilo se, ispalo iz neba, njišući se ispod padobrana ili se oslanjajući na perjanice blede vatre, nadole okrenute; cela jedna nova kolonija, neovlašćeno iskrcavanje novih naseljenika. Ta grupa bila je iz Kampučije. Na druga mesta, širom planete, spuštali su se uljezi sa Filipina, iz Pakistana, Australije, Japana, Venecuele, Njujorka. Marsovcima nije bilo jasno kako da reaguju. Bili su demilitarizovano društvo, nikome ni na kraj pameti nije bilo da bi se nešto ovako moglo ikada dogoditi, nisu raspolagali nikakvim sredstvima za odbranu. Ili su, bar, mislili da je tako.
     I opet je, još jednom, Maja bila ta koja ih je povukla u akciju, upotrebljavajući svoj komunikator na način na koji je to Frenk nekada činio, pozivajući sve koji su bili u koaliciji za otvoreni Mars, ali i mnoge druge, orkestrirajući zajedničku reakciju. Dođi, reče ona Nađi. Još jednom. I tako se kroz sela i gradove reč raširi, i ljudi siđoše na ulice ili se ukrcaše u vozove za Mangalu.
     Na obali Tempea, novi kampučijski naseljenici izišli su iz svojih sletnih svemirskih brodova i prešli u male spavaonice koje su spuštene, već gotove, iz svemira, zajedno sa njima; postupak isti kao ono što je činila Prva stotina, dva veka ranije. A sa brda su sišli neki ljudi ogrnuti u krzna, ljudi koji su nosili lukove i strele. U njihovim ustima očnjaci su bili od nekog crvenog kamena. Kosa vezana u čvor na vrh glave. Evo, rekli su naseljenicima, koji su ispred jedne spavaonice stajali zbijeni u gomilu. Da vam pomognemo. Spustite te puške. Pokazaćemo vam gde ste. Ne trebaju vam takve spavaonice, to je stari dizajn. Ono brdo koje vidite na zapadu, to vam je Perepelkinov krater. Po njegovom obodu već postoje voćnaci jabuka i višanja, idite i berite koliko god vam treba. Pogledajte, ovo su planovi za disk-kuću, to je najbolja arhitektura za ovu obalu. Trebaće vam i luka za čamce i jahte, a trebaće vam i nekoliko ribarskih brodica. Ako nam dozvolite da koristimo vašu luku, pokazaćemo vam gde rastu tartufi. Dabome, kuća-disk, vidite, Satelmajerova stambena zgrada u obliku diska. Divno je stanovati na vazduhu, na otvorenom prostoru, videćete.
     Sve grane marsovske vlade sastale su se u skupštinskoj dvorani u Mangali da vide šta će sa ovom krizom. Partija Slobodni Mars imala je većinu u Senatu; takođe u Izvršnom savetu, odnosno Vladi; kao i u planetnom, vrhovnom Okolinskom sudu. Sve te tri institucije izglasale su rezoluciju da je ovo upadanje Zemljana ilegalno, da je to akt agresije, jednak otpočinjanju ratnih dejstava, i da se mora odgovoriti prikladnim sredstvima. U Senatu je bilo predloga da se izvestan broj asteroida preusmeri ka Zemlji, da bi poslužili kao bombe, koje bi bile skrenute sa putanje samo ako se imigranti vrate kući i ako se lift opet stavi pod dvojnu kontrolu. Samo jedan pogodak asteroida imao bi KT dejstvo, i tako dalje. Diplomati Ujedinjenih nacija, prisutni na toj sednici Senata, uzeli su reč i ukazali na to da je posredi mač koji može da seče na obe strane.
     Jednog od tih napetih dana neko zakuca na vrata skupštinske dvorane u Mangali; uđe Maja Toitovna. Reče: "Mi bismo da razgovaramo." Pa uvede grupu koja je čekala ispred vrata, izgura ih na pozornicu, kao što bi nestrpljivi ovčarski pas izgurao ovce: prvo Saksa i En, koji su stupali rame uz rame; pa Nađu i Arta; pa Tarikija i Nanao; Zejka i Naziku; Mihaila, Vasilija, Ursulu i Marinu, čak i Kojota. Ovi prastari isei vratili su se kao duhovi prošlosti u sadašnjicu, došli su i zauzeli govornicu rešeni da kažu šta misle. Maja prstom pokaza ka ekranima, na kojima su se videle slike snimane tog trenutka ispred skupštinske zgrade; pola miliona ljudi tiskalo se tamo, na velikom središnjem trgu okrenutom ka moru. Direktno uključeni u ono što se dešava za skupštinskom govornicom. I još mnogi drugi, u okolini, i na prepunim ulicama Mangale, takođe su pratili na ekranima prenos uživo iz Skupštine. A na moru ispred Mangale, u Čalmersovom zalivu, okupila se flota gradova-brodova, kao da je iskrsnuo neki iznenadni novi arhipelag; sa svih njihovih jarbola vijorile su zastave. I u svim drugim gradovima Marsa narod je bio na ulicama, ekrani takođe, prenos u toku. Svako je mogao videti svakoga.
     En je prišla mikrofonu i tiho rekla da je Vlada planete Mars tokom poslednjih nekoliko godina pogazila i zakon, ali i duh ljudskog saosećanja, time što je zabranila doseljavanje sa Zemlje. Narod Marsa to nije želeo. Narodu Marsa potrebna je sada nova vlast. Ovo je glasanje o nepoverenju Vladi. Invazija novih doseljenika sa Zemlje takođe je ilegalna, i neprihvatljiva, ali je bar shvatljiva; a marsovska država je prva prekršila zakon. Broj tih novih 'uskoka' nije veći od onog broja koji je, po važećim sporazumima, trebalo pustiti da se zakonito nasele. Mars, reče En, mora biti otvoren za zemaljske koloniste koliko god je to moguće - to jest, koliko god je fizički moguće primiti, dokle god na Zemlji traje eksplozija prenaseljenosti, makar to bilo još mnogo godina. Ali tih godina neće biti baš mnogo. Dužnost njihova prema njihovim potomcima jeste da izguraju nekako još to malo do kraja akutne faze zemaljske prenaseljenosti, da to prebrode u miru. "Ništa od ovoga što se sad nalazi na stolu ne vredi toliko, da se zbog toga ratuje. Mi smo rat videli, i mi znamo da je tako."
     Onda pogleda preko ramena, ka Saksu, koji priđe i stade uz nju, pred mikrofone. On reče: "Mars mora biti zaštićen." Objasni da je biosfera nova, da je njena nosivost ograničena. Da Mars nema fizičke resurse Zemlje, i da će veliki deo Marsove teritorije naprosto morati, neminovno, da ostane prazan. Ljudi sa Zemlje to moraju razumeti i uzdržati se od preopterećivanja ovdašnjih sistema. Ako preopterete, Mars neće biti ni od kakve koristi nikome. Očigledno je da na Zemlji postoji akutan problem zbog prenaseljenosti, ali Mars, sam, ne može biti celo rešenje za taj problem. "Odnosi Zemlje i Marsa moraju biti preispitani i određeni novim pregovorima."
     Sledećih dana ti pregovori su otpočeli. Zatraženo je da predstavnik UN dođe i objasni ove upade. Argumenti, rasprave, opširna objašnjenja; pa i vika i dreka, licem u lice. U zabačenim područjima, meštani su se suočavali sa uskocima, i u nekim slučajevima došlo je, sa jedne ili sa obe strane, do pretnje nasiljem. Drugi su stupali između zavađenih strana i razgovarali, pridobijali, upućivali prekore, natezali se, pregovarali; takođe se dernjali jedni drugima u lice. Na svakoj tački u tom procesu, na hiljadama mesta, moglo je doći do nasilja; mnogi su se veoma razbesneli; ali su hladnije glave preovladale. Stvari su, gotovo svuda, ostale na nivou rasprave. Mnogi su se plašili da to nije održivo, da je nemoguće; ali događalo se, narod je video da se događa. Učesnici su se potrudili da se tako i nastavi događati. Pa, najzad, mutacija vrednosti mora se iskazati negde, u nekom trenutku; zašto ne ovde, sad? Na planeti ima malo ili nimalo oružja; osim toga, teško je udariti nekoga pesnicom u lice, ili ga nabosti vilama, kad čovek stoji pred tobom i razgovara sa tobom. Ovo je bio trenutak mutacije, nastanak istorije, i oni su to videli neposredno, na ulicama, na naseljenim brdima i na ekranima, istoriju kako, labilna, leži u njihovim rukama - zato su zgrabili taj trenutak i zaokrenuli ga u novom pravcu. Toliko su pričali, da su na kraju sami sebe ubedili. Nova vlast na Marsu. Novi ugovor sa Zemljom. Policefalni mir. Pregovori koji će se nastaviti još godinama. Kao hor koji peva veliku fugu i izvlači kontrapunkte.
     Govorio sam ja vama da će taj kabl jednog dana da nam se vrati i da nas opet uznemirava. Al' kad vi mene niste slušali. Vi ste voleli taj kabl, i jedino ste se žalili da je suviše spor. Brže stignemo sa Klarka na Zemlju, nego sa površine Marsa na Klark, govorili ste vi. To je istina, i stvarno je smešno. Al' nije isto kao kad vam neko kaže da će vam se taj kabl jednog dana okrenuti nažao. Ej, kelner! Piće za mladiće. Tekilu za celo društvo, i nabaci poneku kriškicu limuna. Mi smo radili na Utičnici kad su oni počeli da silaze, unutrašnju komoru nije bilo moguće odbraniti nikako, ali Utičnica je velika zgrada, ne znam da li su imali plan, pa im nije uspeo ili uopšte nisu imali nikakav plan, ali dok je njihov treći lift sišao, sve je već bilo zabravljeno i zatvoreno tako da su postali ponosni vlasnici ćorsokaka dugačkog trideset sedam hiljada kilometara. Bilo je to glupo. Posle je bio košmar, dolazili su kao lisice, i to samo noću, tako da su izgledali kao vuci samo mnogo brži. Bogami su kidisali pravo na grlo. Čitava najezda lisica zaraženih besnilom, čoveče, bio je to košmar. Kao godina 2128, ponovljena. Ja, ja ne znam da li je to istina ili nije, ali da su sišli, jesu, murija sa Zemlje, u Šefildu. Narod, kad je to čuo, izišao je odmah na ulice, bila je ogromna masa ljudi na ulicama, zaista ogromna, ja sam nešto manji i više puta mi se desilo da mi glava bude pritisnuta uz leđa nekog muškarca ili nekoj ženskoj između balkona. Ej, a meni je pričala jedna komšinica koja je počela da prati događaje otprilike pet minuta posle početka. Njoj je javila jedna prijateljica koja stanuje sasvim blizu Utičnice. Reakcija naroda na okupaciju donjeg kraja kabla bila je trenutna i moćna. Jurišne trupe UN idu, ali ne znaju šta će sa nama, pokušavaju da osvoje Harcov trg, a mi naprosto tečemo oko njih, uvek im se sklanjamo s puta i uvek se natiskujemo sa strane i iza njih. Kao neki vakuumski mehanizam. Demon meni skače na grlo, obuzet besnilom, reži, pena mu u zubima. To je bio košmar, jebote. Vodili smo ih sve do parka Rim, a prokleti 'zvezdani pešadinci' tek tamo nisu mogli da napreduju, ni centimetar dalje, osim što su bili spremni da pobiju hiljade ljudi, a to nisu. Narod na ulici, eto čega se boje današnje vlade. Boje se izlaska naroda na ulice. I isteka mandata. I slobodnih izbora! I atentata. Boje se i da ne budu ismejani, jer šta ako im se narod smeje, ha ha ha ha ha! Odmah su svi ostali gradovi uhvatili ritam, odmah su počele ogromne ulične žurke i tamo. Tačno, mi smo bili u Lasvicu i tamo je celokupno stanovništvo sišlo u park na obali reke, a svako je doneo po jednu sveću, tako da su kamere mogle da snimaju sa Vidikovca i da snime more upaljenih sveća, bilo je veličanstveno. Tamo su stajali i Saks i En, zajedno, i bilo je zaprepašćujuće. Zaprepašćujuće. Neverovatno. Jedno od njih dvoje započne neku rečenicu, bilo koju, a ono drugo je završi. One glavonje iz UN sigurno su premrle od straha kad su to čule, verovatno su mislile da imamo neke sprave za prenos svesti u tuđi mozak i da ćemo ih sad pomoću nečeg takvog napasti. Nego, meni se dopalo ono kasnije, ono kad je Piter zatražio da se u partiji Crvenih obave novi izbori za predsednika stranke i kad je uputio Ajriški izazov da to bude tog trenutka, preko zglavka. Te partijske stvari su u suštini boks-mečevi teškaša, mano a mano, da je Ajriška odbila takvo glasanje bio bi to njen politički kraj u svakom slučaju; znači morala je pristati, pa makar izgubila, treb'o si da vidiš kakvo lice je napravila. Mi smo bili u Sabišiju kad smo dobili poziv za to glasanje, a kad je Piter pobedio, potpuno smo se otkačili, Sabiši se za sekund pretvorio u opšte slavlje. Jest, i kod nas u Senzeni Nau tako beše. Da, i u Nilokerasu. Ej, a u Paklenoj Kapiji da ste videli. Auh, a tek da ste videli stanicu Argire. Dobro, ljudi, ali čekajte malo, glasanje je ipak bilo samo oko šezdeset prema četrdeset, u Argiri je nastala ludnica zato što je bilo toliko tih Ajriškinih pristalica koji su bili skloni da se potuku. Ja vama da kažem, Ajriška je spasla i bazen Argire i sva druga mesta na ovoj planeti koja su niska, a ipak i danas suva. Piter Klejborn je samo jedan matori nisei, nikad taj ništa nije uradio. Alo, konobar, alo! Pivo za celo društvo, weisse beer, bitte. A mi smo tim Zemljančićima iznosili hranu, nisu znali ljudi šta da misle. Nirgal se rukovao sa svima njima, sa svakim ponaosob. E, jeste čuli ovo. Pita doktor, otkud vi znate, gospodine, da patite od brzog urušavanja? Jebote, košmar je bio. A iznenadilo nas je to da En tako sarađuje sa Saksom, ličilo je, znaš, na izdaju. Pa, iznenadilo vas je kad vi niste pazili šta se dešava, njih dvoje su putovali zajedno, i tako to, gde si ti bio na Veneri, a? Šta? To sa Smeđim i sa Plavim, to su gluposti. Ma, trebalo je nešto ovako još odavno da uradimo. Čujte, nema razloga da se mnogo brinemo oko njih, gotovi su oni, još deset godina i od tog pokolenja neće ostati niko živ. Nemoj biti toliko siguran. A nemoj se ni toliko radovati zbog toga, ti si samo koju godinu mlađi od njih, idiote. E, daaa, bila je to izuzetna sedmica, spavali smo po parkovima, i svako je bio krajnje učtiv i ljubazan. To Nemci zovu 'Werteswandel'. Ima ti Nemac reč za sve. Moralo se desiti, to je evolucija. Sad su takva vremena da smo mi svi već postali mutanti. E, momak, pričaj ti to o sebi, jesi čuo. Ja b' radije kelneru. Eeej, šest godina! To su super novosti, baš me čudi da si ostao trezan. Ma ko trezan, nisam ja trezan, neee miki, nisam trezan, ah ha ha ha! Mali crveni narod jaše unaokolo na crvenim mravima, oni misle da nam pomažu tako, paz paz pz eee ode preko ivice, nadam se da su leteći mravi. Nikakvo čudo da su moju sobu u poslednje vreme napali stvarno neki mravi. Znači, čovek odgovori doktoru: Pa, dokt...I onda? U čemu je tu vic? Pa to je kraj vica, tupavi, stigo je samo da kaže pa dokt... i odma je umro, odnelo ga brzo urušavanje, shvataš? Smehotresno. A što je smešno, zajebi ga. Ah hah ma dobro bre ljudi hah ha ajde nemojmo se primati nije to za svađu. Znaš šta dečko, ako ti moraš da pretiš ljudima da bi se oni tvom vicu nasmejali, znači da ti je loš vic, jesmo jasni? Ma jebi se, bre. Pametnjaković. Znači, mi sa svih strana oko njih, a vojnici odluče da se nekako vrate u Utičnicu. Ali kao fino i blago, pa uzmu jedna hotelska električna kolica za prtljag i pokrenu ih, prvi se se drži rukama za njih i vozi ih polako napred kroz masu naroda, a drugi se drži za njega, a iza toga treći, pa četvrti, idu oni tako u koloni po jedan, povlače se ljudi. Svi se sklanjamo s puta, al samo malo, a oni jadni nervozni, onda svi redom počnemo da se rukujemo s njima kao da smo svi mi Nirgali na kapiji, pa ih nudimo da ostanu kod nas, ne govorimo ništa onome ko je suviše nervozan da bi to podneo, ženske ljube neke od njih u obraz, venci od cveća se pojaviše odnekud, neverovatno, natrpasmo ih sa tim cvećem da nisu videli kud idu. I, pravo nazad, u Utičnicu. Pa što se ne bi vratili posle tako ogromne demonstracije sile, tako uspešne da je naša bogomprokleta izdajnička vlada pala sama od sebe, nije se ni borila naprosto je pala. Ej, ovaj drugar izgleda ne razume načela džiudžicua. Koga? Čija načela? Dobro, bre, da pitam ja tebe, ko si, bre, uopšte ti? Ja sam nov u ovom gradu. Nisam odavde. Šta? Šta? Izvinte, gospojice, može još po jedna kafa? Pokušavaju, znaš, ovi moji, da stignu do milijarditih delova, ali do sad nismo imali sreće. Fasnaht, nemoj mi fasnaht, to mi je najgori dan u godini, na taj dan su ubili Buna. Drezden je bombardovan zapaljivim bombama na fasnaht. Nema kraja zlu za koje se iskupljivati treba. Plovili ljudi po Krizi, naiđe urlator i podigne njihov brodić i zafrljači ga čaaak preko Sidonskih planina. To je ona vrsta doživljaja koja zbližava ljude. Ej, molim da mi neko kaže ko je ovaj ovde. Šta s tim, dirižable svake nedelje poneka oluja zafrljači do sto vragova daleko. Taj isti urlator uhvatio je i nas, ali smo bili nadomak Santorinija, to sam htela da ti pričam, površina mora je bila razderana u paramparče do dubine od jedno deset metara, ne zezam se. U našem brodiću AI se uplašila i povela nas pod vodu, ali je odmah nastao sudar sa nekim brodićem koji je već bio zaronio. Bum, tras, jebote, kako je tresnulo kao da je kraj sveta, ostali smo u pomrčini dibidus, a naša AI je presvisnula od straha, kunem ti se. Dobro, verovatno se samo polupala. A ja, šta da ti kažem, slomila ključnu kost. Jee. Ovo će biti deset sekvina molim. Hvala. Opasni su ti urlači. Mene je uhvatio jedan na Ehusu, svi smo seli na zemlju da nas ne odnese, ali zato nas je gurao tako da smo se dupetom po zemlji klizali, ej, znaš koliko daleko. Ja sam držala naočari oberučke da mi ih ne odnese sa glave. A kola su se prevrtala k'o ništa. Iz marine su nestali svi čamci i brodići, nije ostao nijedan, sve odneto. Kao kad neki klinac ima luku-igračku, pa pokupi sve brodiće i baci ih na drugi kraj sobe. Da, ljudi, i ja sam preživeo baš najjači bes te oluje. Otišao sam u posetu kod nekoga, u grad-brod Asunsion, na Severnom moru, u tom trenutku bio je blizu ostrva Koroljev. Znamo znamo tamo Vili Fort surfuje. Da, koliko shvatam to je mesto gde se pojavljuju najveći talasi na Marsu, a u ovoj oluji dizali su se i do sto metara od dna doline do vrha kreste, ne, ne šalim se nimalo. Talasi mnogo viši od bočnih strana tog broda. To su bila grozna crna brda, da vam kažem, a brod je na njima izgledao kao neki čamac za spasavanje, takav je bio bar utisak nas koji smo na njemu bili. Bili smo bacani kao zapušač od plute. Životinje su se uznemirile. I da bi sve bilo još gore, htelo je da nas baci na južni šiljak Koroljeva. Talasi su se prelivali sasvim preko tog rta, u more sa druge strane. I sad pazite šta je radio pilot Asunsiona, svaki put kad brod pojuri uzlaznom stranom jednog takvog talasa, on forsira mašinu i vozi ka jugu, a posle kad se sunovratimo niz drugu, silaznu stranu, to ne sme. I tako kreni-stani. Ali kako smo bili potiskivani u sve pliće vode, svaki sledeći talas je bio veći i strmiji, a i ta naša vožnja ka jugu brža i duža. Na samom kraju rt je povijen ka istoku, tako da su na tom mestu talasi menjali pravac, zaokretali donekle. Kod poslednjeg talasa ostao je ogoljen ceo onaj splav ispod nas, a onda smo bačeni u stranu nekom brzinom koju nismo ni pokušali da izračunamo. Bilo je to kao letenje. Da - celo ploveće ostrvo je surfovalo na jednom talasu, zapravo u trubi tog talasa koja se počela savijati i obrušavati oko nas. Praktično smo leteli, a kao surf-daska služio je taj splav koji je prostran kao kakvo selo. Preleteli smo stene, a zatim i onaj podvodni sprud, ali zamalo, za malčice. I našli smo se opet u dubokoj vodi, gde se talasi ne lome. I otplovili daleko, daleko od tog ostrva. I šta kaže doktor, kako znate, gospodine, a? Kako? Lepo. Da, bogami, bio je to trenutak koji treba zapamtiti. Ja ću uzeti moj penzioni fond i povući se, jer posle onoga to više nije to. Ovi sad su lopuže. Čujem da je otišla sa jednim od zvezdanih brodova, tako mi ljudi kažu. Stvarno si je video? Nabavi bolju mašinu za prevođenje, nisam uopšte rekao 'Nema veze, doktore, bolje mi je'. Kakvu prokletu mašinu? Kelner! Sela su ista kao u starom kraju, samo ne postoje kaste. Oni ako hoće kaste, moraće da ih nose u svojim glavama. Neki isei se trude, a posle nisei postanu oni divlji što jurcaju goli. Ja sam čuo da je ovako bilo, malom crvenom narodu je konačno dozlogrdilo sve ovo naše sranje, a pošto su nedavno ukrotili crvene mrave, bili su puni želje da na njima pojašu u neki veliki podvig, zato su udesili da počne cela ova frka pa da onda oni jurnu da nas spasavaju kad Zemljani krenu u invaziju. Nije, ko kaže da je to suviše samopouzdano, setite se ljudi da je biomasa svih mrava na ovoj planeti tolika da bi bila metar duboka kad bi se ravnomerno rasporedila svuda. Mravi su se tooolko namnožili, ja da vi kažem, i tolko su sade teški, da ima d izbaaace celi Mars sa orbiiite. Treba onda malo da ih razmnože i na Merkuru. Samo d znate, ima po celo jedno pleme malih crvenih na leđa od svaki mrav. I grad ceo. Na leđa. Od jedan mrav. Znači, nisu oni previše samopouzdani, kažeš ti. Pa, da, u brojnosti je snaga. Da, vidite, gospodo, mravi su krivi za sve, oni su telepatski udesili da se ovi naši političari ponašaju tako imbecilno, i da dovedu do ove krize. Pitam se kakvim će se izgovorima zaklanjati ti šmokljani, trebaće im izgovori veoma veliki. Zašto je tako, zašto ljudi čim odu u Mangalu postanu gramzivi korumpirani moroni, to je za mene tajna. Pala vlada tobože u našu korist. Zašto uvek te pričice o malom crvenom narodu, gde je Veliki Čovek, mrzim taj mali crveni narod i te jadne narodne pričice, ako ćemo već biti toliko glupi da pričamo narodne priče, glupi zato što je istina mnogo zanimljivija, onda ajde malo da to budu neke, jebote, herojske priče, da to ima malo neku dimenziju, titani i gorgone da se gađaju celim spiralnim galaksijama koje su po obodu zaoštrene kao brijač, da oni to bacaju kao bumerang, zip, zip, zip! Ej ej ej, smiri se čoveče, ej, stišaj hormone. Kelner, sipaj u ta motorna usta kavadžavu, je l' može? Da se čovek stiša. Smirenosti treba, o gospodine uzbuđeni. Tihosti. Da se oni gađaju supernova-bombama! Ručnim! Baam! Jeote BLAAAAM! O ho hou, obuzdaj se, čoveče uzrujani. Ma nisam uzrujan nego mi je više muka od tog malog naroda. Beži bre ruke s mene bre. Znate šta, i ovo sad je jedna bedna imitacija vlade. Stvari se uvek vrate na isto, sisači vlasti sisaju vlast. Govorio sam ja njima da ostanu samo pod kupolama i da ne prave nikakvu planetnu vladu, onda bi bilo manje vlasti za sisanje, ali jesu li me poslušali? Nisu. Govorio si ti njima. Jesam, govorio sam ja njima. Bio sam tamo. Sa Nirgalom, dabome. Nirgal i ja bili smo od početka. Šta time hoćeš reči, uvaženi Stari, zar si ti Prošvercovani putnik? Slepi putnik? Da, pa, jesam. Znači, ti si Nirgalov otac, kako ste to bili zajedno od početka? Pa, hm, vidiš, u Zigotu te stvari nisu uvek išle tako. To je jedna takva kučka, da ako je pustiš, ona ima da te vodi kao slepca iako imaš zdrave oči. Ostaviće ona tebe da tavoriš godinama u nekoj sobici i baš nju briga. Ma hajde, stari, pa nisi ti Kojot. Šta da ti kažem na to? Malo ima ljudi koji me mogu prepoznati. A što bi tebe neko prepoznavao? Ljudi, ja se kladim da on jeste Kojot. Ne možeš ti biti taj. Ako si ti Nirgalov ćale, onda kako to da je on tako visok, a ti tako mali? Nisam ja mali. Šta se smejete? Ja sam pet stopa i pet inča visok. Stopa? Stopala? Kao - nogu? Svetoga mi Ka, tip meri svoju visinu u nogama! Mera za visinu - broj stopala! O Bože, ti mora biti da se šališ, čoveče? Pet čega, stopa? Ej, pa ti izgledaš kao da bi više stopala trebalo da imaš, koliko je bila dugačka ta vaša mera, stopalo? Stopa je bila mera za dužinu, otprilike trećina metra, malo manje. I oni su tako merili? Pomoću 'malo manje od trećine'? Nije ni čudo da je Zemlja tako sva zajebana. Ej, a zašto ti misliš da je vaš dragoceni metar tako genijalan, to je samo neki mali deo rastojanja od Severnog pola do polutara, Napoleon je odredio koliki će to deo biti, kako je njemu bio ćef! Metar, to je jedna metalna poluga u Parizu, u Francuskoj, ali poluga čiju je dužinu odredio jedan ludak! Nemojte zamišljati da ste vi nešto racionalniji nego što smo mi bili u starim danima. E, prestani, molim te, da ne umrem od smeha. Vi mladi uopšte ne poštujete starije, to mi se kod vas dopada. Dete, donesi Kojotu još jedno piće, šta ćemo, stari? Tekilu. Hvala. I kavadžavu. Oho! Ovaj zna kako se živi. To je tačno, ja znam kako se živi. Ovi ferali su otprilike našli pravi način, samo ne treba ni sa tim preterivati. Oni oponašaju mene, ali, brate, preteruju. Ne treba peške, treba voziti. Zašto da loviš, kupi. Spavaj svake noći na gel-krevetu, i gledaj da ti dve gole mlade domorotkinje budu pri ruci umesto ćebadi. O-PA-PA! Ju-hu, matori! Au, al' je dedica sklon bludnim mislima. Oh, gospodine cenjeni, ovo nepristojno beše. Nema veze, meni dobro služi. Ja ne spavam baš tako dobro, ali ja sam srećan. Hvala, nemam ništa protiv, hvala. Pa, u zdravlje svima. Ispijmo ovu u čast... Marsa.









56.
     Kad se probudila, svuda je vladala takva tišina i takav mir da je jasno čula otkucaje svog srca. U prvi mah ne uspe da se seti gde je. Onda se sve vrati. Oni su u kući Nađe i Arta, na obali Helaskog mora, zapadno od Odese. Kuc kuc kuc. Zora; prvi ekser za danas. Nađa napolju nešto gradi. Ona i Art stanuju ovde na rubu sela koje je takoreći na plaži, u zadružnom kompleksu prepletanih kuća, paviljona, bašta, staza. Zajednica od stotinak ljudi, ali povezana sa još stotinak takvih zajednica. Nađa, izgleda, doveka radi na podizanju nekakvih infrastruktura. Čuk čuk čuk čuk čuk! Sada pravi proširenje nalik na palubu, oko bambusove kule u stilu Zigota.
     U susednoj sobi neko diše. Između tih dvaju soba postoje jedna otvorena vrata. Ona se pridiže u sedeći položaj. Na zidu okačeni zastori. Ona ih razmiče samo malo. Doba je pred zoru. Sivo na sivom. Soba je spartanski škrta. Kroz vrata se vidi veliki krevet u susednoj sobi. Na njemu leži Saks. Pod debelim pokrivačima.
     Njoj je zima. Ona ustaje i ulazi bosa kroz vrata u njegovu sobu. Njegovo lice opušteno na širokom jastuku. Starac. Ona se zavlači pod pokrivače, u krevet, kod njega. On je topao. Niži je od nje, mali je i dežmekast. Gospodin ćufta. Ona to zna, ona njega zna: još iz saune i bazena u Podbregu, još iz onih kupatila u Zigotu. Još jedan deo njihovog komunalnog tela. Tap tap tap tap tap. On se promeškolji, a ona se obmota oko njega. On se privije uz nju, ne budeći se iz dubokog sna.

     Tokom onog opita sa pamćenjem, ona se usmeravala na misli o Marsu. Mičel je svojevremeno rekao pravu stvar: tvoj zadatak je da nađeš onaj Mars koji će istrajati kroz sve ove promene. Razgledanje onih istih uzvisina i rupčaga oko Podbrega nju je veoma podsetilo na njihove rane godine, kad je iza svakog horizonta bilo ponešto novo. Zemlja. U njenom umu, Zemlja koja je odolela svim promenama. Na Zemlji niko nikad neće saznati kako je stvarno bilo, kakav je to doživljaj. Lakoća, obližnja prisnost horizonta, sve maltene nadohvat; onda, iznenadni ogromni vidici, kad se pred tobom uzdigne nešto iz susedstva Velikog Čoveka: divovske litice, div-kanjoni, kontinent-vulkani, mahniti Haosi. Titanska kaligrafija areološkog vremena. Dine koje su ceo jedan svet omotale. Nikad oni na Zemlji neće znati, jer to se ne može zamisliti.
     Ali ona je doznala. Tokom opita sa pamćenjem uporno se usredsređivala na tu temu, tokom celog tog dana koji kao da je trajao deset godina. Ni jedan jedini put nije pomislila na Zemlju. Veština je to, trik, ogroman napor: čik da nijednom ne pomisliš na reč slon! Ona, stvarno, nije. Uvežbala se odavno u tome, u jednoumnosti velikog odbijanja, ona, velika odbijačica; to je jedna vrsta snage. Možda. Onda je Saks takoreći doleteo preko horizonta, uzvikujući, pamtiš li Zemlju? Pamtiš li Zemlju? Bilo je to, maltene, za smeh.
     Ali to njihovo na Zemlji što su imali pamtiti bio je Antarktik. I čim je Saks tako uleteo, njen um, lukav, usmeren na jedno, reče: da, ali to je bio samo Antarktik, delić Marsa na Zemlji, kontinent prenet sa jedne planete na drugu. Ona godina koju su njih dvoje proživeli blizu Zemljinog Južnog pola bila je nešto kao pogled unapred u njihovu budućnost. Šetali su po Suvim Dolinama, ne znajući da su praktično već na Marsu. Zato je ona dopustila sebi da se seti i toga, i to je nije odvelo stvarno na Zemlju, nego ju je vratilo u jedan pra-Podbreg, Podbreg plus obilje leda, drugačiji logor, ali isti ljudi i ista situacija. Ova razmišljanja odista su joj vratila celu količinu uspomena iz te godine: magija anamnestičke začaranosti: svi oni razgovori sa Saksom; kako joj se dopao čovek koji se, kao i ona, sav posvetio nauci, a ostao usamljen; kako je osećala da on nju privlači. Niko drugi nije razumeo koliko daleko se, zapravo, može odlutati u tom pravcu. U šetnjama, u onim čistim daljinama, raspravljali su, njih dvoje. Iz noći u noć. O Marsu. O tehničkim vidovima, o filozofskim vidovima. Nisu postigli saglasnost. Ali su bili tamo, napolju, zajedno.
     Ne baš sasvim zajedno. On je bio šokiran njenim dodirom. Jadno telo. Tako je ona mislila. Očigledno da je loše mislila. Šteta, svakako, jer, da je samo shvatila; da je samo on shvatio; da su oboje shvatili; možda bi cela istorija drugačije potekla. Možda i ne bi. Ali nisu shvatili. I sad su ovde.
     U celom tom jurišu u prošlost, ni na tren nije pomislila na onu Zemlju koja postoji severnije od Antarktika, onu raniju. Zadržala je sebe u prostoru južnog leda. Pretežno, ipak, na Marsu, na kome je u svom umu zauvek ostala, na crvenom Marsu. Sadašnja teorija kaže da anamnestički tretman podstiče pamćenje i dovodi do toga da svest ponavlja i razgiba svoje asocijacione komplekse čvorišta i mreža, i to u skokovima koji omogućavaju da se začas prođe kroz mnogo godina. Ovo ponovno 'šetanje' uspomena kroz svest ima za posledicu to da se pojača fizička ucrtanost tih uspomena; ucrtanost koja je samo jedan nepostojani splet obrazaca kvantnih oscilacija. Svaka uspomena koje se prisetiš, biva ojačana; ono čega se ne prisetiš, možda neće biti ojačano; a ono što ne bude ojačano, nastaviće da bledi, da se briše, stradaće od kvantnih kolapsa, imaće sve više grešaka, raspadaće se. I biće zaboravljeno.
     I tako je ona, sada, nova En. Nije više Kontra En, a nije ni ona senovita treća osoba koja je nju avetinjski pohodila tako dugo. Jedna nova En. Potpuno marsovska En, konačno. Na smeđem Marsu neke nove vrste, na Marsu gde su se zeleno, crveno i plavo zavrtložili u jednu celinu. Ako negde unutra još postoji neka zemaljska En, zgurena i skrivena u nekom svom izgubljenom kvantnom skrovištu - pa, šta se može, život je takav. Nijedan ožiljak nikada sasvim ne zaraste, sve do smrti i konačnog raspada, a možda tako i treba da bude; čovek možda ne bi ni želeo da izgubi suviše, da ne bi nastale nevolje druge vrste. Treba da se održava izvesna ravnoteža. Ovde, sada, na Marsu, ona je Marsovka En, nije više isei, nego je postarija nova domorotkinja, jonsei, iako na Zemlji rođena. Marsovka En Klejborn, u ovom trenutku, a taj trenutak jedino i postoji. Prija ležati ovde.

     Saks se promeškolji u njenom naručju. Ona pogleda njegovo lice. Nije to ono isto lice, ali još jeste Saks. Ona širokim pokretom nabaci ruku na njega i prošeta hladnom šakom po njegovim prsima. On se probudi, vide ko je to, osmehnu se sanjivim, malim osmehom. Poče da se proteže, pa se obrte u postelji, pritisnu lice na njeno rame. Poljubi je u vrat i gricnu malo. Uhvatiše se jedno za drugo, isto kao u letećem katamaranu za vreme oluje. Bila je to vožnja. Stvarno otkačena. Bilo bi zabavno voditi ljubav na nebu. Ali ne bi bilo baš praktično, pri onakvoj vetrušitni. Neki drugi put, možda. Ona se zapita da li se madraci danas proizvode na isti način kao nekad. Ovaj madrac ispod Saksa je baš tvrd. Oni nastaviše da se grle. Dugo. Seks. On je u njoj, kreće se. Ona ga grli jako, jako.
     Sad on nju ljubi posvuda, gricka, a uopšte ne izlazi ispod pokrivača. Podmorniči, tamo negde dole. Ona ga oseća otprilike svuda istovremeno. Ponekad njegove zube, ali najčešće samo vrh jezika koji prelazi kratkim pokretima preko njene kože i nestaje, kao kod mačke. Liz liz liz. Prija. On nešto zujka za sebe, neku pesmicu, ili nešto mumla. Njegov grudni koš vibrira od tog zvuka, kao kad mačor prede. "Rrrr, rrrr, rrrrrrrrrrrr." Zvuk miran i raskošan. I taj zvuk, takođe, prija njenoj koži. Ona podiže pokrivač do oblika šatora, da bi mogla da vidi šta on to tamo muva.
     "Dakle, šta je bolje?" promrmlja on. "Tačka A?" Poljubac. "Ili tačka B?" Poljubac, na drugo mesto.
     Morala se nasmejati. "Sakse, ćuti, samo ćuti i radi to."
     "Aha. U redu."

     Doručkovali su sa Nađom i Artom, i sa onim članovima njihove porodice koji su trenutno bili tu. Njihova kćerka Niki otišla je na divlja feralska pešačenja kroz planine Helesponta, sa svojim mužem i sa još tri para iz iste kooperative. Odlazak je bio juče uveče, sa puno galame i uzbuđenog iščekivanja, odrasli su se ponašali kao deca. Ali je ta družina svoju decu ostavila ovde. Kod baba i deda. Niki i njen muž ostavili su svoju kćerku Franćesku, a ostali parovi svoju dečurliju: Nanaoa, Buna i Tati. Franćeska i Bun imali su po pet godina, Nanao tri, Tati dve; svi presrećni što su zajedno i što su kod Franćeskinih dede i babe. Za danas je bio predviđen odlazak na plažu. Velika pustolovina. Za vreme doručka isplanirali su logistiku. Saks će ostati u kući, sa Artom, da mu pomogne da zasadi još nekoliko stabala u novi maslinjak na bregu iza kuće. Ostaće Saks i zato da bi dočekao dva svoja posetioca: Nirgala i jednu matematičarku iz Da Vinčija, ženu po imenu Bao. Saks je uzbuđen zbog te posete, vide En. "Spremamo jedan opit", poveri joj on. Sav rumen od uzbuđenja, jednako kao ovi klinci.
     Nađa će nastaviti da pravi 'palubu'. Možda će ona i Art doći na plažu, ali znatno kasnije, sa Saksom i njegovim gostima. Tokom jutarnjih sati, na klince će paziti tetka Maja. Deca su toliko uzbuđena ovim događajima, da ne mogu sedeti mirno; vrzmaju se i jurcaju oko stola kao mladi psi.
     Činilo se, dakle, da bi En trebalo da ode na plažu sa Majom i klincima. Maji bi ta pomoć dobro došla. Ali svi su je podozrivo odmeravali. Jesi li ti sposobna za to, tetka En? Ona klimnu glavom. Krenuće se tramvajem.

     I stvarno, pošla je na plažu sa Majom i decom. Ona, Franćeska, Nanao i Tati bili su zbijeni na prvo sedište iza vozača, s tim što je Tati sedela u krilu tetke En. Bun i Maja sedeli su na sledećem sedištu, iza njih. Maja je svakodnevno dolazila na ovaj način; stanovala je na suprotnoj strani Nađinog i Artovog sela, u jednoj zasebnoj kućici koja je bila samo njena, na litici iznad obale. Većinu prepodneva provodila je radeći za svoju zadrugu, a mnoge večeri sa svojom pozorišnom grupom. Osim toga, bila je dobro poznata i rado viđena u kafićima; i, najzad, najčešća dadilja za ove klince.
     Sada se našla u žestokom dvoboju golicanjem, sa Bunom. Pipkali su i golicali jedno drugo, i to silno, i smejali se nesuzdržano. Eto još jednog podatka za današnji doprinos novom erotskom znanju: moguć je tako senzualni susret dečaka od pet i žene od dvesta trideset godina. Igra dvoje ljudskih bića; i ona i on vrlo dobro upoznati sa zadovoljstvima tela, iskusni. En i druga deca zaćutaše, bilo im je malo nezgodno da prisustvuju takvom prizoru.
     "Šta je", upita ih Maja u jednoj pauzi, sva bez daha. "Maca vam pojela jezik?"
     Nanao podiže pogled ka En, zgrožen. "Mačka je tebi jela jezik?"
     "Nije", reče En.
     Maja i Bun se pokriviše od smeha. Narod u tramvaju ih je gladao: neko sa širokim osmehom, a neko, opet, zlovoljno. Franćeska je imala Nađine neobične pegaste oči, vide En. Ništa drugo Nađino nisi mogao da primetiš na njoj, u svemu ostalom kao da je 'ispala' više na Arta, ali ne mnogo. Lepotica.

     Stigoše do stanice na plaži. Bila je to mala tramvajska stanica, jedan zaklon od kiše, jedan kiosk, restoran, parking za bicikle, nekoliko seoskih puteljaka koji vode ka unutrašnjosti kopna, jedna široka staza prosečena kroz dine iza plaže, i sama plaža. Siđoše sa tramvaja, Maja i En natovarene torbama punim peškira i igračaka.
     Dan je bio oblačan i vetrovit. Na plaži, gotovo nikog. Talasi hitri i niski zaletali su se na peščano žalo iskosa, pod nekim određenim uglom, ali su se razbijali u plićaku malo pre nego što bi dospeli na njega, pretvarali se naglo u linije beline. More tamno, oblaci biserno beli, raspoređeni u obrasce riblje kosti ispod neba tupe lavanda boje. Maja pobaca torbe. Ona i Bun odjuriše do vode. Gledano niz plažu, ka istoku, Odesa se uzdizala na svom uzbrdnom nagibu, ispod jedne rupe u oblacima, zbog koje su svi ti majušni beli zidovi blistali vrućom žutom bojom na suncu. Galebovi su proletali gledajući ima li šta da se jede, šireći perje u vetru koji je stizao sa mora. Jedan pelikan je surfovao tik iznad talasa, a iznad pelikana je leteo neki čovek u velikom ptičjem odelu. Ovaj prizor podseti En na Zo. Ljudi ginu tako mladi: u svojim četrdesetim, tridesetim, dvadesetim. Neki još kao tinejdžeri, u vreme kad bi tek mogli nagađati o svemu onome što će propustiti. Neki poginu mladi kao ova deca ovde. Budu sasečeni kao žabe kad ih stegne mraz. Takve stvari mogu se i danas dešavati. U svakom trenutku može te dograbiti vazduh sam, baciti uvis i ubiti. Ali to bi bila nesreća. Stvari su sada drugačije, mora se priznati; jer, osim ako se desi neka takva kobna puka slučajnost, sva ova deca odživeće puno trajanje ljudskog života. Vrlo puno. Mora se priznati ta dobra strana ovog sadašnjeg sveta.
     Nikini prijatelji rekli su da bi bilo najbolje držati njihovu kćerkicu Tati izvan peska, zato što je sklona da ga jede. Iz tog razloga, En pokuša da zadrži tu devojčicu, samo nju, na uskom travnatom pojasu između dina i plaže, ali mala se otrže, urličući, ode ljutitim koracima do ostalih i sede uz njih, tačno na pelenu koju je imala na sebi. Sada je izgledala zadovoljna. "U redu", reče En, kapitulirajući i pridruživši joj se, "ali nemoj jesti pesak."
     Maja je pomagala Nanaou, Franćeski i Bunu da iskopaju rupu. "Kad dođemo do peska s vodom, zidaćemo zamak od njega", proglasi Bun. Maja klimnu glavom, zaneta u kopanje.
     "Gledajte!" povika Franćeska tankim glasom i potrča. "Ja trčim u krugovima oko vas!"
     Bun diže pogled. "Ne", reče on. "U elipsama."
     On nastavi razgovor sa Majom o životnom ciklusu peščanih kraba. En je i ranije sretala tog dečka. Pre godinu dana, jedva je umeo da govori, izražavao se samo u jednostavnim rečima, kao sada Tati i Nanao: Ribice! Moje! - a sad je već cepidlaka. Kako ova deca usvajaju jezik, pa to je neverovatno. U tim godinama to su sve geniji, a matori će morati dugi niz godina da se trude da tu decu izobliče, suzbiju u razvoju i pretvore u bonsai stvorenja, kakva će na kraju biti. Pa ko bi se usudio, ko bi smeo da izobliči prirodno dete? Niko, a to se, ipak, stalno radi. Niko to ne radi, ali svi to rade. Iako su Niki i družina, pakujući rance i polazeći na jurcanje kroz planine, ostavili na En utisak da su u mnogo čemu još kao deca. Blizu osamdeset godina stara. Znači, možda se bonsaisanje dece više ne sprovodi onako strogo kao nekad. I to se mora priznati kao plus ovom sadašnjem stanju stvari.
     Franćeska prestade da kruži ili elipsuje, i ote plastičnu lopatu iz Nanaovih ruku. Nanao zacvile u znak protivljenja. Franćeska mu okrete leđa i podiže se na nožne prste, da pokaže koliko je neopterećena njena savest.
     "To je moja lopata", reče mu preko ramena.
     "Nije!"
     Maja samo malo podiže pogled. "Vrati mu."
     Franćeska, držeći lopatu, odskakuta u daljinu.
     "Ne obraćaj pažnju na nju", glasilo je, posle toga, Majino uputstvo Nanaou. Ovaj, međutim, poče da tuli još neutešnije; lice mu poprimi magenta plavu boju. Maja opasno pogleda za Franćeskom. "Ti, tamo, hoćeš li sladoled ili nećeš?"
     Franćeska se vrati i ispusti lopatu na Nanaovu glavu. Bun i Maja, čiju je celu pažnju opet zaokupilo kopanje, ne primetiše to.
     "En, da li bi mogla doneti sladolede sa kioska?"
     "Svakako."
     "Povedi Tati."
     "Ne!" reče Tati.
     "Sladoled", reče Maja.
     Tati temeljito razmisli, pa se onda uzdiže na noge, kretnjama mučenice.
     Ona i En odoše nazad do kioska kod stanice, držeći se za ruke. Šest sladoleda kupiše, ali En samo pet ponese u torbi; Tati je navaljivala da svoj počne jesti već usput, u hodu. Nije još bila sposobna da obavlja dve takve operacije u isto vreme; zato je povratak bio vrlo spor. Rastopljeni sladoled curio joj je niz štapić, a Tati je sisala sladoled i pesnicu kao da je to jedno isto. "Bepo", reče ona. "Bepo za njama."
     Tramvaj uđe u stanicu i stade, uskoro pođe dalje. Nekoliko minuta kasnije, troje ljudi dođe na biciklima, stazom: Saks, za njim Nirgal, za njima neka Marsovka. Nirgal zakoči bicikl blizu En, zagrli je. Nije ga videla već mnogo godina. Ostario je. Ona ga steže jako. Osmehnu se Saksu, požele da zagrli i njega.
     Produžili su do plaže, do Maje i dece. Maja je ustala da zagrli Nirgala, zatim se rukovala sa Bao. Saks poče da se vozika biciklom tamo-amo po travnatom prostoru iza plaže, povremeno ne držeći upravljač bicikla nimalo nego mašući deci obema rukama. Bun, koji je na svom bicikliću još imao dva mala dodatna točka za stabilnost, levi i desni, vide ovo i povika, zapanjen: "Kako ti to!"
     Saks naglo zgrabi drške upravljača. Zaustavi bicikl i zagleda se u Buna namršteno. Bun pođe vrlo trapavo, teturavo, ka njemu, pružajući ruke ispred sebe; nalete na bicikl. "Nešto nije u redu?" upita Saks.
     "Pokušavam da idem bez upotrebe mozga!"
     "Dobra zamisao", reče Saks.
     "Odoh ja po još sladoleda", ponudi En, ali ovog puta ostavi Tati. Pođe sama, klimavim dugim koracima, kroz pesak, do travnatog prostora. Prijalo je hodati kroz vetar.

     Dok se vraćala sa drugom kesom sladoleda, vazduh najednom zahladne. Ona sledećeg trenutka oseti kako se u njoj nešto trglo, nagnulo u stranu; i još oseti blago približavanje nesvestice. Površina mora zablista nekim tvrdim, metalnim, purpurnim sjajem koji se širio i jačao znatno iznad stvarne površine vode. En se sva ohladi. E, jebi ga, pomisli ona. Počelo je. Brzo urušavanje: čitala je o svakojakim simptomima, koje su prijavili ljudi vraćeni na ovaj ili onaj način u život. Srce joj je u prsima gruvalo ludo, kao dete koje pokušava da pobegne iz mračnog ormana. Telo bestelesno, kao da je nešto iscrplo glavninu mase iz nje, kao da je ostala porozna; da je sad neko samo prstom tapne, srušila bi se i postala bi prašina i ta prašina bi se sva razasula. Tap! Ona uzviknu "Uuuuf!" od bola i iznenađenja, priteže se. Bol u grudima. Ona zakorači prema klupi pokraj staze, ali stade i poguri se od sledećeg proboda bola. Tap tap tap! "Ne!" uzviknu ona i steže kesu sa sladoledom grčevito. Aritmija srca, koje se stvarno nešto razmlataralo, bum bum bum bum bum bum bum. Ne, reče ona ćutke. Ne još. Nova En, nesumnjivo, ali nema sad vremena za to, zato En lično, sama, tiho i tanko zacvile "Neeee", a onda se sva posveti naporu da ovlada sobom. Ti, srce, kucati moraš! Tako se jako stegla, da umalo da izgubi ravnotežu i padne. Ne. Ne još. Vetar polarni, mnogo ispod nule, fijuče sasvim kroz nju, skroz. Njeno telo: sablast. Ona ga ipak održava, ali samo još čistom snagom volje. Sunce tako dreči, svetlost odozgo, ukoso, grubo probija njen grudni koš - ta providnost sveta. Onda: sve pulsira kao srce, samo vetar diše kroz nju. Ona se steže još jače, svaki mišić u grču. Vreme stade, sve stade.
     Ona uhvati jedan kratak dah. Napad je prošao. Vetar je polako opet postajao topao. Onaj oreol koji je lebdeo iznad mora poče se razilaziti, nestade. Ispod toga ostade samo najobičnija plava voda. Njeno srce je nastavilo svoj normalan rad, tup-tup-tup-tup. Materijalnost se vraćala, bol je uminuo. Vazduh slan i vlažan, nije uopšte hladan. Može se čovek preznojavati na takvom vazduhu.
     Ona pođe dalje. Kako silovito ume telo da podseti čoveka na neke istine. Pa ipak, odolela je. Živeće ona, bar još neko vreme. Osim ako ovo počne opet... ali neće. Dakle, ona je tu. Hodala je probno, korak po korak, iščekujući šta će se desiti. Činilo se da sve dejstvuje dobro. Izvukla se. Ovo malošas ju je samo 'očešalo'.
     Tati diže pogled sa dvorca od peska i vide En. Pođe trapavim koracima ka njoj, netremice gledajući kesu sa sladoledima. Ali to joj je bio zalet suviše brz, pa Tati pade, i to pravo na lice. Podiže se. Lice prekriveno slojem peska. En je očekivala da mala sad počne da plače na sav glas. Ali mala poče da liže gornju usnu, kao pravi znalac šta je ukusno.
     En priđe da joj pomogne. Podiže je na noge, pokuša da obriše pesak bar sa devojčicine gornje usne; ali ova je mahala glavom, izvijala se levo i desno, odbijajući takvu pomoć. Pa, dobro. Nek pojede nešto malo peska, kakve štete može biti od toga? "Dobro. Ali nemoj mnogo. Ne, ta tri su za Saksa, Nirgala i Bao. No-no! Ej, vidi - vidi galebove! Vidi galebove!"
     Tati diže pogled, vide galebove iznad njihovih glava, pokuša da ih prati pogledom, pade na tur. "Aa!" reče. "Bepi! Bepi! Jecu bepi? Je l' jecu?"
     En je opet podiže na noge. Pođoše njih dve, sa rukom u ruci, do njihove družine, koja je stalno povećavala rupu u pesku i pokraj rupe dograđivala mokre peščane kule. Nirgal i Bao otišli su dole, do ivice vode, pričajući. Galebovi su kao jedrilice, ne mašući krilima, lebdeli iznad njih. Dole na plaži neka stara Azijatkinja lovila je ribu u surfu. More je bilo tamnoplave boje, nebo se razvedravalo i poprimalo bledu slezovu boju, preostali oblaci naboravali su se gušće i odlazili ka istoku. Sav vazduh kao da je hitao da otputuje negde drugde. Nekoliko pelikana poređanih u kolonu po jedan doplovi na uzlaznoj strani jednog talasa, a Tati poče svojom malenom rukom vući En nadole i nazad dok ova ne stade, zatim pokaza prstićem pelikane i upita: "Jecu bepi?"
     En pokuša da pođe dalje, ali devojčica nije htela ni da se makne, uporno ju je vukla nazad. "Jecu bepi? Jecu? Jecu bepi?"
     "Jesu, lepi su."
     Tati ispusti njenu ruku i ode samostalno preko peska, žustro i krivo mlatarajući nogicama, jedva izbegavajući novi pad; njen tur, ogroman zbog pelena, vrdao je u levo i desno kao kod patke. Zadnja strana njenih debeljušnih malih kolena naboravala se pri svakom koraku.
     Ali ipak se oh-kreće, pomisli En. Pođe za detetom, smeškajući se svojoj maloj šali. Galilej je mogao odbiti da se pokaje, mogao je u ime istine otići na lomaču, ali to bi bilo glupavo, bio bi smešan postupak. Bolje je da čovek truća ono što ga prisile da truća, a onda da krene dalje. Kad te smrt samo malo okrzne, to je sasvim dovoljno da te podseti koje stvari su zaista važne. Jesu lepi, kao i sve ostalo ovde! Ona je priznala da je to tako, i dopušteno joj je da živi dalje. Kucaj dalje, srce. Zašto ne priznati? Lep je ovaj svet. Nigde na njemu ljudi ne ubijaju jedni druge, niko nije očajnički gladan ili sasvim bez skloništa i pribežišta; niko ne živi u strahu da će mu neko poubijati decu. Stvari koje su na ovom svetu zaista dobre, priznati valja - jesu dobre. Pesak pod njenim nogama škripuće, ona ga nožnim prstima razgrće. Zagleda se pobliže u taj pesak: crna zrnca bazalta, pomešana sa minijaturnim komadima ljuštura morskih školjki i puževa, i sa svakovrsnim oblutcima i kamenčićima, mnogih boja. Neki od njih su, nesumnjivo, brečovani fragmenti samog onog meteorskog udara kojim je iskopan krater u kome je sad Helasko more. Ona podiže pogled ka brdima zapadno od grada. Ta brda stoje crna pod suncem. Svuda izviruju kosti ranijih stvari. Talasi se prosipaju i nabacuju hitro svoje linije po plaži, a ona hoda po pesku prema svojim prijateljima, u vetru, na Marsu, na Marsu, na Marsu, na Marsu, na Marsu.









HRONOLOGIJA U PLAVOM MARSU
     2127: bitka za Šefild i kabl
     početkom 2128: ustavotvorna skupština
     krajem 2128: ambasadori putuju na Zemlju
     2128-2134: Nađa na položaju predsednika
     2129: rođena Zo Bun
     2134-2144: Nirgal na Tirenskom masivu
     2155: Saks sreće En u Da Vinčiju
     2160-te godine: uvođenje fuziono-pulsnog pogona u svemirski prevoz
     2171: Nirgal trči sa divljim feralima
     2180: Zo i En u poseti mesecima Jupitera
     2181: izborna kampanja na Grand kanalu
     2190-te godine: početak ilegalnog doseljavanja sa Zemlje
     2206: umire Mičel
     2211: ponovno okupljanje starih u Podbregu
     2212: pomorsko putovanje Saksa i En, kablovska kriza, Treća revolucija




