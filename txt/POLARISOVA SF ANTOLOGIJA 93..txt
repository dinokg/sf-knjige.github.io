


Pol Anderson: VULKANOV OGANJ
     BUDNA
     INPUT: RV (SOL) 57932100 + 150. RA 3,33. DEC 7,05. DR/DT 5,42. D2R/DT2 3,51 - 2,86. 7,90...
     "Zdravo, kako si Kiti. Je li sve u redu?"
     "Okej, šefe. Paljenje za dva minuta. Vi?"
     "Uskoro silazim. Zvaću te opet kroz jedan sat. Srećan ti put."
     "Srećan nam put oboma, šefe."
     INPUT: BB TEMP 522. EM SPEC DIST...
     Merkur je mali, u čvrstom stanju, masa mu je uvučena sama u sebe, poput džinovske čaše (gvožđe, nikl, silikati...), danju usijan, noću zaleđen dok se ja ljuljam unaokolo na svojim manevarskim krilcima. Oklop mi zrači od usijanja, jer je njegova osunčana strana potpuno beloužarena od svetlosti. Solarni vetar zviždi i zavija. Ovde nema ključanja u kotlu od promenljivih magnetnih polja, niti, pak, postoji međuigra sila teže, kao na Jupiteru, nema ni hitrog kruženja satelita kao na Saturnu. Ali ućutkaj banku podataka, sada, na ovom novom zadatku. Ne prizivaj Vandinog duha - još nije vreme.
     IZRAČUNATI VEKTORE POTISNE EKSPLOZIJE
     SVI SISTEMI SPREMNI ZA POLAZAK

     Na bazi Kaloris nikada nije bilo dovoljno osoblja. Uprkos visokoj plati, malo tehničara je pristajalo da tu radi; bila je to pusta a ponekad i opasna granična postaja, u kojoj se oprema stalno kvarila a da se retko znalo iz kojih razloga. Odmor od šest meseci, koji bi usledio posle šest meseci rada, često nije bio dovoljan da se oporave napeti živci. Ljudi su veoma često tražili zamenu sa Zemlje, a to je značilo da iskusnog osoblja nikada nije bilo dovoljno, što je samo po sebi usložnjavalo probleme. Naučnici, zbog kojih je baza i postojala, bili su u boljem položaju, mogli su da načine bezbroj novih otkrića, tako da su se neki vraćali i više puta, a jedna grupa je praktično pravila sebi karijeru na Merkuru. Ali i oni su se premarali kad bi boravili na planeti.
     Tako se dogodilo da je samo jedna jedina osoba imala vremena da pozdravi pridošlicu - legendarnog velikana. Bila je to Elen Lindejl. Ne računajući, naravno, čoveka na kontrolnom tornju i vozača koji će dovesti putnika u bazu.
     Sama-samcita u prostoriji za dnevni boravak, ona isključi fluorescentna svetla i pusti da joj se oči ispune slikom pejzaža. Taj privid se prostirao naviše, od poda do zenita, kao da stoji na površini koja je bar stotinu metara iznad nje. Noć se bližila kraju. Mnoštvo zvezda blistalo je poput ledenih kristala, Zemlja je sijala poput safira, nedaleko od Mlečnog puta; učini joj se da kraj nje vidi i Mesec, nalik na zlatni atom. Ali na istoku, iznad linije obzorja, avetinjski se nadnosilo svetlo zodijaka, a Sunčeva korona se pela za njim. Sedefasti odsjaj prosipao se po pejzažu koji se talasao ispod vrha planine u obliku pukotina, kratera, stenja, provalija, mračnih i prašnjavih kamenih basena, sve dok iznenada ne bi utonuo izvan njenog vidnog polja. Toplota vazduha koji se širio oko nje, ispunjenog mirisima cveća, još više je doprinosila utisku hladnoće koji je ostavljao taj prizor. Kroz nekoliko sati učiniće ga još više nalik na usijanu peć.
     Regulus se uzdiže iznad strme litice i prelete preko slike sazvežđa. U niskoj orbiti, brod za snabdevanje kretao se veoma brzo. Pošto mu je štitnik bio isturen prema Suncu, Lindejlova je mogla da vidi samo polovinu diska, čije bi je bleštanje sigurno zaslepilo da ga skeneri nisu prigušivali. Pažnju joj privukoše dva manja nebrušena dijamanta koji su pratili brod. Jedan odlebde u stranu u trenutku kada je šatl kome je pripadao napuštao matični brod, spuštajući prema njoj Džeremija Eša. Drugi je ostao da prati u stopu matični brod. Srce stade brže da joj udara. Iza onog štitnika nalazila se Kitivejk.
     Brod-izviđač se takođe odvoji, povećavajući ubrzanje pomoću svojih jonskih motora, čiji se čipkasti dimni trag rasplinjavao daleko iza njegove krme, i nestade u pravcu Vulkana. Ona opet uperi pogled ka šatlu. Obrisi njegovog štitnika stali su da se rasplinjavaju dok je ulazio u Merkurovu senku. No, ubrzo je uspela da nazre sam brod, a potom i kontramasu i metalnu paukovu mrežu koja je sve to držala na okupu. U međuvremenu, Regulus prođe zenit i stade da se spušta, sve dok i njemu nije uspela da vidi trup, mnogo veći od izviđačkog broda, ali malen kao mrvica zbog ogromne udaljenosti, kako vuče za sobom krug kome nedostaje jedan odsečak i koji je, u stvari, bio udubljena strana njegovog vlastitog štitnika.
     Šatl se spusti na pistu uklesanu u regolitne stene u podnožju planine. S mesta na kome je stajala izgledao je kao suncobran, ili kao kapica pečurke... U magnovenju se opet pretvorila u ono bosonogo dete u šumarcima Kentakija i osetila kako joj se vlažna i sveža zemlja probija između prstiju na nogama, dok su u šarenoj hladovini pečurke, skupljene u grozdove, rasle na mahovinastim panjevima i kos pevao u daljini... Vozilo naglo krenu i zađe ispod broda, kao buba koja traži zaklon. U mašti je videla kako prijanjaju pneumatski izlazni hodnici i kako Eš prolazi kroz njih. Vozilo se opet pojavi i nestade u prijemnoj komori. Opet je u mašti videla kako Eš izlazi, prelazi preko poda, ulazi u lift koji će ga dovesti na ovaj sprat.
     Vrata sale se otvoriše. On uđe.
     "Oh!" Trgnuvši se, iako ga je očekivala, ona opet upali svetla. Zvezde se povukoše u pozadinu. Senke nameštaja se opet preobraziše u stolove i stolice, 3D ekran i zvučnike, sve to pomalo iskrzano i veoma staromodno. "Dobrodošli, kapetane Eš", reče ona. "Ja sam Elen Lindejl. Velika mi je čast da se upoznam s Vama."
     Nije ju iznenadio što se približavao mekim, klizećim hodom čoveka naviklog na malu gravitaciju. Svakom je trebalo neko vreme da se privikne na bilo koju silu teže, a on je više od godinu dana proveo na Zemlji, pa zatim u uslovima povećanog pritiska na Regulusu. Ipak, tokom protekle tri decenije, putujući s kraja na kraj Sunčevog sistema, mora da je doživeo sva ubrzanja koja čovečiji organizam može da podnese. Iznenadilo ju je što je izgledao mnogo stariji nego na slikama - visok, nezgrapan, duboko izbrazdanog lica nad koje se nadnosila tršava seda kosa.
     Rukovao se s njom kratko i poslovno, pogled mu je bio potpuno bezizrazan. "Drago mi je, doktore Lindejl." Zbog jedva primetnog britanskog naglaska reči koje je izgovarao zvučale su još zvaničnije. "Naravno, proučio sam Vaš dosadašnji rad. Ipak, moraćete dosta toga da mi objasnite za kratko vreme." Zastade. "A, bez sumnje, i ja Vama."
     "Žao mi je što su svi ostali odsutni. I njima. Ali Sunce je počelo da se ponaša veoma neobično i solarni istraživači moraju stalno da ga drže na oku, naučnici koji se bave našom planetom upravo pripremaju ekspediciju na Severne Darmare, a uz to je i biohemijska reciklaža baš sada našla da dobije krčenje u crevima - ništa opasno, ali mora odmah da se ispravi..."
     "Ne mari. Razumem."
     "Direktor Sandžo planira da ovoga noćnog bdenja održimo mali prijem. U međuvremenu pokazaću Vam gde ste smešteni, tako da se malo odmorite. I ako želite nešto za osveženje, ili bilo šta drugo što vam možemo obezbediti, molim Vas, samo recite."
     On odmahnu glavom. "Ništa, hvala Vam. Dajte samo da mi se prtljag donese u sobu. A Vi i ja u međuvremenu da stupimo u vezu."
     Ona se prenerazi. "Šta?"
     "Čuli ste šta sam rekao", obrecnu se on. "Kitivejk leti ka Vulkanu. Susrešće se s njim za stotinu sati, ukoliko joj ne promenimo potisak. A o tome ne možemo odlučiti bez tačnih podataka, zar ne. Osim toga, obećao sam joj da ću je pozvati što pre. Hajdemo, dakle, mlada damo, pokažite mi put."

     INPUT: - FLUKS PROTONA 15,8. HELIJUM + 0,05. HELIJUM ++ 0,03 -
     "Kiti."
     "Prijem, šefe. Do sada sve u redu."
     Moj ogromni parabolični štitnik odbija kosmičke oluje na koje nailazim, dovodi ih u žižu i snažno odbacuje natrag, nalik na blistavo koplje. Energija prodire, ali samo do višestrukih slojeva polupovodničkih ćelija, iza reflektujuće površine; elektroni skaču u svojoj igri postojanja i nepostojanja, kvantne smrti i preobražaja; ono što dopire do mene pretežno je dugačke talasne dužine za koju sam ja potpuno providna, a sve što prodire biva raspršeno o oblinu štitnika, tako da samo malo čestica može da uopšte padne na mene. Ali i to malo je dovoljno da me donekle zagreje onim fotonima svoga spektra na koje odzvanjaju kristali u mom telu. U svojim senzorima osećam drhtavicu, beležim je i odašiljem zajedno s ostalim podacima koji pljušte po meni. Ali moje unutrašnje biće ostaje hladno, ne remeti se osetljiva ravnoteža koja ga održava.
     Sunce postaje sve veće i menja ugao dok ja napredujem. Štitnik se polako ljulja u svome ramu, da bi ostao između mene i uništenja. Na suprotnoj strani takođe se kreće kontramasa; i zato se moraju promeniti vektori moga potiska, jer će u protivnom to dvoje da me pogode obrtnom silom koja će me u kovitlacu izbaciti iz kontrole. U međuvremenu, Sunčev vetar, koji se odbija o moj štitnik, pravi duž njegovih ivica male vrtloge koji mi ližu vretenasto telo.
     Planete i meseci u hladnim dubinama Sunčevog sistema nisu nikada ovako izgledali. Ali mi smo istraživači, moj šef i ja i naša memorija Vande.
     "Jesi li sigurna, Kiti? Opreznost je naša doktrina."
     "I sami znate da moram što brže da se probijem do Vulkana. To je manje opasno nego da se zadržavam u ovim područjima."
     "Još nisi u njima. Dvaput proveri svoj interni monitor."
     Vremensko zaostajanje u našoj komunikaciji je 215 milisekundi, 216, 217, 218...
     UKLJUČI
     IZRAČUNAJ
     NASTAVI

     "Okej", prihvati Eš. "Toliko za sada." Okrenu prekidač na prijem-snimanje-neprestano, i zavali se u stolicu. U tmini prazne sobe za komunikaciju odsev sa skenera treperio mu je po duboko izbrazdanom licu poput zelene vatre.
     Lindejlova se nagnu u stolici. Koža joj je i dalje pomalo bridela od zaprepašćenja. "Vi ste... to... razgovarali s izviđačkim brodom?" upita. Nije se čulo, ali videla je kako mu se usne pokreću i stežu u trenucima kada je slušao ono - šta god da je bilo - što je dopiralo kroz slušalice koje je sada skinuo s glave. A prstima je mnogo manje prebirao po tastaturi nego što bi to ona uradila.
     Posmatrao ju je nekoliko trenutaka, ali ne onako kao drugi muškarci. Smatralo se da je lepa, na jedan pomalo koštunjavi i muškobanjasti način, ali imala je osećanje da on gleda pravo u ono što je ležalo iza svega toga. U magnovenju se zapitala da li on zaista može da ga vidi, ma šta to bilo. Džeremi Eš živeo je sam još od kako mu je žena umrla, pre desetak godina; a još pre toga oboje su bili usamljani par, koji je dobrovoljno preduzimao izviđačke misije što su ih mesecima odvajale od ostalih ljudi, a na Zemlji su se kretali samo u veoma uskim društvenim krugovima. Vanda Eš je poginula na Neptunovom mesecu, kada je otkazao jedan ventil za kiseonik, seti se Lindejlova, a njen udovac je potom odbio da uzme bilo koga za saputnika i na neki neverovatan način uspevao je da sam upravlja brodom Kitivejk. Ne, pomisli Lindejlova, Džeremi Eš mnogo zna o kosmosu, ali veoma malo o ljudima.
     On najzad klimnu glavom. "Program obuhvata i nekoliko osobenosti", reče. "Govor je jedna od njih. Često je mnogo zgodnije tako nego pomoću digitalnog koda: brže, a u nekim slučajevima čak i tačnije. Bez toga ne bih mogao ovako da upravljam njom."
     "Hm... ovaj... izvinite, nisam htela da budem nepristojno ljubopitljiva, ali... ovako razgovarati s mašinom, umesto sa drugim ljudskim bićem..."
     On prsnu u smeh. "Zaista. Stari vic. Usamljeni kosmonaut ne mora da se brine ako počne da govori mašini, sem ako mu ona ne odgovori." Slegnu ramenima. "Moji poslodavci to znaju i ne mare, dokle god dobro radim svoj posao, ali ja lično nalazim u tome razloga da izbegavam publicitet. Uostalom, šta Vas navodi na pomisao da nisam razgovarao s nekom drugom osobom?"
     "Tim kompjuterom!" uzviknu ona, iznova zaprepašćena.
     "Hardver je isto onoliko sposoban za obradu podataka koliko i bilo šta na ovoj strani Taring-Laboratorija", podseti je on. "Štaviše, softver je osoben. Sadrži celokupno... iskustvo... nas dvoje." Razdražljivo: "Ali nemam ni vremena ni strpljenja da se s Vama preganjam o tome šta je to 'svest'. Moji metodi su takvi kakvi su, rezultati postignuti pomoću njih govore sami za sebe, i kada je prvi put predložen ovaj projekat s Vulkanom, moje ime je bilo prvo na spisku. Prema tome, da prionemo na posao, Vi i ja, doktore Lindejl?"
     Ona ljutito zabaci glavu. Nadmeni gad, pomisli u sebi. Da je znala, tražila bi nekoga drugog. Valdez i Kiang s Albatrosa bili su čuveni; Ostrovski i Ronsar i dalje su upravljali Kormoranom na kome su prošli mimo Sunca krenuvši upravo iz ove baze, dok je ona bila još u pelenama... Ne, nije znala, i zato je bila oduševljena kada joj je Sindikat ponudio usluge Kitivejk.
     "Pretpostavljam da ste dobili sva potrebna objašnjenja, kapetane Eš", reče ona. "Sam Bog zna koliko smo puta razmenili informacije. Složili smo se u pogledu karaktera ovoga poduhvata. Jedino što još treba da uradite jeste da ga sprovedete, vratite svoj izvidnički brod na Regulus i da odete kući."
     "Dobro znate da nije sve ni blizu tako jednostavno, ni za čitavu svetlosnu godinu", oštro uzvrati on. "Da jeste, obična sonda bez ljudske posade obavila bi posao - ali rezultati Vam ne bi bili interesantni, zar ne? Preduzeli smo nešto jedinstveno. Moraćemo da donosimo odluke, vrlo verovatno odluke od ključnog značaja, onako kako nam budu pristizale informacije... i to uz minimalno vreme prenosa od tri minuta. Moram li i dalje da Vam ponavljam očigledne stvari?"
     Ona se obuzda. Moraš biti strpljiva s njim, reče samoj sebi; on nije navikao da saobraća s ljudima.
     I premda osobenjak, on je u pravu, dodade njen razum. Laserskom zraku potrebno je šest minuta da pređe rastojanje od Merkura do Vulkana i natrag. Za tih šest minuta svašta može da se dogodi, imajući u vidu koliko se ništa ne zna o Vulkanu. I svakog zemaljskog dana asteroid će za izvesno kratko vreme zaći s one strane Sunca i biće van našeg domašaja. U najboljem slučaju Kitivejk će veoma teško moći da održava vezu sa svojim gospodarom.
     Gospodarom; ne, nemoj počinjati s antropomorfizacijama, nemoj da ludiš. Kitivejk je samo jedan obični svemirski brod koji nosi u sebi senzore i kompjutere - i, po prvi put u svojim svemirskim putešestvijima, i nezgrapan štitnik protiv Sunca...
     "Naravno da ne morate, kapetane Eš", reče ona. "Moraćemo da sarađujemo od početka do kraja. Ja sam samo mislila da su unapred detaljno razmotrene sve nepredviđene stvari koje se mogu zamisliti."
     "Razmatranje", odgovori on, "ne može da zameni stvarnost. Vidite, doktore Lindejl, Vi ste, pretpostavljam, planetolog koji veruje da se nešto važno može saznati na Vulkanu, a ja sam operater izvidnika koji vam šalje neobrađene podatke. Mi ne znamo kakvi će biti ti podaci - jer, u protivnom, ne bi imala smisla sva ova gimnastika? - i moraćemo da dajemo uputstva izvidniku onako kako budemo stvarali predstavu o tome šta zapravo treba da tražimo."
     Ona poverova da on, u stvari, nije želeo da je uvredi obraćajući joj se s visine, već je samo pokušao da istakne nešto što se do sada nikada nije jasno ukazalo u njihovim raspravama, makar i samo zato što je jedna ili druga strana smatrala da se to razume samo po sebi.
     On je, na izvestan način, nagradi za tu trpeljivost. "Ali mnogo više stvari stavljeno je na kocku", reče. "Čak i sam opstanak broda u tim teškim i gotovo nepoznatim uslovima. Nabubao sam podatke napamet najbolje što sam umeo, ali Vi... Vi i sav ovaj tim naučnika ovde, Vi ste živeli s njima, iz meseca u mesec i iz godine u godinu. Potrebno nam je... izvesno razumevanje, sjedinjavanja umova, tako da ako nešto krene u lošem pravcu budemo odmah u stanju da smislimo šta da se radi..." Iznenada raspali pesnicom po naslonu za ruke svoje stolice. "Grom i pakao! Lepo sam tražio da mi odobre da provedem nekoliko nedelja na Merkuru da sve to dobro razradimo pre nego što lansiramo Kitivejk, ali - vreme i novac... i svi tako zauzeti..."
     Proguta nešto s mukom, a njoj iznenada pade na pamet da je upravo progutao svoj ponos.
     "Trebalo bi bolje da se upoznamo", završi on jedva čujno, dok mu je pogled izbegavao njen.
     Njena oštrica stade da se topi. Ispruži ruku i uze njegovu. "O, da, svakako", reče. "Razumem Vas. Da počnemo time što ću Vam pokazati svoju laboratoriju i ispričati šta mi ovde radimo. Ali kasnije ćete Vi morati da podelite sebe sa svima nama, znate."

     INPUT (navigacioni, interpretiran): Svemirski brod je u stanju slobodnog padanja (Ne bi bilo izvodljivo preći celu razdaljinu potisnom silom. To bi značilo preveliki delta V. Kada dođe vreme za usporavanje za susret s Vulkanom, pravac mlaza morao bi biti takav da trup broda izloži neposrednom zračenju Sunca, na udaljenosti od njegove fotosfere manjoj od dva ipo miliona kilometara. Brod bi to mogao da izdrži, kao i osnovni ugrađeni programi, ali precizni i osetljivi instrumenti, kao i elektronika koja misli i pamti, neće moći da traju duže od nekoliko minuta).
     Na predviđenoj putanji. Približava se.
     INPUT (fizički, interpretiran): Radijacija svih vrsta znatno veća od predviđene. Mrlje, protuberance, ispupčenja, žestoke reakcije, vatrene oluje u Sunčevoj atmosferi.
     PRENOŠENJE PODATAKA
     Nema odgovora. Šef je odsutan.
     OPTIČKI SKENING: Cilj postignut.
     UPOREDITI INPUT S PODACIMA U PROGRAMU
     MEMORIJA: Posmatranja s Merkura otkrila su nešto nalik na asteroid, koji je toliko blizu Suncu da mu je metalno telo istopljeno. Pretpostavlja se da je perturbacijama nanet u tu orbitu, koja opada iz razloga koji su i dalje nepoznati, i zato nam on može pružiti informacije o solarnoj klimi i drugim procesima tokom dužeg vremenskog perioda. Pojedinosti se ne mogu otkriti i istražiti s veće udaljenosti. Neophodno preduzeti istraživanja na licu mesta.
     UPOREDITI PRETHODNE MISIJE TAMO GDE JE TO MOGUĆE
     Sunovraćenje u radijacioni vrtlog Jupitera; ali tada su Vanda i Džeri bili na Kalistu, čekajući na moju reč, čekajući zajedno.

     Uvek je bilo mnogo razloga da se nešto slavi. Redovni dolasci brodova sa snabdevanjem bili su takva prilika - ponovni susret s njihovom posadom, opraštanje od onih koji odlaze sa dužnosti, dočekivanje onih koji će ih zameniti, prilika da se čuju priče iz daleka koje se ne mogu naći na talasima s dnevnim novostima, da se prime pokloni i rukom pisane poruke od kuće, što se inače nije moglo prenositi lasergramom - ova poseta je bila drukčija, neočekivana, i dovela im je u goste čoveka od koga su se mogla čuti prava čudesa.
     U početku je Eš bio prilično krut, ali dobra večera, kojoj su prethodila pića i pratilo je vino, da bi se sve završilo konjakom, uspela je malo da ga raskravi. Nije se čak ni narogušio kada ga je mladi Sven Evald, koji se tek vratio s dugog puta, upitao čemu može da posluži posao koji će obaviti. "Hoću da kažem, dabome, shvatam ja da je jedan takav asteroid pretrpeo jaka ozračenja. Ali kažu da je istopljen. Zar to ne znači da su se stvari beznadežno pobrkale?"
     Eš pokaza glavom u pravcu Lindejlove koja je sedela pored njega. "Vaša oblast", reče uz smešak. Od njega mu se napraviše sitne bore oko očiju po kojima se videlo da se nekada često smejao. "Kiti i ja samo smo Vaši spoljni momci."
     "Zašto ne biste Vi to objasnili?" predloži ona. "Ja sam sklona da to uradim s mnogo više tehničkih detalja nego što je potrebno."
     Ispod stolnjaka ona odgurnu sa svoga kolena ruku Bila Sitona, koji joj je sedeo s njene desne strane. Nije bio loš momak, ali je bio zaljubljen u nju i malčice se već podnapio. Sažaljevala ga je, ali ne dovoljno da bi mu davala nadu. Činjenica da je bila jedna od nevenčanih na Kalorisu nije automatski značila da je rešila da bude usedelica ili, pak, jedna od onih što idu iz kreveta u krevet. Bila se ograničila na dva bliska prijatelja među muškarcima, od kojih ni jedan, pukim slučajem, nije bio prisutan. Biće još vremena da ostvari istinsku vezu kada obavi posao zbog kojeg je došla i vrati se na Univerzitet u Oregonu - i to, nadala se, vezu koja će biti jedna jedina i doživotna.
     Od nekih stotinak osoba na planeti, njeni ljubavnici nisu jedini bili u tom trenutku odsutni iz oficirske kantine. Izbrojala je dvadeset prisutnih, uključujući i šestoricu s Regulusa. Ma kako malen, Merkur je ipak bio čitav jedan svet koji se mogao vekovima istraživati, a da se i ne pominju posmatranja Sunca, okolnog svemira, zatim izvesna posmatranja zvezda koja su se najbolje mogla obaviti odavde i, u poslednje vreme, Vulkan. Dokolice je bilo malo, a odsustvovanja iz baze mnogo.
     Ipak, neko je pokušao da malo osveži sobu: slike na zidovima bile su promenjene, uneto je cveće iz hidroponskog odeljenja, muzika je blago treperila iz zvučnika. Ugašen, veliki ekran ličio je na zavesu navučenu da priguši jarku svetlost dana koji se već rodio iznad tih pećina.
     "Ipak", čula je kako Eš objašnjava, "mislimo da je verovatno preostalo još nešto materije u čvrstom stanju, troske koja pliva na površini; i ona će biti radioaktivna. Međutim, ako je konvekcija doprinosila da tečnost bude relativno dobro izmešana, to ga je, pretpostavljamo, čuvalo od ponovnih bombardovanja. Kitini instrumenti trebalo bi da identifikuju izotope u toj istopljenoj materiji kojih nema u trosci. Magnetske pojave, takođe, u takvoj masi, trebalo bi da sadrže informacije o Sunčevom magnetskom polju i njegovim promenama, kao i o Sunčevom vetru koji ga tera napolje. A u pogledu onih drugih stvari koje ćemo možda još otkriti - ko bi to znao? Nikada se unapred ne zna, zar ne?"
     Uobičajena strogoća direktora Sandža Mamorua iznenada popusti, da bi izjavio, uzbuđeno kao dečačić: "Ako iko može da posvedoči koliko je svemir pun iznenađenja, to ste Vi, gospodine."
     "Ama, nemojte", učtivo se branio Eš, "oni koji zaista prave otkrića to su specijalisti koji tumače dobijene podatke. Kao doktor Lindejl."
     Pitala se zbog čega joj je lice iznenada buknulo. "Mislim da je on govorio o... o pustolovinama", reče ona. "Vi mora da ste imali nekoliko upravo fantastičnih doživljaja."
     On se povuče u svoju staru ljušturu. "Ja se držim stare poslovice, da se pustolovine događaju samo neznalicama."
     Ohrabrena, ona uzvrati: "To ne može biti istina. Ne može se reći da je iko u stanju sve da predvidi u svemiru, u kome smo mi... samo buve, mušice. Čitala sam o tome šta su sve doživele Vaše kolege prilikom svojih istraživanja. Vi, jednostavno, nikada niste želeli da privučete pažnju javnosti, nikada niste jurili za slavom, nije li tako?"
     "Ako mi dozvolite", nastavi Sandžo, "oduvek me je interesovalo šta Vam se zaista dogodilo prilikom Vašeg prvog putovanja na Saturn. Sredstva javnog informisanja su samo navela Vašu izjavu da ste naišli na teškoće koje su bile savladane."
     "U stvari", dodade zapovednik Regulusa, "I ja sam se zainteresovao i proverio u stručnim časopisima. Vi ste samo upozorili na mogućnost da se instrumenti zalede u prolazu kroz Saturnove prstene, jer sudaranje čestica oslobađa i izbacuje molekule vode. Savetovali ste izviđačima da ubuduće ponesu elemente za spoljašnje zagrevanje. Ali kada je to Vas iznenadilo, šta ste preduzeli, šta ste Vi lično učinili?
     Eš je malo oklevao, dočepao svoju čašu za konjak sa suženim rubom i sasuo je u sebe. Lindejlova mu je odmah ponovo napuni. "Ajde", hrabrila ga je ona. "Ta, Vi ste među prijateljima, svi smo ovde od iste sorte. A sami ste isticali potrebu da se bolje upoznamo."
     "Pa..." reče Eš. "Dobro." Pročistio je grlo.
     I tako se on nekako odvažio da progovori. Prisećajući se naglas, govorio je dva sata, a oni oko njega bili su prvo zaprepašćeni, a potom zadivljeni.
     Nije se pasivno pridržavao uputstava. Nije mogao i da je hteo. Svaki let je bio jedinstven i neponovljiv, zahtevao drukčije pripreme, i on je uvek morao biti sam svoj sudija, a često i vlastiti zakonodavac. Za vreme ovog našeg noćnog bdenja, koje nije noć tamo gde se uputila Kitivejk, ona će putovati zaklonjena štitnikom protiv Sunca, vreline, snažnih rendgenskih zračenja, oluja ogoljenih atoma. Ali na Neptunu opasnost je vrebala u kriogenoj hladnoći atmosfere, na Iou od vulkanskih erupcija, blizu kometama od letećih stena, a...
     Tada Eš nije sedeo daleko, za komandnim pultom. Čak i na matičnom brodu bilo je bezbroj problema, počev od onih koji se tiču života i smrti pa sve do najprizemnijih i, možda, čak smešnih, detalja iz svakodnevnog domaćeg života; najčešće je ostajao u bazi, na tlu, da se snalazi i navikava na nepoznanice oko sebe, dok je njegov izviđač leteo u istraživanje. Ili, bolje rečeno, njegov i njen izviđač, nekada, dok je Vanda još bila živa; ne bi nikada mogao da nastavi sam da nije bilo saznanja da su zajedno uspeli.
     Jupiter se uzdigao pred njim, lavlje žute boje, okružen trakama oblaka i sav usijan od uragana koji bi progutali Zemlju za tren oka, i u koje je poslao svog istraživača, da uroni, dok su mu laserski zraci ispisivali reč munja i gromova, isuviše ogromnu da bi se mogla zamisliti. Saturn je kraljevao, ledeno vedar i čist, nad plesom prstenova čije razmere nijedan čovek još nije uspeo da shvati, a hemijski procesi u njegovom vazduhu bili su takvi da se ne bi smeli događati, ali jesu. Iz ledenog ambisa u kome je ležalo, jezgro Urana ispuštalo je magnetski i seizmički šapat o praiskonskoj katastrofi koja je izvitoperila sopstveni ugaoni momenat čitave planete. Sunce, koje je bilo samo najsvetlija među ostalim zvezdama, obasjavalo je Neptunove okeane koji nisu bili od vode, i zapljuskivali obale koje nisu bile od kamena. Najneprimetnija moguća duga treperila je nad zaleđenim Plutonom, kao da želi da objavi da je to najmoćnija od svih kometa i da sa sobom nosi svedočanstvo o postanku svetova. Vilinska svetla igrala su iznad tmine crne Persefone... Ali slušaocima se sve to nije činilo potpuno neljudsko, jer su i oni sami pripadali istom svemiru čija su se veličanstvenost otkrivala pred njima.
     Nije to bilo zato što je Eš posebno blagorečiv čovek, već zato što je znao ono što je znao i činio ono što je činio u ime svih njih.
     "Laku noć, narode... Sutra se radi... Nadam se da će i ostale kolege imati prilike da ovo čuju od Vas, gospodine... Hvala Vam... Laku noć, laku noć."
     Lindejlova odjednom shvati da i sama odlazi zajedno s Ešom. Pogleda naviše, u to izbrazdano lice i oči koje su bile plave kao Sirius; odjednom, ne razmišljajući, ona tiho reče, "Jeste li sanjivi?"
     "Pa i nisam", odgovori on. "Mnogo je toga o čemu treba da razmislim. Uostalom, poneo sam knjigu, da čitam pre spavanja."
     "Ako želite da svratite kod mene, mogli bismo... još da porazgovaramo."
     On se zaustavi. Za trenutak su ostali tako, nepomično stojeći u hodniku. Kolege su ih obilazile s leva i zdesna, vodeći računa da ne obrate pažnju na njih, sve dok ne ostadoše sami između zidova oslikanih amaterskim prizorima zemaljskog pejsaža, koji je odjednom delovao tako nostalgično.
     Eš se ugrize za usnu. "Oprostite", reče promuklim glasom. "Zaista ste ljubazni, ali ja zaista imam još mnogo toga o čemu treba da razmislim. Laku noć."
     Okrenu se i gotovo pobeže od nje.
     Ona ostade da gleda za njim, još dugo pošto je iščezao iza ugla. Zagrejanost od vina polako ju je napuštala. Nije bila mnogo razočarana, shvatila je. Zaista je u pitanju bila samo želja da se bolje upoznaju, i - dobro, najzad, priznaj i to - određeno obožavanje heroja. Najzad, ona i ne pravi kolekciju muškaraca. Možda je ovo ipak bio najbolji način, najobičnije drugarstvo, dokle god traje uzajamno razumevanje.
     Mislim da je s njim sve u redu, razmišljala je. On je samo, pa - oženjen svojim izviđačkim brodom. Zato što je pun sećanja njegove žene? Zamišljam je kao visoku, lepu valkiru koja grabi napred krupnim koracima; i nisu hteli da imaju dece, zbog svojih zajedničkih pustolovina.
     Lindejlova uzdahnu i potraži svoju postelju.

     INPUT (navigacioni, interpretiran): Asteroid je manja kugla ekvatorijalnog prečnika 453,27 kilometara... Prečnik na polovima znatno uži... Masa jednoobrazna, uglavnom se sastoji od gvožđa... SPEK EM... potvrđuje sastav... Doplerov pomak ukazuje na veoma visoku stopu rotacije...
     OPTIČKI PRENOS: Sunčev kolut ispunjava čudovišnih 25 + stepeni na nebu, koje, zbog korone, neposredno oko njega deluje izbledelo. Protuberance šikljaju kao vodoskoci. Vrtlozi, koji su, u stvari, Sunčeve pege, odudaraju od haosa svojim manjim sjajem. Vulkanov polumesec nema jasne ivice. Tamni nanosi troske čine da deluje iskrzano, ali tamo gde nije prekriven, metal svetli od usijanja.
     "Manevrišem, šefe, da uspostavim orbitu oko objekta."
     "Pazi, Kiti, pazi. Neka ti instrumenti stalno rade."
     RADIJACIJA: Već postoje nagoveštaji izvesnih izotopa, ali s anomalijama.
     GASNA MERENJA
     "Zar samo to, Kiti? Kako?" Nešto mora da je pružilo otpor zaokruživanju orbite, i izazvalo njeno lagano opadanje koje je radar s Merkura otkrio. "Možda pojedine protuberance dopiru dalje i imaju veću gustinu od nama poznatih? Ne, teško da bi to moglo biti."
     MAGNETNI FLUKS (interpretiran): Iznenada pojačan i u ludom kovitlanju!
     INPUT (unutrašnji monitori): Gubljenje visinske kontrole. Obrtna sila. Eksplozija direktne solarne radijacije.
     OPASNOST OPASNOST OPASNOST

     "Smesta uđi u prvu stabilnu orbitu!" zaurla Eš. "Udvoj štitnike!" Prsti su mu skakali po kontrolama dok su te komande izletele iz njegovih usta.
     Klonu. Kroz telo mu prođe drhtavica. "Tri minuta za prenos", prokrklja. "Šta se sve može dogoditi za tri minuta?"
     Lindejlova više nije obraćala pažnju na tekst i grafikone po ekranima oko njih. Ionako su se snimali. Ispruži ruku iz svoje stolice i obuhvati Ešovu stisnutu pesnicu koja mu je bespomoćno ležala na butini. "Ali izviđački brod je sigurno u stanju da se pobrine o sebi", prošaputa. "Zašto ste uopšte slali ta naređenja?"
     On je netremice zurio u sliku Vulkana. Slike na ekranu su se vrtele u krug; sad bi se pojavio sjajni treptaj, zatim asteroid, potom daleke zvezde. Znoj mu se iskrio na koži. Mogla je da oseti njegov oštri miris i osećala kako joj njen vlastiti klizi po telu ispod radne odeće.
     Kad je klimnuo glavom, to je ličilo na trzaj. "Naravno, program je u stanju da donosi sudove, ako nije u kvaru. Možda i nije. Ja sam samo pokušao da predupredim tu mogućnost i obezbedim brod. Osim - kada nam gotovo ništa nije poznato... Šta se zapravo poremetilo?"
     Ona prikupi hrabrost. "To bi tek trebalo da ustanovimo. Hajde da pretpostavimo da se nije dogodila nikakva velika šteta, pre nego što ne dobijemo suprotna obaveštenja. Pretpostavimo i da jeste - zar nećemo moći više da pomognemo ako sačuvamo prisustvo duha?"
     On skrenu pogled na nju i ostade tako, posmatrajući je, činilo se, veoma dugo. "Hvala Vam", napokon reče.
     Taj izviđački brod je njegov život, pomisli ona. Ono što ga izjeda upravo je to čekanje dok signali putuju k njemu i natrag. Ali dobro se drži. Nikada nisam ni posumnjala da neće.
     Upustiše se u tehničku diskusiju. Problem je bio kako da procene podatke koje su imali, i koji su uglavnom bili prikazani brojevima, kao i sve ono što bi pristiglo, i da na osnovu toga zaključe šta je prava istina, zbog čega Kitivejk pati.
     Stiže odgovor. Bio je veoma ohrabrujući. Letilica je uspela da od sebe načini Vulkanov satelit, na ekscentričnoj ali prilično stabilnoj putanji. Štitnici su joj opet zadovoljavajuće radili, zaklanjajući je od Sunca. Čak je ponovo počela da vrši merenja, iako su Eš i Lindejlova pretpostavljali da joj neki od instrumenata više nisu dovoljno pouzdani. Kada jedan sopran reče, ovoga puta ne kroz slušalice već iz zvučnika: "Da, opet sam ona stara, šefe", Eš tiho zazvižda i obrisa oči.
     Zatim se pridruži Lindejlovoj, koja je nastojala da utvrdi parametre novonastale situacije.
     "M-m, dobro, šta kažete na to da proverimo magnetska svojstva takvog jednog objekta? Da li Vaše banke podataka mogu da nam obezbede sve što će nam biti potrebno da to izračunamo, Elen?"
     "Odlično ste se setili. Ali biće bolje da zovnem Rama Krišnamurtija. On je naš genije za matematiku na ovoj planeti, a ja se bojim da ćemo dobiti funkciju koju ni sam đavo neće moći da integriše..."
     Prolazili su sati. Potpuno su utonuli u posao.
     "Mislim da smo na pravom putu, Džeri, ali naše mišljenje ne služi ničemu dokle god ga ne izrazimo kvantitativno. Ako su motori igrali neku ulogu, onda je to Vaš problem."
     "I Vaš. Moraćemo da napišemo jednačine polja..."
     Bio je to zajednički lov, stvaranje, sjedinjavanje.
     Na kraju, iscrpljeni i uzbuđeni, gledali su jedno u drugo dok je Eš promuklim glasom diktirao zaključak.
     "Nezgoda nije nastala ni zbog čije greške. Nije se mogla predvideti, jer nismo raspolagali preciznim podacima, saznanjima zbog kojih smo i preduzeli sve ovo. Verujemo da je objašnjenje, u najopštijim crtama, sledeće:
     Pošto se sastoji uglavnom od istopljenih metala, Vulkan je provodnik. Okrećući se oko Sunca on preseca Sunčevo magnetno polje, i tako stvara vrtložne struje. Na ovolikoj udaljenosti od polova, polje je obično veoma slabo, i nije bilo razloga da se poveruje da efekat indukcije neće biti beznačajan. Međutim, pokazalo se da je i izvestan broj drugih činilaca ušao u igru, veličine većeg reda od očekivanog, koji su, uzgrad, odgovorni i za primećeno opadanje orbite.
     Sunčeve oluje proizvode snažne lokalne fluktuacije u polju, koje zatim Sunčev vetar iznosi napolje. Asteroid rotira izvanredno brzo; a uz to je i toliko blizu Sunca da više ne deluje kao tačkasta masa, a precesija i nutacija su, takođe, velike. Mehanika njegovih fluida je takva da se prilikom cirkulacije istopljenog materijala stvaraju vrtlozi, koji se, zauzvrat, pojačavaju refleksijama od čvrste troske, i tako se dobija stalno promenljivi sistem strujanja koji je isuviše složen da bismo ga mogli izračunati. Dakle, dolazi do stvaranja moćnih brzo promenljivih struja. Masa asteroida je dovoljno velika da bi one mogle polako da jenjavaju, kada ne bi bilo spoljnih uticaja. Ali, umesto toga, njih pojačava svaka promena u okolnom polju. Tako stvaraju svoje vlastite magnetne sile, značajnog intenziteta i na priličnoj udaljenosti od Vulkana. Prirodno, ovo polje opada po veoma oštroj krivulji. U stvari, asteroid je okružen jednom nepravilnom i promenljivom ljušturom sila, i to prilično oštro ograničenom.
     Kada je Kitivejk prešla tu granicu, jonski motori bili su izbačeni iz svoje normalne kolimacije. Ne mnogo, ali dovoljno da se pojavi obrtna sila. Štitnik protiv Sunčeve svetlosti i njegova kontramasa su se pomerili, i letilica je bila izložena punom Sunčevom zračenju. Još nije bilo poznato koliko je bila oštećena pre nego što se to sredilo.
     Ali letilica je izvršila potrebne manevre i ušla u Vulkanovu orbitu, gde je ostala da lebdi, čekajući naše dalje procene. Sprovodi planirane studije gde je god moguće..."
     Zapišta alarm, upališe se crvena svetla: krik u pomoć, preko pedeset pet miliona kilometara.

     INPUT (navigacioni, interpretiran): Strujanja nose brod ka središtu orbite, ubrzanje se povećava kako prvobitno slaba privlačna sila asteroida raste usled tog približavanja.
     MAGNETNI UDAR
     Motor za upravljanje ne radi kako treba i štitnik se opet pomera u stranu. Udarna eksplozija energije.
     IZRAČUNATI KOMPENZATORNE VEKTORE ZA ŽIROSKOPE U UNUTRAŠNJOSTI BRODA
     INPUT (opservacioni podaci, interpretirani): Spektar pokazuje približno 75% Fe, 30% Ni, 6% C, 3%
     PONIŠTITI. Ne odgovara verovatnoći.
     PREKONTROLISATI INSTRUMENTE
     UPOREDITI ANALOGNE PRETHODNE SITUACIJE
     Šunjala sam se kroz crveni polumrak Titana. Aerodinamički sistem za koji sam bila vezana prestao je da funkcioniše. Ušla sam u stanje lebdenja i dala signal bazi. Vanda je preuzela moje kontrole, pilotirala da me spusti u bezbednost. Gledala je kroz moja sočiva, osećala putem mojih ekvilibratora, i ono što je učinila, ono što je bila u tom trenutku, ušlo je u moju banku podataka, sjedinilo se s programom koji sam bila ja. Seti se kako je vodila moj trup koji je divlje poskakivao u svim pravcima. Budi još jednom Vanda.
     PRESTANAK ŽIROSKOPSKE KOMPENZACIJE
     KVAR KOMPJUTERA
     INPUT: kovitlac, obrtanje, tumbanje. Vrelina naglo raste. Elektroni se oslobađaju svih ograničenja.
     POZIV U POMOĆ
     MEMORIJA: Kašnjenje prenosa. Opstanak. Kako je Vanda stavila ruku na mene. Njeno prisustvo i šef i padanje u kovitlacu krak-krak-krak bzz vrrr ruka je skliznula gori
     pretvara se u prah
     RASPAD MEMORIJE
     LOGIČKA KOLA: Proceniti. Pomoć.
     IZRAČUNATI xvzvandajkll5734 RAZUM JE 3,141592777777777

     Planine na Merkuru nisu bile tako ukočene kao lice koje je Eš okrenuo ka Lindejlovoj.
     "Softver je upropašćen", reče, bezbojnim glasom kao čovek koji je tek ranjen i još ne oseća bol. Ona vide kako se svuda oko njega visoko uzdiže načičkana elektronska oprema i za trenutak joj se prividelo da počinje da se pomera ka njima i da ih pritiska. Ventilator zacvile. "Još jedno nepredviđeno jako elektromagnetsko polje, još jedno ozračenje, ali ovoga puta isuviše jako, isuviše dugotrajno. Temperatura - sekundarna radijacija od čestica koje su pogodile telo broda... Moraću da odustanem od zadatka."
     Ruka joj se diže kao sama od sebe, kao da želi da predupredi udarac. "Zar je sistem zaista toliko osetljiv?" pobuni se ona, unapred svesna da je to uzalud. "Ali, zar nisu još odavno sonde uspele da prođu kroz Sunčevu atmosferu?"
     "O, da. Telo vasionskog broda je čvrsto i izdržljivo, a takvi su i standardni programi. Ali ja sam Vam već pominjao specijalni softver, višegodišnje iskustvo koje je od Kitivejk stvorilo nešto više od običnog izviđačkog broda - učinilo je složenom, osećajnom; kodirano i na molekularnom nivou i ispod njega; kvantne rezonance - sve je to razoreno."
     "Šta ćete učiniti?"
     "Nadjačati autopilota i vratiti je. Što pre, pri punom ubrzanju, pre nego što se dogodi nešto još gore. Možda će ipak moći da se popravi. Priznajem, nema mnogo izgleda. Ali ako ne pokušamo, sigurno ćemo sve izgubiti."
     Ona proguta pljuvačku i klimnu glavom. "Svakako. Organizovaćemo... kasnije ponovo ekspediciju... uzevši u obzir ovo iskustvo... Dajte da pozovem, oh, Džejn Megari. Ona je, mislim, naš najbolji kontrolor za upravljanje brodovima s velikih rastojanja."
     "Ne!" On se brzo okrenu zajedno sa stolicom natrag ka komandnoj ploči. Zelena svetla su mu poigravala po koštunjavom licu. "Sam ću to obaviti. Donesite mi samo kafu, sendviče i stimulol."
     Lindejlova se napola podiže u stolici. "Ali, Džeri, Vi već satima sedite ovde, iscrpljeni ste do kraja, a upravljanje brodom biće veoma teško, s ovolike udaljenosti i uz nepoznati procenat oštećenja."
     "Pri punoj brzini potiska mogu je vratiti za dvadeset četiri sata. A dok bude putovala, ko će umeti da je pita šta se pokvarilo ako ne ja? Izlazite!" povika Eš, "Ostavite me na miru!"
     Lindejlova odjednom shvati. Ponestade joj daha. Istetura iz sobe.
     INPUT: ZXVMNRRRxxx
     IZRAČUNATI: 777777777777
     vrti se vrti se vrti se
     "Kiti? Čuješ li me? Možeš li da mi se odazoveš?"
     "Šefe, Vanda, ne ne ne, sećanje, odavno, gongola..."
     VREME PRENOSA: Beskonačno
     "Kiti, pokušaću ono poslednje, šok signal, ostani na vezi, Kiti."
     GROM VATRA MRAK
     "Čuješ li me, Kiti?"
     "Ngngngngngng, baba, valjanje, dizanje, zev, odoh odoh odoh odoh odoh odoh odoh."
     VREME PRENOSA: Nula, jer sve je nula.
     "Prekidam vezu, Kiti. Laku noć."
     ZABORAV

     Kancelarija direktora Sandža nosila je pečat ličnosti koju je pokazivao pred javnošću, sve je bilo svedeno na najmanju meru, sređeno, disciplinovano, termostat namešten na nisku temperaturu; jedna Hokusaijeva grafika visila je na zidu preko puta pisaćeg stola, ali na njoj je bio prikazan zimski pejsaž.
     U glasu mu se, ipak, osećala iskrena zabrinutost: "Znači, Vi kažete da je Eš uzleteo na Regulus čim je njegov izviđački brod sleteo na tamošnju teretnu pistu?"
     Lindejlova umorno podiže glavu. "Da. Zastrašio je svojom vikom kapetana Ngumu i on ga je pustio da preuzme upravljač šatla."
     "Ali posle toliko vremena provedenog na dužnosti - mora da je bio potpuno iznuren."
     "Da je to bilo ko drugi, rekla bih da je mrtvac koji hoda. Ali on nije kao drugi. Ne može da se odmori. Ne može dok ne završi."
     Sandžo skupi obrve. "Završi? Šta hoćete time da kažete? Zar mu je preostalo išta drugo sem da se vrati na Zemlju?"
     "On... pre svega želi da se vrati ovamo s izviđačkim programom radi... ispitivanja."
     Nabor između Sandžovih obrva postade još dublji. "To je besmisleno. Mi ne raspolažemo odgovarajućom kompjuterskom laboratorijom. Šta može da uradi? Zemlja je mesto gde se proučava takav materijal. Eš rizikuje da ga još gore izobliči; i, na kraju krajeva, taj materijal nije ništa više njegov nego što je to sam brod."
     Lindejlova se ukoči. "Sindikat mu, kada je neophodno, daje veoma široka ovlašćenja."
     "Daa-a." Nećkao se. "Pitam se samo da mu umor nije pomalo otupeo sposobnost rasuđivanja. Iz analize tog softvera verovatno bi se mnogo saznalo."
     Glas Lindejlove iznenada promuknu. "A-ha. Ako bih ga stalno i stalno, iznova rešetali."
     Sandžo je malo bolje pogleda. "To se i Vas tiče, Elen. Želite još jednu misiju na Vulkan, zar ne? Iz ovog neuspeha mogu otkriti kako da uspeju sledeći put."
     "Mislim da već dovoljno znamo da bismo mogli preduzeti potrebne mere predustrožnosti."
     "Koristeći isti program, rekonstruisan na odgovarajući način?"
     Lindejlova slegnu ramenima. Sindikat je naravno imao kopije, i one su se dopunjavale posle svakog leta. Celokupna egzistencija Kitivejk pre ovog putovanja na Merkur mogla se ponovo ubaciti u mašineriju. "Zavisi od toga šta će Džeri Eš odlučiti. Možda će odbiti da ponovo pokuša i u tom slučaju mi ćemo morati da tražimo nekoga drugog. Ali nadam se da će pristati." Pogleda na sat. "Možda ću uspeti da ga nagovorim. Uskoro treba da sleti. Izvinite, moram da idem."
     Sandžo je isprati pogledom do vrata. Svoje misli zadrža za sebe.

     Karboplastična lopta prečnika pedeset centimetara, sa nekoliko električnih utičnica, sadržavala je jedinstvenu neponovljivost Kitivejk. Eš ju je nosio u rukama kao bebu. Ponekad bi joj nešto šaputao.
     Lindejlova ga je čekala ispred ulaza u lift. Hodnik je bio prazan i samo se čulo tiho šuštanje vazduha iz klima-uređaja. U ovom trenutku svog dnevnog hemijskog ciklusa mirisao je kao dim koji se u oktobru vije po brdima Kentakija.
     "Zdravo", reče ona spokojno njegovoj unezverenosti. "Kako ste?"
     Glas mu je krkljao. "Još mrdam. Čujte, pre nego što sam uzleteo objasnio sam Vam da ću morati da upotrebim elektronsku laboratoriju. Samo zakratko, ali ne sme me niko prekinuti."
     "Zašto?" upita ona. "To mi nikada niste razjasnili."
     Glas mu je podrhtavao, kao korak čoveka koji tek što se nije sručio na zemlju posle dugog hoda, pao i zaspao. "Izvesna ispitivanja. Da vidim šta je moglo da otkaže. Hoću da ih obavim dok su mi činjenice i dalje sveže u pamćenju. Kao što se sećate, ja imam posebno osećanje za to, koje niko drugi ne može da ima ili stekne."
     "Da", reče ona, "imate." Uze ga za ruku. "Okej, sve sam sredila. Bićemo potpuno sami."
     Ruka mu se ukruti u njenoj. "Mi? Nikako, već sam Vam rekao, ne sme niko drugi da se meša."
     "Ipak mislim da će Vam pomoć dobro doći." I sama se iznenadila svojoj upornosti. "Ili, bar, da neko kome je stalo da bude pored Vas dok budete radili ono što morate da uradite; i da Vam se posle pridruži dok bude svirala pogrebna muzika."
     "Molim?"
     Ona ga blago gurnu ispred sebe. On popusti. "Sredićemo to samo ako ne izgubimo prisustvo duha", reče ona. "Napravićemo omašku prilikom ispitivanja programa. Sasvim prirodno, pod ovim neuobičajenim okolnostima. Neće nam upropastiti karijere."
     Ćutao je sve dok se nisu obreli u laboratoriji i ona zatvorila vrata. Iza aparata kojima su bili okruženi videla se kroz ekran slika pakla koji je bio dan na Merkuru. Pažljivo, dok su mu ruke podrhtavale, on spusti loptu na radni sto. Zatim se okrenu prema njoj i zgrabi je za ramena, tako da su joj ispod njegovih prstiju ostale modrice.
     "Zašto to radite, Elen? Šta Vama ova stvar predstavlja?"
     Ona otrpe svoj bol i suprotstavi se njegovom. "Ono što ste onomad nesvesno otkrili", odgovori. "Da li zaista, istinski verujete da je taj program, kada se aktivira - da je svestan? Živ?"
     "Ne znam." On je pusti. "Samo znam da je to sve što je ostalo od Vande." Netremice je gledao u loptu. "Vidite, njeno sam telo privezao za signalnu raketu i poslao je u atmosferu planete. Postala je zvezda padalica. Ali sve što smo ona i ja zajedno činili ostalo je u kodovima ispod ovog oklopa." On ga pomilova.
     "Postoje kopije programa."
     "O, da, svakako, i ja ću ih upotrebiti. Ali ova, baš ova je povređena, poremećena, sama u tami. Zar da im dozvolim da je ponovo ožive na Zemlji i nateraju je da prolazi kroz vlastito ludilo još jednom, dvaput, stotinu puta, samo zbog ono malo bednih informacija? Ili da je obrišem?"
     "I pustite je da počiva u miru. Da, shvatam Vas." Lindejlova podiže loptu. "Hajde da uradimo to odmah, Vi i ja. Posle ćemo moći da se odmorimo."









Robert Silverberg: MNOGOLIKI
     Ogledala su bila na sve strane, i zbog njih je sve izgledalo kao luda kuća puna vrtoglavih odbijanja i prelamanja: ogledala na tavanici, ogledala po zidovima, ogledala u uglovima gde su se zidovi spajali s tavanicom i podom, čak i mali vrtlozi svetlucave prašine koje su naleti svežeg vazduha razvejavali s vremena na vreme kroz celu prostoriju, tako da su se sve one neobične iskrivljene, prelomljene i iščašene slike, što su odskakale unaokolo povremeno stapale u haos od svetlucave sumaglice pred vašim očima. Raznobojne kugle kretale su se u krug ispod tavanice, stvarajući stalno nove šare višestruko odbijene svetlosti. Upravo tako je Kleo i zamišljala da izgleda klub mnogolikih.
     Pre toga je prešla celu Ulicu Filimor, s kraja na kraj, od ugla s Ulicom Ujedinjenja do Ulice Kestenova i natrag, pola sata, zavirujući iz kluba u klub, dok nije najzad prikupila hrabrost da uđe u ovaj koji se zvao Đuskalište. Iako je već mesecima planirala ovo veče, u poslednjem trenutku se ukočila od straha: bojala se da će prozreti njenu podvalu čim se pojavi, da će je isterati napolje uz podsmevanje, psovke i ledeni, zajedljivi smeh. Ali sada, kada se već obrela unutra, osećala se odlično - smireno, samouvereno, spremna za najveći provod u svom životu.
     U klubu je bilo više žena nego muškaraca, odnos je bio sedam prema tri. Jedva da je neko od njih razgovarao. Većinom su stajali potpuno sami usred podijuma za igru, buljeći u ogledala kao da su u zanosu.
     Oči su im bile poluzatvorene, donja vilica obešena, ramena povijena napred, ruke mlitavo visile. S vremana na vreme, kada bi im neka kombinacija odsjaja izuzetno jako preplavila svest, ukrutili bi se, trgli i zažmurili, kao da ih je nešto udarilo. Naglo bi porumeneli, iskezili zube, zakolutali očima, stali nešto da mrmljaju i šapuću sami sebi; i već u sledećem trenutku opet bi se potpuno umirili.
     Kleo je znala šta oni rade. Zamenjivali su ličnost ili je udvajali. Neki, izuzetno vešti, možda su je i utrostručavali.
     Srce joj brže zakuca. Grlo joj se steže. Kakvi li su ovde običaji? - pitala se. Da li se ide odmah pravo na podijum sa svetlostima i uključuje u svetleće šare, ili se očekuje da ćete prvo prići šanku i nešto popiti i razmeniti koju pošalicu uz grohotni smeh?
     Pogleda prema šanku. Desetak mušterija je tamo već sedelo, većinom muškaraca, dvojica su je otvoreno merili pogledom, s onim izrazom pazi-nova-cura. Kleo im uzvrati pogled, hladno i bez snebivanja. Sasvim obični momci, osrednje privlačni, tridesetih ili tek zašli u četrdesete godine, odeveni u klasična odela poslovnih ljudi, normalno podšišani: mladi pravnici, komercijalisti, možda berzanski posrednici - tipični mladi ljudi koji s uspehom prave karijere i sada su izašli da se malo provedu, ona vrsta koju biste mogli da sretnete bilo gde. Vidi ovoga - visok, atletski građen, kovrdžave kose, s naočarima. Blagi, ironični smešak, staložen, ispitivački pogled. Gotovo da deluje profesionalno. A ipak, ipak - iza tog glatkog, pametnog čela ko zna kakve se čudne misli roje i šta tu ključa! Koliko se skrivenih duša tu gura i izviruje! Stravično. Primamljivo.
     Neodoljivo.
     Kleo je odolela. Samo polako, samo polako. Umesto da priđe baru, ona se mirno i vedra lica uputi onima na podijumu, pronađe jedno prazno mesto, namesti se, upravi pogled prema ogledalima na drugoj strani prostorije. Rastavljenih nogu, stopala čvrsto priljubljenih uz pod, obešenih ramena. Kugla koja se vrtela rasipala je talase crvene i ljubičaste svetlosti hiljadostruko raspršene, pravo u njeno uzdignuto lice.
     Hajde. Hajde. Hajde. Hajde. Ti si Kleo. Ti si Džudi. Ti si Lija. Ti si Liza. Hajde. Hajde. Hajde. Hajde. Sjaj joj se u kaskadama prelivao preko ivica duše, zapljuskivao bedeme njene ličnosti. Dođi, uđi, preplavi me, rascepi me, zameni me. Ti si Lija i Liza. Ti si Kleo i Džudi i Lija i Liza. Hajde. Hajde. Hajde. Hajde.
     U glavi joj se vrtelo. Pred očima joj se zamutilo. Soba se zavrte oko nje.
     Je li to to? Da li se to ona deli na dvoje? Ili se zamenjuje? Možda da. Možda, u svakome, čak i u njoj postoji sposobnost za tako nešto, i da bi se probudila dovoljno je samo da bude svetlosti, ogledala, pravog ambijenta, volje.
     Ja sam mnogo njih. Ja sam mnogolika. Ja sam Kleo koja se pretvara u Liju. Ja sam Džudi, i ja sam...
     Ne. Ja sam Kleo.
     Ja sam Kleo.
     Vrti mi se u glavi i pozlilo mi je, i ja sam Kleo i samo Kleo, kao što sam oduvek bila. Ja sam Kleo i samo Kleo, i sada ću pasti.

     "Polako", reče on. "Jeste li dobro?"
     "Bolje mi je, čini mi se. Auu!"
     "Niste odavde, a?"
     "Iz Sakramenta. Kako ste pogodili?"
     "Suviše ste brzo prešli na podijum. Ovdašnji svet zna za jadac. Ovaj lokal ima najbrža ogledala na celom zapadu. Oduvaće Vas, ako ne pazite. Ne možete tek tako izaći i krenuti odmah na ono najveće - morate se polako i postepeno prilagođavati. Jeste li sigurni da Vam nije ništa?"
     "Čini mi se."
     On je bio onaj visoki momak iz bara, atletski građen, profesionalac. Pretpostavljala je da je stigao da je uhvati pre nego što je pala, jer nije osećala modrice.
     Rukom ju je sada ovlaš pridržavao za desni lakat i blago gurao ka jednom od stolova pored zida.
     "Kako se sada trenutno zoveš?" upita je.
     "Džudi."
     "Ja sam Ven."
     "Pa, zdravo, Vene."
     "Jesi li za konjak? Da se još malo bolje povratiš."
     "Ne pijem."
     "Nikada?"
     "Lija je ona koja pije", reče ona.
     "A, tako. Stara priča. Ona se nacvrca a ti posle budeš mamurna. I ja imam jednog takvog, samo što je to kod njega kineska hrana. Baš ga briga što moj sistem za varenje ne podnosi rakove u ljutom i kiselom sosu. Nadam se da joj vraćaš ravnom merom."
     Kleo se nasmeši i ne reče ništa.
     On ju je pažljivo posmatrao. Da li je bio zainteresovan ili samo učtiv prema devojci koja očigledno nije umela da se snađe daleko od kuće? Zainteresovan, odluči ona. Izgleda da je poverovao u priču o Liji.
     Pazi sada, upozori Kleo samu sebe. Nasigurniji način da se pre ili posle odaš je da počneš da gomilaš pojedinosti koje zvuče ubedljivo.
     Ono što treba da radi, znala je, bilo je da nastoji da deluje ubedljivo bez mnogo truda; sedi lepo, slušaj njega, saznaj kako to zaista ide među tim svetom.
     "Šta radiš, tamo u Sakramentu?"
     "Ništa posebno zanimljivo."
     "Sirota Džudi. Posrednik u kupovini nekretnina?"
     "Kako si pogodio?"
     "Svaka druga žena koju u poslednje vreme upoznam bavi se posredstvom u kupovini nekretnina. Šta je Lija?"
     "Šljokara."
     "Tu se baš ne zarađuje bogznakako."
     Kleo slegnu ramenima. "Ona to i ne mora. Mi ostale je izdržavamo."
     "Nekretnine i šta još?"
     Nije bila sigurna da pravila ponašanja mnogolikih dozvoljavaju da se priča o svojim drugim ličnostima. Ali bila se pripremila unapred. "Liza je arhitekt-specijalista za uređivanje pejzaža i otvorenih prostora. Kleo radi na proizvodnji softvera. Sve smo stalno zauzete."
     "Liza bi trebalo da se upozna s Čakom. Pravi je đavo za hortikulturu. Ortak u firmi za iznajmljivanje biljne dekoracije - znaš, ogromne dracene i filadendroni za kancelarije, toliko-i- toliko mesečno, zamenjuje ih kada više ne deluju sveže. Liza i Čak bi celu noć umeli da pričaju o palmama i bromelicejama i kaktusima."
     "Treba da ih upoznamo."
     "Da, trebalo bi."
     "Ali prvo moramo upoznati Vena i Džudi."
     "A, potom, možda Vena i Kleo", reče on.
     Za trenutak je potrese osećanje straha. Zar je već uspeo da je otkrije? "Zašto Vena i Kleo? Kleo je trenutno odsutna. Ti razgovaraš sa Džudi."
     "Polako. Polako!"
     Ali ona nije mogla da se zaustavi. "Ne mogu ti isporučiti Kleo tek tako, znaš. Ona živi onako kako hoće."
     "Polako", ponovi on. "Sve što sam hteo da kažem jeste da Ven i Kleo imaju sličnosti. Ven takođe radi na softveru."
     Kleo se opusti. Reče, uz mali smešak: "Oh, pa nije valjda, zar i ti? Zar baš svako, u poslednje vreme? Ja sam mislila da si ti u nekoj od akademskih karijera. Profesor univerziteta ili nešto slično."
     "Jesam. U Kaliforniji."
     "Softver?"
     "U izvesnom smislu. Lingvistika. Metalingvistika, u stvari. Moja oblast je jezik jezika - osnovni podskupovi, nervne koordinate komunikacije, osnovni programi koje koristi čovečiji mozak, operacioni sistemi. Um kao kompjuter, kompjuter kao um. Na tu temu umem da postanem veoma dosadan."
     "Meni um ne izgleda kao dosadna tema."
     "Meni, ipak, nekretnine ne izgledaju kao dosadna tema. Pričaj mi o hipotekama na hipoteke i o trostrukom iznajmljivanju."
     "A ti meni pričaj o Čomskom i o Bendžaminu Vorfu", reče ona.
     On razrogači oči. "Čula si za Bendžamina Vorfa?"
     "Magistrirala sam komparativnu lingvistiku. To je bilo pre nekretnina."
     "Eto kakav sam ja baksuz", reče on. "Imam dragocenu priliku da saznam šta najbolje prolazi u tržnim centrima, a ona hoće sa mnom da priča o Vorfu i Čomskom."
     "Mislila sam da je svaka druga žena koju u poslednje vreme srećeš posrednik u trgovini nekretninama. S njima pričaj o tržnim centrima."
     "One sve hoće da razgovaraju o Vorfu i Čomskom. Zvuči intelektualnije."
     "Jadni Ven."
     "Jeste. Jadni Ven." A onda se nagnu k njoj preko stola i reče, ublažavajući ton. "Znaš, nije trebalo da napravim onaj štos o Venu i Kleo. Ispao sam veoma nasrtljiv."
     "Sve je u redu, Ven. Nisam to ozbiljno shvatila."
     "Izgledalo je da jesi. Delovala si veoma ljutito."
     "Pa, možda sam i bila u početku. Ali onda sam shvatila da se samo zavitlavaš."
     "Ipak, nije trebalo to da kažem. Bila si potpuno u pravu: Sada je Džudino vreme. Kleo nije ovde, i ništa ne mari. Hoću da upoznam Džudi."
     "Upoznaćeš je", reče ona. "Ali moći ćeš i Kleo, i Lizu i Liju. Upoznaću te sa celim društvom. Nemam ništa protiv."
     "Jesi li sigurna?"
     "Potpuno."
     "Neki od nas drže svoje druge ličnosti u strogoj tajnosti."
     "Zaista?" upita Kleo.
     "Ponekad. Ne uvek."
     "Meni ne smeta. Možda ćeš još noćas upoznati neke od mojih." Ona baci pogled ka podijumu. "Mislim da sam se sasvim povratila. Htela bih opet da oprobam ogledala."
     "Da se zameniš?"
     "Da se udvojim", reče ona. "Htela bih da prizovem Liju. Ona da pije, ja da razgovaram. Hoće li ti smetati ako i ona bude s nama?"
     "Neće, pod uslovom da nije od onih prljavih pijanica. Ili podmuklih."
     "Mogu da je držim pod kontrolom kada smo udvojene. Hajde, provedi me kroz ogledala."
     "Samo vodi računa. U San Francisku nisu kao ona u Sakramentu. To si već iskusila."
     "Ovog puta ću paziti šta radim. Hoćemo li izaći na podijum?"
     "Svakako", reče on.
     Kada su pošli ka podijumu priđe im jedan vitki mladić u majici sa kratkim rukavima, otprilike tridesetih godina. Obrijana glava, debeli brkovi, medaljoni, čizme. Baš pravi momak iz San Franciska, pravi peško. On se namršti na Kleo i upilji se u Vena.
     "Jesi li ti, Nede?" upita.
     Ven se namrgodi i odmahnu glavom. "Nisam. Sada nisam."
     "Oprosti. Izvini, molim te, trebalo je da shvatim." Čovek sa obrijanom glavom pocrvene i žurno se udalji.
     "Hajd'mo", reče Ven Klei.

     Ovoga puta bilo joj je lakše da održi ravnotežu. Pomoglo joj je i to što je znala da je on u blizini. Pa, ipak talasi svetlosti koja se prelamala nadolazili su, udarajući o nju, udarajući, udarajući. Napadali su je celu: svirepo, neumitno, nadmoćno. Morala je da se bori s lupanjem srca, dobovanjem u slepoočnicama, malaksalašću u kolenima. I u tome su oni nalazili zadovoljsttvo? To li je njihovo vrhunsko uživanje?
     Ali oni su bili mnogoliki a ona je bila samo jedna Kleo, i u tome je - znala je - ležala ona bitna razlika. Izgleda da je umela dobro da se pretvara. Mogla je da izmisli i odigra Džudi, Lizu, Liju, da svakoj od njih dodeli po mali ugao u svojoj ličnosti, da im da različite glasove, izraze lica, individualnost i identitet. Dok je kod kuće probala pred ogledalom uspevala je da ubedi samu sebe. Možda je čak uspela da ubedi i njega. Ali dok je kovitlac svetlosti naginjao i ljuljao bezbroj isprepletanih ogledala i u slalomu prilazio kapijama njene uskomešane duše, u njoj se počeo rađati očajnički strah da nikada neće uspeti da postane jedna od njih, ma kako vešto podražavala njihove zapetljancije.
     Je li zaista tako? Zar je zauvek osuđena da ostane izvan njihovog neodoljivog sveta i da beznadežno zaviruje u njega? Još je rano da se zna - isuviše rano, pomisli, da se prizna poraz.
     Ovoga puta uspela je makar toliko da ne padne. Podvrgavala se mučenju ogledalima dokle god je mogla da izdrži, a potom, ne čekajući na njega, siđe s podijuma i krenu - pažljivo, pažljivo hodajući po konopcu zategnutom iznad provalije - ka baru. Kada je u glavi prestalo da joj se vrti naručila je piće i oprezno srknula. Mogla je da oseti kako joj se alkohol polako, centimetar po centimetar, razliva kroz krvotok. To je umiri. Ven je u zanosu stajao na podijumu, i s vremena na vreme bi zadrhtao iznenada i kao u grču, i to je trajalo samo delić sekunde. Znala je da se udvajao: prizivao je jednu od svojih ličnosti. Mnogoliki su uglavnom zato i dolazili u te klubove. Njihovi raznovrsni identiteti više nisu bivali primorani da borave u strogo odvojenim odeljcima njihovog uma. Uz pomoć ogledala i svetlosti oni veštiji su umeli da spoje za kratko vreme dve ili, čak, tri svoje ličnosti u nešto složenije. Kada se vrati ovamo, mislila je, on će biti Ven plus iks, a ja ću morati da se pravim da sam Džudi plus Lija.
     Počela je da se priprema na to. Sa Džudi je bilo lako. Džudi je uglavnom bila istinska Kleo, žena posrednik za nekretnine iz Sakramenta, uz dodatak Kleinih shvatanja o tome kako je biti jedno od mnogolikih. A Lija? Kleo ju je zamišljala kao curu od dvadeset tri godine iz Los Anđelesa, nekadašnju juniorsku zvezdu u tenisu koja je slomila nožni članak prilikom jednog glupog skoka i kasnije se odala piću da bi olakšala bol i gubitak karijere. Nesputana obzirima, nepredvidljiva, neuredna, žestoka, surova: sve ono što Kleo nije bila. Da li bi možda mogla da bude Lija? Povuče duboki gutljaj pića i namesti Lijin izraz lica: pogled tvrd i svetlucav; mišići na obrazima zategnuti.
     Ven je upravo napuštao podijum. Kretnje kao da su mu se promenile: bio je ukočen, gotovo trapav, visoko podignutih ramena, čudno izbačenih laktova. Izgledao je toliko drukčije da se pitala da li ja uopšte to isti čovek.
     "Nisi se zamenio, zar ne?"
     "Udvojio sam se. Pol je sada sa mnom."
     "Pol?"
     "Pol je iz Teksasa. Geolog, fantastični pokeraš, svira gitaru." Ven se nasmeši, i to je izgledalo kao da je povukao u sebi neki menjač brzine. Dubljim glasom i razvučeno, on progovori: "I bo'me dobro pevam, gospoja. Ven je ljubomoran, jer njegovo pevanje nije ni za cvonjka. 'Oćete da trgnemo još po jednu, a?"
     "Aha", reče Kleo, nemarno, onako po Lijinski.

     Stan mu je bio u blizini; veselo, prozračno, komotno mestašce u oblasti gde se nalazilo pristanište za jahte. Odmah se videlo da mu je život bio podeljen na više delova: izbor grafika i drugih slika po zidovima odavao je ukus četvorice ili petorice ljudi, od koji je jedan imao veliku sklonost ka živopisnim scenama izlaska sunca iznad Velikog kanjona u Koloradu, drugi ka Pikasu i Mirou, a neko treći ka prefinjenim, impresionističkim prizorima pariskih ulica i cvetnih trgova. Soba, ogromnih prozora okrenutih suncu, sadržala je najveće i nazdravije kućne biljke koje je Kleo ikada imala priliku da vidi. Druga soba je bila pretrpana tehničkim knjigama i naučnim časopisima, a treća bila opremljena s tri do četiri blistave mašine za vežbanje mišića. Neke sobe su bile upravo nastrano uredne i čiste, neke u neverovatnom haosu. Neke su bile nameštene jednostavno i oskudno, druge, pak, nemarno i pretrpano. Stalno je očekivala da će naići na ostale stanare kako tumaraju unaokolo. Ali nije bilo nikoga, samo Ven. I Pol.
     Pol je natočio piće i tiho počeo da svira gitaru, pričajući joj razmetljive priče o svojim istraživanjima ruda po visoravnima zapadnog Teksasa. Pol je na španskom otpevao nešto što je zvučalo dosta skaredno, a Kleo, preuzevši Lijin glas, zvonko je pratila refren, namerno grešeći u tonalitetu. Ali onda je Pol otišao, i Ven se spustio sasvim blizu pored nje na divan. Hteo je da sazna još ponešto o Džudi i ispričao joj je nešto malo o Venu, i nijedna druga ličnost nije im se umešala u razgovor. Bila je sigurna da je to namerno. Ostali su do kasno u noć. Pol se vratio pred kraj, da im ispriča nekoliko viceva i da tiho otpeva ponoćnu pesmu, ali kada su njih dvoje otišli u spavaću sobu, bila je s Venom. U to je bila sigurna.
     A kada se ujutro probudila bila je sama. Odjednom se zbunila i nije mogla da se seti gde je, ali već u sledećem trenutku znala je, i znala je i kako se tu našla, pa je sela u postelji i zatreptala očima. Ušla je zatim u kupatilo i pljusnula šaku vode preko lica. Nije se potrudila ni da se obuče, već je šljapkajući krenula po stanu, tražeći Vena.
     Našla ga je u sobi za vežbanje kako radi na mašini za veslanje, ali to više nije bio Ven. Bio je odeven u tesne farmerke i belu majicu s kratkim rukavima, i izgledao je nekako mlađi, mršaviji, življi. Na čelu su mu se iskrile kapljice znoja, ali nije delovao zadihano. Uputio joj je hladnokrvan, nezainteresovano procenjivački, potpuno aseksualan pogled, kao da mu uopšte nije bilo neobično što se jedna gola žena stvorila u kući, i nije bio ni najmanje zbunjen zbog toga. "Dobro jutro. Ja sam Ned. Drago mi je što smo se upoznali." Glas mu je bio viši od Venovog, mnogo viši od Polovog, i nekako čudno, preterano tačno, izgovarao je svaki slog.
     Zaprepašćena, odjednom puna snebivanja i kajući se što se nije obukla pre nego što je izašla iz spavaće sobe, ona jednom rukom prekri dojke, iako mu njena golotinja izgleda nije ništa značila. "Ja sam - Džudi. Došla sam s Venom."
     "Znam. Pročitao sam u našoj beležnici." On gipko povuče vesla na mašini, zabaci se unazad, potom se naže napred. "Posluži se sama iz frižidera", reče. "Ne ustručavaj se, kao da si u svojoj kući. Ven ti je ostavio pisamce u kuhinji."
     Ona je buljila u njega: njegove šake, usne, dugačke, mišićave ruke. Setila se njegovog dodira, poljupca, mekoće njegove kože. A sada, ta savršena ravnodušnost. Ne. Nisu to bili njegovi poljupci, njegov dodir. Bili su Venovi. A Vena sada više nije bilo. U njegovom telu sada je obitavao drugi stanar, neko koga nije uopšte poznavala i koji se nije sećao sinoćnih zagrljaja. Pročitao sam u našoj beležnici. Oni su jedan drugom ostavljali podsetnike, biltene. Kleo se naježi. Znala je, manje-više, šta može da očekuje, ali sam doživljaj se veoma razlikovao od pukog čitanja o tome. Oseti se gotovo kao da je upala među bića sa druge planete.
     Ali to si sama htela, pomisli. Zar ne? To nešto zagonetno, tajnovito, nepredvidljivo, prosto sablasno? Htela je da malo prokrstari jednim drugim svetom jer je njen vlastiti postao tako bajat, uzak, skučen. I evo je, tu je. Dobro jutro. Ja sam Ned. Drago mi je što smo se upoznali.
     Venovo pisamce bilo je zakačeno za frižider malom, žutom magnetnom zakačaljkom u obliku bubamare. VEČERAS NA VEČERU KOD MIŠELA? TI I JA I KO ZNA KO JOŠ. POZOVI ME.
     Tako je počelo. Sledećih deset dana viđali su se svako veče. Obično bi se sastali u nekom restoranu s tri zvezdice, večerali dugo i intimno, vraćali se u njegov stan. Jedne blage, vedre noći odvezli su se na plažu i gledali talase kako se lome o Greben foka, sve dok ponoć nije već davno prošla. Jednom drugom prilikom prošetali su se kroz Ribarski kej, i vratili se s tri kese pune lepljivih uspomena na tu šetnju, a da ni sami nisu znali otkuda im.
     Ven mu je bilo glavno ime - videla ga je jedne noći na kreditnoj kartici - i to je izgleda bio i njegov glavni identitet, iako je, znala je, imao mnogo drugih. U početku je nerado pričao o tome, ali četvrte ili pete noći rekao joj je da ima devet važnijih ličnosti i šesnaest manje značajnih. Pored Pola, geologa, Čaka, koji se bavio hortikulturom, i Neda, homoseksualca, Kleo je čula da postoji i Nat, špekulant na berzi - imao je pedeset godina i bio je debeo, svake nedelje sticao je bogatstvo i provodio vreme ili u Las Vegasu ili na Majami Biču; Henri je bio pesnik, koji se stideo i nikada nije dozvoljavao da mu neko pročita ono što piše; Dik je učio za glumca; Hal je nekada predavao pravo na Harvardu; Dejv je vozio jahtu; Nikolas je bio hazarder na kartama.
     A zatim je bilo i onih koji su se pojavljivali tek delimično; neki nisu imali ni imena, samo su čudno govorili i voleli su da se prave važni.
     Ipak, te njegove druge ličnosti viđala je veoma retko. Kao i drugi mnogoliki, i on je patio od povremenih preobražaja mimo svoje volje. Jedne noći, dok su vodili ljubav, iznenada je postao Hal, a jednom drugom prilikom ceo sat je bio pretvoren u Dejva, a u magnovenjima javljali bi se i Henri i Nikolas. Kleo bi odmah primetila kad god bi se takva zamena odigrala. Ti trenuci bili su joj zastrašujući i uzbudljivi, i nekako čudno zabavni. Ali, uopšte uzev, on je veoma dobro vladao sobom, i ostajao je Ven, kao da oseća jaku potrebu da nju doživi kao Ven, i samo kao Ven. Ponekad bi se udvojio, dovodeći Pola da peva uz gitaru, ili Dika da joj recituje neki sonet, ali i u tim trenucima Venova ličnost je ostajala prisutna i vladala situacijom. Izgleda da je bar ponekad umeo da se udvoji po svojoj volji, bez pomoći ogledala i pomoći svetlosti. Od kada je znao za sebe bio je aktivan i uspešan mnogoliki - još od detinjstva, možda čak i od rođenja - i godinama se posvećivao zadatku da ovlada svojim podeljenim umom.
     Svi njegovi likovi koje je upoznala u osnovi su bile privlačne ličnosti: bili su energični, stabilni, odlučni muškarci, koji su uživali u životu i izgleda da su znali kako da sebi pribave ono što žele. Iako su se međusobno veoma razlikovali, ona ih je bez teškoća sve mogla pratiti unazad do Vena, od koga su se, tako je mislila, svi oni odvojili. Jedina zagonetka bio joj je Nat, igrač na berzi. Kleo je jedva mogla da zamisli kako on izgleda kada postane Nat - slatkorečiv i opak, to da, ali kako je uspevao da izgleda petnaest godina stariji i teži četrdeset funti? Možda je sve to izvodio izrazima lica i držanjem. Ali nikada nije uspela da vidi Nata. I vremenom je shvatila da misli isuviše uprošćeno ako Pola, Dika, Neda i ostale shvata samo kao Vena koji svoju ličnost proširuje na razne načine.
     Ali i sam Ven je bio isto onoliko nepotpun kao i ostali. Bio je samo jedan od mnogih koji su se razvili paralelno, svaki od njih autonomno, svaki od njih samo delić jedne celine. Iako je Ven vladao telom najveći deo vremena, ipak nije imao predstavu o tome šta one druge ličnosti rade dok one vladaju, pa je i sam morao da se osloni na nagađanja, čudne tragove, i one beleške i poruke koje bi se potrudili da mu ostave, kako bi mogao da zna šta se događalo dok on nije bio u svesti. "Jedini koji sve zna je Majkl. On ima sedam godina, pametan je kao lisica, i sve vreme održava kontakt sa svima vama."
     "Zapis tvoje memorije", reče Kleo.
     Ven klimnu glavom. Svi mnogoliki, znala je imali su po jednu ličnost koja je uvek bila potpuno svesna i znala šta sve ostale rade - većinom neko dete, posmatrača koji je boravio daleko u dubinama uma, igrao se svojih igara i izranjao samo kada bi bilo potrebno da se izbegne neka kriza koja bi ugrozila celu grupu. "Samo nas je obavestio da je Etiopljanin", reče Ven. "I tako mi svake dve do tri nedelje odemo preko Ouklenda u jedan etiopski restoran koji on voli, i tu se on udvara kelnericama na amfarskom jeziku."
     "To vam i nije neka preteška obaveza. Čula sam da su etiopljani veoma lep narod."
     "Svakako. Ali oni svi misle da je to samo šala, a i Majkl ne zna kako da osvoji ženu. Tek mu je sedam godina, znaš. I zato Ven od svega toga nema nikakvu korist sem što malo vežba komparativnu lingvistiku, i pokvari stomak. Etiopska hrana je najzačinjenija na svetu. A ja ne podnosim začinjenu hranu."
     "Ni ja", reče ona. "Ali Liza je obožava. Naročito meksikansku. Uostalom, niko još nije rekao da je lako živeti u istom telu sa drugima, zar ne?"

     Znala je da mora da pazi kad ispituje Vena o načinu na koji živi, kao jedan od mnogolikih. Jer i ona je trebalo da bude jedna od njih. Ali iskoristila je to što je iz Sakramenta kao opravdanje što naizgled ima stvari koje ne zna o običajima mnogolikih i njihovom svakodnevnom načinu življenja. Iako je i ona još od detinjstva znala da je mnogolika - tako mu je rekla - rasla je u sredini koja nije rado prihvatala podeljene ličnosti, za razliku od San Franciska gde je već godinama otvoreno postojala jedna potkultura mnogolikih. U svojoj usamljenosti, ne znajući da ima još mnogo takvih kao što je ona, u početku je mislila da boluje od ozbiljnog duševnog poremećaja. Tek nedavno, tako mu je rekla, počela je da shvata ogromne prednosti života mnogolikih; bogatstvo složenost, punoću obdarenosti i doživljaja u kojima je mogla slobodno da uživa jedna mnogolika duša. I zato je došla u San Francisko. Zato je tako žudno upijala sve što joj je on kazivao o sebi.
     Pazila je, takođe, kad god je prikazivala svoje druge ličnosti. Želela je da ne mora da se pretvara da ih ima. Ali ipak ih je morala ispoljiti s vremena na vreme, već i samo zato da bi održala Venovu zainteresovanost za sebe. Ravnodušnost mnogolikih prema jednolikima bila je opštepoznata. Smatrali su ih tupim, isuviše jednostavnim, dvodimenzionalnim. Tražili su uzbuđenja u tome da zagrle jednu osobu a otkriju drugu, ili čak dve, ili tri. I zato mu je davala Lizu, davala mu Liju, davala mu Džudi-koja-je-bila-Kleo i Kleo-koja-je-bila-neko-drugi, i često, kad su bili u krevetu, prelazila je iz jedne u drugu ličnost naizgled mimo svoje volje i neočekivano.
     Liza je bila mirna, obuzdana, strogo moralna osoba. Potpuno se prenerazila kada je, između dva treptaja oka, otkrila sebe u zagrljaju nepoznatog čoveka. "Ko ste Vi? Gde sam ja?" vrisnula je, otkotrljavši se u stranu i sklupčavši se kao fetus u majčinoj utrobi.
     "Ja sam Džudin prijatelj", reče Ven.
     Ona ga je belo gledala. "Znači, opet igra svoje stare igre."
     Izgledao je povređen, zbunjen, zabrinut. Pustila ga je da se malo predomišlja da li će usred noći morati da je vraća u njen hotel. A onda je dozvolila da vragolasti osmeh pređe preko Lizinog lica, dozvolila da Lizina usplahirena stidljivost popusti, dozvolila Lizi da omekša i da se opusti, dozvolila Lizi da počne da prede...
     "Pa, kada smo se već našli - kako ono reče da se zoveš?"
     To mu se dopalo. Dopadala mu se i Lija - neobuzdana, slatka, bučna, puna uzdaha, vapaja, jedna od onih koje se ritaju i tresu, koja ga je svukla s kreveta na pod i tamo nastavila da se tumba s njim. Činilo joj se da mu se dopada i Kleo, iako je to bilo teže pogoditi jer Klein stil je bio uzdržan i s visine, ozbiljan, barokan, nedokučiv. Brzo bi prelazila s jedne na drugu, ponekada bi u toku samo jednog sata prošla kroz sve četiri. Vino, tako mu je rekla, kod nje izaziva brze zamene ličnosti. Obavestila ga je da ima još nekoliko drugih ličnosti, na većoj dubini i fragmentarnih. Nagovestila je da su nemirne, duboko neurotične, samoubilačke: bile su pod kontrolom, rekla je, i neće se oteti da mu nanesu neko zlo, ali ostavila je da takva mogućnost i dalje lebdi u vazduhu, da bi njihov odnos učinila uzbudljivijim a i svoju ulogu verodostojnijom.
     Izgleda da je delovalo. Bilo je očevidno da uživa u njenom društvu. Već je počela da se upušta u maštanja kako bi bilo da se preseli iz Sakramenta, iznajmi stan, možda čak i da se useli kod njega, iako bi to sigurno bio veoma čudan život, pun izazova. Jer živela bi s Polom, Nedom, Čakom i svima ostalima, ne samo s njim, ali kako je sve to bilo čudesno, kako ju je mamilo i kopkalo da pokuša!
     A onda, desetog dana, on iznenada postade veoma napet i neobično natmuren. Upitala ga je šta mu je, on je izbegavao da odgovori, ona je navaljivala, i on napokon reče, "Da li zaista želiš da znaš?"
     "Dabome."
     "Smeta mi što nisi istinska, Džudi."
     Dah joj se preseče. "Šta, do vraga, hoćeš da kažeš?"
     "Znaš ti dobro šta hoću", reče on mirno i pun tuge. "Nemoj više pokušavati da se pretvaraš. Nema smisla."
     Bilo je kao da ju je neko munuo u rebra.
     Okrenula se u stranu i dugo ćutala, pitajući se šta da kaže. I to baš sada kada je sve tako lepo krenulo, kada je već počela da veruje da uspeva u svojoj maskaradi.
     "Znači ti si znao?" upita plaho.
     "Naravno da sam znao. Znao sam od prvog časa."
     Drhtala je. "Kako si pogodio?"
     "Ima hiljadu načina. Kada se zamenimo mi se promenimo. Glas, Oči. Zategnutost mišića. Način istraživanja. Čak i moždani talasi. Test za ispoljavanje potencijala to može da pokaže. Baci mi snop jake svetlosti u oči i ja ću emitovati određenu krivulju moždanih talasa, koja će kod Neda biti drukčija, kod Čaka, opet, drukčija. Ti i Liza i Kleo i Lija sve ćete biti jednake u tom pogledu. Mnogoliki nisu glumci, Džudi. Mnogoliki su odvojeni umovi u istom mozgu. To je naučno dokazano. A ti si samo glumila. To si radila veoma dobro, ali nikako nisi mogla da me prevariš."
     "Znači, pustio si me da od sebe pravim budalu."
     "Nisam."
     "Zašto si... kako si mogao..."
     "Video sam te kako ulaziš one prve večeri i privukla si me na prvi pogled. Gledao sam te kako odlaziš na podijum i kako se onesvešćuješ, i po tome sam znao da nisi mnogolika i pitao sam se: šta ona kog vraga traži ovde? Onda sam ti prišao, i tu me je uhvatilo. Osetio sam nešto što nikada ranije nisam osetio. Zvuči li ovo kao stara, otrcana, ljubavnička šarena laža? Ali istina je, Džudi. Ti si prva jednolika žena za koju sam se zainteresovao u svom životu."
     "Zašto?"
     On odmahnu glavom. "Ima nešto u tebi... tvoja snažna ličnost, stalno budna svest, možda čak i ta tvoja žarka želja da se praviš da si mnogolika... Ne znam. Tek uhvatilo me je, uhvatilo me je, i to dobro. I ovo je bilo čarobnih desetak dana. Zaista tako mislim."
     "Dok ti nije dosadilo."
     "Nisi mi ti dosadila, Džudi."
     "Kleo. To mi je pravo ime, ime jednolike. Džudi ne postoji."
     "Kleo", reče on kao da usnama meri tu reč.
     "Znači, nisam ti dosadila iako sam samo jedna jedina. Pa, to je divno - izuzetno laskavo. Najbolje što sam danas čula. Čini mi se da bi sad trebalo da odem. Ven. Sada si Ven, zar ne?"
     "Nemoj tako da govoriš."
     "A kako hoćeš da govorim? Ja sam očarala tebe, ti si očarao mene, malo smo se poigrali i sada je gotovo. Ja nisam bila ona koja sam, ali ti si dao sve od sebe. Oboje smo dali sve od sebe. Ali ja sam ipak samo jednolika žena i tebi to neće biti dovoljno. Neće, na duže vreme. Još možda samo jednu noć, nedelju dana, možda još i dve nedelje. Pre ili posle potražićeš ono pravo, a ja za tebe nikada neću moći to da budem. Zbogom, Ven."
     "Ne."
     "Ne?"
     "Ne idi."
     "Nema smisla da i dalje ostanem s tobom."
     "Ja hoću da ostaneš."
     "Ali, ja sam jednolika, Ven."
     "Ne moraš to i ostati", reče on.

     Psihoterapeut se zvao Berkhalter i ordinacija mu se nalazila u jednom od tornjeva Embarkadero. Svi mnogoliki u San Francisku gledali su u njega kao u božanstvo. Bio je specijalista za elektrofiziološku integraciju, posebno primenjenu na poremećaje mnogolikih ličnosti. Oni koji su u sebi nosili mračne i demonske osobe, koje su ugrožavale stabilnost cele grupe, odlazili su kod njega da bi te ličnosti uništili ili bar naučili da ih drže na uzdi. Oni koji su želeli da njihove latentne ličnosti, potisnute od onih komunikativnijih, izbiju na površinu i ostanu zdrave i delotvorne takođe su odlazili kod njega. Oni čiji je mnogoliki život bio pravo mučenje šizoidnih smućenosti, umesto da bude bogata kontrapunktalna simfonija puna zadovoljstva, predavali su se u ruke dr Berkhaltera da ih izleči, što je on, tokom vremena, i činio, tokom poslednjih nekoliko godina počeo je da razvija metod koji je nazvao obogaćenje ličnosti. Ven je to nazvao "zabijanje klinova".
     "On može jednoliku osobu da pretvori u mnogoliku?" začuđeno upita Kleo.
     "Ako u njoj postoje takvi potencijali. Ti znaš da je to delimično urođeno. Struktura mozga mnogolikih je u osnovi ipak različita od mozga jednolikih. Prosto, hardver nije isti, moždane vijuge. I onda, ako se javi odgovarajući podsticaj, najčešće u detinjstvu, najčešće ali ne i uvek traumatičan, događa se razdvajanje, različiti identiteti počinju da uspostavljaju svoje teritorije. Ali veoma često se dešava da se mnogolikost nikada ne ispolji, i ti živiš sposobna da budeš gomila drugih ličnosti a da nikada za to ne saznaš."
     "Ima li osnova za pretpostavku da sam ja takva?"
     On slegnu ramenima. "Vredelo bi pokušati. Ako otkrije u tebi određene karakteristike, on već ima delotvorne načine da izazove odvajanja ličnosti u tebi. Da zabije klin, razumeš? Ti iskreno želiš da postaneš mnogolika, je li tako, Kleo?"
     "O, da. Ven. Da!"
     Berkhalter nije bio sasvim siguran. Lepljivom trakom pričvrstio joj je elektrode za lobanju, uperio joj mlaz jake svetlosti u oči, podvrgnuo je testovima verbalne asocijacije, sproveo četiri ili pet različitih elektroencefalogramskih proučavanja, i još nije bio siguran. "Ovo nije obična crno-bela situacija", ponovio je nekoliko puta, mršteći se, natmurivši se. I on sam bio je mnogoliki, ali od njegovih ličnosti tri su bile psihijatri; tako da u vreme dok je ordinirao nikada nije bilo stvarnih problema. Kleo se pitala da li on ponekad saziva konzilijum samog sebe da potvrdi dijagnozu. Posle nedelju dana ispitivanja bila je uverena da za nju nema nade, da je nepopravljiva jednolika, ali Berkhalter je iznenadio zaključkom da bi vredelo pokušati. "U najgorem slučaju", rekao je, "posle nekoliko dana nastupiće spontano ponovno sjedinjavanje, i nećete biti u nimalo gorem položaju nego što ste sada. Ali ako uspemo..."
     Njegova klinika je bila na drugoj strani zaliva, u gradu Moragi. Tu je provela još dva dana, na daljem ispitivanju, a zatim je tri dana uzimala lekove. "To je samo sredstvo protiv napetosti i grčeva", rekla je sestra ohrabrujućim tonom. "Da Vam pojačamo izdržljivost."
     "Izdržljivost čega?"
     "Traume rađanja", reče ona. "Nove ličnosti će početi da se pojavljuju, i to Vam može neko vreme biti neprijatno."
     Lečenje je počelo u četvrtak. Elektrošok, lekovi, opet elektrošok. Bila je pod jakim sredstvima za umirenje. Doživela je sve kao jedan dug san, ali nije osećala nikakve bolove. Ven ju je posećivao svaki dan. Došao je i Čak, i doneo joj dve rascvetale orhideje u saksiji, Pol joj je pevao, i čak ju je i Ned jednom obišao. Ali sa svakim od njih jedva je uspevala da razgovara. Najveći deo vremena slušala je neke glasove. Imala je temperaturu i često nije znala gde se nalazi, a s vremena na vreme bila je sigurna da lebdi dvadesetak centimetara iznad postelje. Vremenom su se ti osećaji povukli, ali ostali su drugi, gotovo isto toliko čudni. Ostali su i glasovi. Naučila je da sa njima razgovara.
     Druge nedelje nisu joj više bile dozvoljene posete. No, nije smetalo. Imala je društva do mile volje, čak i kad je bila sama. Onda je opet došao Ven. "Danas te puštaju kući. Kako si, Kleo?"
     "Ja sam Norina", reče ona.

     Izgleda da ih je bilo pet u njoj. Tako je, bar, rekao je Ven. Ona nikako nije mogla to da zna, jer kada su one vladale telom nje nije bilo - nije spavala, jednostavno, nije bila tu, ništa nije opažala. Ali on joj je pokazao beleške koje su one pisale, rukopisima koje nije prepoznavala i, u stvari, jedva mogla i da pročita, i puštao joj je trake sa snimljenim njenim drugim glasovima: Norina, duboki kontraalt; Nanet, visoki, zadihani glas; Kaća, tvrda, gruba Njujorčanka; i poslednja, koja još nije rekla kako se zove, ali glas joj je imao onaj senzualni prizvuk glumice ili zavodnice s plaže.
     Prvih nekoliko dana nije izlazila iz stana, a zatim je krenula u kratke šetnje, a Ven ili neki od njegovih likova bili su uvek kraj nje. Osećala se kao bolesnik koji prezdravlja. Neka vrsta mamurluka od lekova otupela joj je reflekse tako da se teško nalazila u uličnom saobraćaju, a strepela je i da joj se ne dogodi zamena ličnosti dok bude van kuće. To se uvek događalo iznenada, bez ikakvih znakova upozorenja, i kada bi se opet vratila u svesno stanje smetale su joj praznine u pamćenju, to što ne zna kako se odjednom obrela na Džirardeli-skveru, ili u parku Golden Gejt, ili na bilo kom drugom mestu gde je u međuvremenu neka njena druga ličnost odvela telo.
     Ali bila je srećna. I Ven je bio srećan zajedno s njom. U drugoj nedelji, jedne noći kada su izašli, on se pretvorio u Čaka - Kleo je znala da je to Čak, jer sada je uvek tačno znala koja od njegovih ličnosti preuzima svest - i rekao joj: "Ti čudesno deluješ na njega. Niko od nas ga do sada nije video takvog - tako zadovoljnog, tako ispunjenog..."
     "Nadam se da će to potrajati, Čak."
     "Naravno da hoće! Zašto, pobogu, ne bi potrajalo?"
     Ali nije. Kada je treća nedelja bila na izmaku Kleo je zapazila da već nekoliko dana Norina nije ništa upisala u njihov zajednički podsetnik. To, samo po sebi, nije moralo da bude zabrinjavajuće: dešavalo se da neka od ličnosti reši da utone i da se ne pojavi danima, nedeljama, čak mesecima. Ali zar je bilo verovatno da će Norina, tek došavši na ovaj svet, tako dugo ostati izvan njega? Lin-lin, mala Kineskinja koja se pojavila i razvila tokom druge nedelje i bila Klein zapis memorije, javila je da je Norina otišla. Nekoliko dana kasnije, jedna nova ličnost, po imenu Meti, izronila je i nestala u roku od tri sata, kao nešto što je proključalo iz morskih dubina. Potom nestadoše i Nanet i Kaća, ostavljajući Kleo samu s onim bezimenim, zavodničkim glasom i s Lin-lin. Ona se, dakle, ponovo sjedinjavala. Klinovi koje joj je dr Berkhalter zabio u dušu više nisu držali; um joj je insistirao na jedinstvu i ponovo se spajao u jednu celinu; vraćala se u stanje jednolikosti.
     "Sve su sada otišle", očajno reče Venu.
     "Znam. Gledao sam kako odlaze."
     "Zar ne možemo nešto da preduzmemo? Da li da se vratim Berkhalteru?"
     U očima mu je videla bol. "Neće vredeti", reče on. "On mi je rekao da postoji verovatnoća tri prema jedan da će se ovo dogoditi. Pretpostavljao je da će sve ovo trajati oko mesec dana; to je bilo najviše čemu smo se mogli nadati. I imali smo svoj mesec dana."
     "Bolje da odem, Ven."
     "Nemoj tako govoriti."
     "Ne?"
     "Volim te, Kleo."
     "Nećeš još dugo."
     Pokušao je da se prepire s njom, da joj kaže da mu ne smeta što je jednolika, da jedna Kleo vredi koliko tuce raznih ličnosti i da će se prilagoditi životu s jednolikom ženom. Nije mogao da podnese pomisao da će ga sada napustiti... I tako je ostala; nedelju dana, dve nedelje, tri. Jeli su u svojim omiljenim restoranima. U svežim večerima šetali su se s rukom u ruci. Pričali su o Čomskom i Vorfu čak i o tržnim centrima. Kada bi on odlazio i umesto njega se pojavljivali Pol, Čak ili Hal ili Dejv, izlazila je i s njima ako su to želeli. Jednom je s Nedom izašla u bioskop, i kada je pred kraj osetio da će se zameniti, obgrlila ga je rukom sve dok nije ponovo stekao vlast nad sobom, da bi mogao da vidi kraj filma.
     Ali sve je bilo uzalud. Njemu je bilo potrebno više od onog što mu je ona mogla da ponudi: zamena, udvajanje, složeni prizvuci i odjeci drugih ličnosti što trepte izvan obala svesti. To mu nije mogla pružiti. Bio je kao čovek koji je sebi namerno vezao oči da bi slepoj ženi mogao praviti društvo. Znala je da ne može od njega tražiti da tako provede ceo život.
     I tako, jednog popodneva kada je Ven bio odsutan, ona se spakovala i oprostila od Pola, koji ju je zagrlio i zajedno s njom pustio suzu, i vratila se u Sakramento. "Kaži mu da me ne traži", rekla je. "Najbolje je kada se prekine odjednom i zauvek." Provela je samo dva meseca u San Francisku, ali kao da su joj to bila jedina dva meseca kada je zaista živela, a sve ostalo vreme bilo je provedeno u nekom sivilu.
     U kancelariji za promet nekretninama radio je čovek koji joj je već dve godine govorio da su njih dvoje kao stvoreni jedno za drugo. Kleo je s njim oduvek bila u prijateljskim odnosima; prošle zime išli su nekoliko puta preko vikenda u Taho, na skijanje; jedanput su išli na Havaje, vozili se na izlete do San Dijega. Ali u njegovom društvu nikada nije osećala nešto naročito. Nedelju dana po povratku telefonirala mu je i predložila da se odvezu na sever do prašuma sekvoje i provedu tamo nekoliko dana. Kada su se vratili, preselila se na njegov ortački posed, u blizini grada.
     Teško bi mu se moglo naći zamerke. Bio je blage naravi i privlačan, uspešno se bavio svojim poslom, čitao, voleo dobre filmove, uživao u pešačenju, splavarenju, autostopiranju s rancem na leđima, čak je predlagao da odu u grad kad nastupi operska sezona i da vide nekoliko predstava. Bližio se onom životnom dobu kada se već pomišlja na brak i porodicu. Izgleda da je bio veoma zaljubljen u nju.
     Ali bio je ravan i nezanimljiv, mislila je, ravan kao figura koji je neko izrezao iz kartona: jednoliki jedan mozak, bez zamene. Bio je samo jedan čovek i takav će uvek biti. Znala je da mu se teško može prebaciti. Ali nikako nije mogla da se veže za nekog ko ima samo dve dimenzije. Svake večeri u njoj su besnele oluje nemira, a nije nikako mogla da mu objasni šta je to muči.
     Jednog kišovitog popodneva, početkom novembra, spakovala je kofer i odvezla se u San Francisko. Uzela je sobu u jednom od motela u Ulici Lombard, istuširala se, presvukla, i otpešačila u Ulicu Filimore. Oprezno je pretražila potez od Ulice Kestenova do Ujedinjenja, i natrag, od Ujedinjenja do Kestenova. Umirala je od straha pri pomisli da će slučajno sresti Vena. Samo ne večeras, molila je. Samo ne večeras. Prošla je pored Đuskališta, nije ušla, zastala ispred kluba koji se zvao Velika Mama, odmahnula glavom, konačno ušla u jedan po imenu Propratne Pojave. Uglavnom žene, kao i obično, ali i nekoliko muškaraca pored šanka, dosta zgodnih. Ni traga od Vena.
     Ona naruči piće i ovlaš zapodenu razgovor s jednim omanjim, kovrdžavim tipom, verovatno umetnikom.
     "Da li često navraćate u ovaj lokal?" upita je.
     "Prvi put. Obično sam odlazila u Đuskalište."
     "Čini mi se da sam Vas tamo viđao. Ili možda nisam."
     Ona se nasmeši. "Kako se sada zovete?"
     "Sendi. A Vi?"
     Kleo duboko udahnu. Oseti nekakvu blagu omamu u glavi, iza očiju. Jesi li to htela? upita samu sebe. Jesam. Jesam. Baš to sam htela.
     "Melinda", odgovori.









Džek Mekdevit: TAJANSTVENA PORUKA
     Ležao je na samom dnu sefa u debelom kovertu od žutog papira za pakovanje. Umalo ga nisam ćušnuo u korpu za otpatke zajedno s hrpom drugih dokumenata, traka i raznoraznih drangulija koje su preostale posle Projekta.
     U stvari sigurno bih to i učinio da je slučajno taj koverat bio obeležen brojem iz kataloga ili zaveden u ma kakav indeks. Ali na njemu nije ništa pisalo, izuzev jednog datuma od pre osamnaest godina koji je bio nažvrljan na brzinu, u donjem desnom uglu, i, ispod njega, još jedna kratka primedba: "40 gh."
     Tamo napolju, u pustinji, kretale su se neke svetlosti. To će, po svoj prilici, biti Brekit koji fino podešava Veliku mrežu za Orina Hopkinsa, koji je upravo u to vreme započinjao posmatranja koja će nekoliko godina kasnije dovesti do novih prodora u teoriji pulsara. Zavideo sam Hopkinsu: bio je nizak rastom, okrugao, ćelav, bez samopouzdanja, a njegove povremeno briljantne ideje drugi su objašnjavali uz cerekanje. Bio je smešan; pa ipak, bio je obeležen onim nevidljivim znakom genijalnosti. I svet će se sećati njegovih ideja još dugo pošto se onaj internat u Karltonu, nazvan po meni, bude raspao u prah i gomilu ruševina.
     Ako i nisam još tada postao svestan svojih ograničenja i napustio svaku nadu da ću ući među besmrtnike (bar od te vrste) - to sam učinio onda kada sam prihvatio položaj direktora u Sendejdžu. Administrativni posao je bolje plaćen od posla aktivnog fizičara, ali je ubitačan za ambiciju.
     A kada neko pripada jezuitskom radu nema čak ni tu, materijalnu, prednost.
     U tim danima Velika mreža je još bila skromna: četrdeset paraboličnih antena, svaka po trideset šest metara u prečniku. Bile su, naravno, na šinama, svaka se mogla kretati za sebe, a sve zajedno izgledale su kao zarubljeni krst. Već dve decenije one su predstavljale samo srce projekta SETI - Traganje za vanzemaljskom inteligencijom. Sada, kada je Projekt bio napušten, upotrebljavali smo ih za korisnije, iako prizemnije poslove.

     Čak i ovako relativno jednostavan sistem bio je dobar: kao što je Hačing Čejni jednom primetio, Velika mreža je mogla da uhvati zvuk paljenja automobilskog motora na Mesecu.
     Zaobišao sam pisaći sto i sručio se u neudobnu drvenu stolicu koju smo nasledili od predhodnog režima. Koverat je bio zatvoren lepljivom trakom koja je vremenom postala krta i odlepljivala se duž ivica. Otvorio sam ga.
     Bilo je već deset sati i petnaest minuta. Radio sam sve vreme, bez večere i tokom prvih noćnih sati, ispunjen dosadom, pijući kafu i razmišljajući da li je baš bilo pametno što sam došao da radim ovde, napustivši Laboratoriju za mlaznu propulziju. Položaj koji je imao veću odgovornost bio je dobar potez u karijeri; ali sada sam već bio siguran da Hari Kuk nikada neće otkriti novu česticu.
     Dve godine ću biti vezan za Sendejdž: dve godine izrade planova i brige za osiguranje; dve godine obedovanja u sterilnom restoranu društvene ishrane u mojoj ustanovi ili u Džimijevom Amoku na Putu 85. A potom, ako sve bude išlo kako treba, mogao sam se nadati još jednom unapređenju, možda u Džordžtaunu.
     Sve bih to rado menjao za Hopkinsovu budućnost.
     Istresao sam šest magnetnih diskova na pisaći sto. Svaki je bio u odvojenom omotu, od one vrste kakve su mnoge naučne ustanove nekada upotrebljavale za snimanje elektromagnetskih zračenja. Diskovi su bili numerisani i obeleženi datumima za trodnevni period iz godine 1991, koja je za dve godine prethodila datumu zapisanom na koverti.
     Na svakoj je pisalo "Prokion".
     Iza mojih leđa, Hopkins i njegova dva saradnika stajali su nagnuti nad monitorima. Brekit, koji već obavio svoj zadatak, sedeo je za stolom i nešto čitao.
     Obradovao sam se kad sam video da se diskete mogu koristiti na Marku VI. Ubacio sam jednu, povezao sve sa vokoderom da bih dobio odštampanu kopiju i izišao da se pridružim Hopkinsovoj grupi dok ceo proces ne bude gotov. Razgovarali smo o plazmi. Slušao sam ih neko vreme, onda sam shvatio da ništa više ne razumem, primetio sam da ni niko drugi oko mene (izuzev nasmejanog debelog čovečuljka) takođe ništa ne shvata, i vratio sam se polako do svog kompjutera.
     Trag je glatko iscrtavao zelene i bele slike na ekranu Marka VI, a stranice teksta uz pucketanje ispadale iz vokodera. Pažnju mi privuče nešto na tim igličastim geometrijskim šarama razasutim po papiru za beleženje. Nešto nalik na ime koje se za čas pojavilo i iščezlo, pre nego što sam ga pročitao.
     Lončić za kafu počeo je da ključa ispod postera sa galaksijom Andromeda. Čuo sam u daljini brujanje avionskog motora, verovatno iz vojne baze Ljuk. Iza mene, Hopkins i njegovi ljudi su se nečemu smejali.
     Na snimku su se ukazivali sistemi šara.
     Polako su izranjali potpuno jednaki skupovi impulsa: signali nisu dolazili iz nekog prirodnog izvora.
     Prokion.
     Smeh, avion, lonac za kafu, radio koji je negde svirao: sve se uklapalo jedno u drugo ukazujući na jednu mogućnost.
     Pre će biti Feniks, pomislio sam.

     Frenk Mejers je bio rukovodilac projekta SETI još od kad je Ed Dikinson umro, pre dvanaest godina. Telefonirao sam mu već sledećeg jutra u San Francisko.
     "Ne", kazao je bez i trunke oklevanja. "To je nečija neslana šala, Hari."
     "Bilo je u tvom sefu, Frenk."
     "Taj prokleti sef stoji već četrdeset godina. U njemu može svašta da se nađe. Izuzev poruke s Marsa..."
     Zahvalio sam mu i spustio slušalicu.
     Cele noći nisam oka sklopio: poneo sam snimljene zapise sa sobom u postelju, i do pet sati ujutru uspeo sam da uočim više od četrdeset različitih sistema impulsa. Izgledalo je kao da signal teče bez prekida: odnosno da je odašiljanje poruke bilo neprekidno, bez vidljivog početka ili kraja, samo s povremenim i neredovnim prekidima, onakvim kakvi bi nastali usled atmosferskih smetnji i, naravno zbog onih dužih perioda za vreme kojih se odredište prenosa nalazi ispod linije obzorja.
     To je, bez sumnje, bila reflektovana zemaljska transmisija: radio-talasi prilično se odbijaju unaokolo. Ali zašto bi neko posle dve godine zapečatio tu grešku i stavio je u sef?
     Prokion je žuto-bela dvojna zvezda klase F3, apsolutne veličine 2,8 koju su nekada obožavali u Vavilonu i Egiptu. (Ima li nečeg što nisu obožavali u Egiptu?) Udaljenost od Zemlje: 11,3 svetlosnih godina.
     U kancelariji ispred moje, Beti Kuper je kucala na pisaćoj mašini, zatvarala ladice na pisaćem stolu, razgovarala s posetiocima.
     Očigledno treba upotrebiti Veliku mrežu; oslušnuti Prokion na 40 gigaherca ili, čak - ako bude potrebno - pretražiti ceo spektar, i utvrditi da li nam zaista nešto kaže.
     Zapitah Beti preko interkoma kada imamo slobodno vreme na Velikoj mreži. "Ništa sledećih sedamnaest meseci", odseče ona.
     To se moglo i očekivati. Raspoloživi uređaji brzo su bivali rezervisani, istog časa kad bi astronomi dobili sredstva veća od onih, više nego oskudnih, koja su uglavnom dobijali tokom poslednjih dvadeset godina. Onaj ko zaželi da se posluži radio-teleskopom morao je da planira svoje vreme daleko unapred. Kako bih mogao da se dokopam Velike mreže na dva sata?
     "Beti, da li biste bili ljubazni da dođete na trenutak?"
     Beti Kuper je došla u Sendejdž iz San Augustina pre dvadeset godina, onda kada je nastala velika seoba zbog SETI-ja. Bila je sekretarica trojici rukovodilaca projekta, Hačingu Čejniju koji je sagradio Sendejdž; njegovom dugogodišnjem prijatelju Edu Dikinsonu; i, konačno, posle Dikinsonove smrti, Frenku Mejersu, mladom čoveku koji je još gradio svoju karijeru, i koji se isuviše dugo zadržao na tom projektu, tako da je - kažu - bio srećan kad su ga ugasili. U svakom slučaju, Mejers je doprineo gašenju projekta već samim tim što ga nije branio.
     Smatrao sam, naravno, da je bio u pravu, iako iz drugih razloga. Bilo je tužno gledati kako se drugim naučnicima uskraćuje upotreba veličanstvenog teleskopa u Sendejdžu dok je trajao onaj groteskni lov na signale od malih zelenih... Mislim da su se mnogi od nas obradovali kada je to prestalo.
     Beti je očekivala da će izgubiti posao. Ali ona je umela da se snađe u ustanovi, imala je dara da zagolica određene sujete i dobro je znala pravopis. Iako je bila protestantkinja, mudro se prilagodila ideji da radi s katoličkim sveštenikom i, začudo, kao da se čak pomalo i vređela što se nisam redovno pojavljivao s tvrdom belom kragnom.
     Postavio sam joj dva-tri pitanja o metodama upotrebe lokalnog razglasa a onda sam, što sam neupadljivije mogao, kazao kako je šteta što projekt nije uspeo.
     Beti je više ličila na bibliotekarku iz Njujorka nego na sekretaricu jedne naučne baze u pustinji. Kosa joj je bila srebrnastosiva. Nosila je naočare s čeličnim okvirom na dugom, srebrnom lancu. Bila je umereno punačka, ali držanje i izgovor bili su joj savršeni i pridavali joj onu osobinu koju pozorišni ljudi zovu "pojava".
     Na moju primedbu oči joj se suziše i pretvoriše u tvrde, crne perle. "Dr Dikinson je uvek govorio da niko od nas neće doživeti da vidi rezultate. Svi koji smo imali veze s programom, čak i vratari, znali smo to." Nije bila od onih žena koje često sležu ramenima, ali iznenadna varnica u njenim crnim očima proizvela je isti utisak. "Drago mi je što nije doživeo da vidi kako se Projekt ugasio."
     Nastala je neprijatna tišina. "Ne zameram Vam, doktore", reče ona konačno, misleći pri tom na moje javno izrečeno mišljenje, da smatram da uređaji nisu dovoljno korišćeni.
     Spustio sam pogled i pokušao da se pomirljivo nasmešim. Mora da sam izgledao apsurdno: njene stroge crte lica omekšaše. Pokazao sam joj koverat.
     "Prepoznajete li ovaj rukopis?"
     Jedva da je i bacila pogled na njega. "To je Dr Dikinsonov."
     "Jeste li sigurni? Mislim da Dikinson nije bio uključen u projekt sve dok Hač Čejni nije otišao u penziju. To je bilo 1993. godine, zar ne?"
     "Tada je preuzeo mesto rukovodioca Projekta. Ali radio je na tehničkim poslovima pod Dr Čejnijem - pa, bar deset ili dvanaest godina pre toga." Oči bi joj zablistale kad god je govorila o Dikinsonu.
     "Nikada ga nisam lično upoznao", rekoh.
     "Bio je dobar čovek." Gledala je mimo mene, preko mog ramena; lice joj je bilo bledo. "Da njega nismo izgubili, možda nikad ne bismo izgubili Projekt."
     "Ukoliko je to bitno", dodadoh blago.
     "Ukoliko je to bitno", potvrdi ona.
     Bila je u pravu, što se tiče Dikinsona. Lepo se izražavao i bio je ubedljiv govornik, autor nekoliko knjiga o raznim temama i, potpuno predan projektu SETI. On bi mogao da zadrži Projekat, uprkos tome što je savezna vlada prestala da daje sredstva i uprkos sve većoj galami njegovih kolega koji su tržili da dobiju više vremena za korišćenje uređaja. Ali Dikinson je bio mrtav već dvanaest godina. Bio se vratio kući u Masačusets da proslavi Božić, kao što je uvek radio. Posle jedne snežne vejavice izišao je da pomogne susedu da raščisti stazu pred kućom i srce ga je izdalo.
     Ja sam tada boravio na istoku, u Džordžtaunu. Još se sećam kako sam žalio zbog genija koji se pre vremena ugasio. Imao je ogroman talenat ali ne i disciplinu; burno je prošao kroz svoju karijeru, bacajući varnice u svim pravcima. Međutim, sve čega bi se dotakao, kao i SETI, nekako se uvek završavalo bez rezultata.
     "Beti, da li se ikada desilo da pomisle da su uhvatili MZ?"
     "Signal malih zelenih?" Odmahnula je glavom. "Ne, mislim da nisu. Stalno su hvatali odjeke i slične stvari. Ali nikada ništa ni blizu toga. Ili je to bio KCOX iz Feniksa, ili neki japanski ribarski brod usred Tihog okeana."
     "Zar nikada nešto što bi se razlikovalo od toga?"
     Jedna obrva joj se malo podiže. "Nikada nešto što bi mogli dokazati. Kad nisu mogli da utvrde šta je, vraćali su se kasnije i opet pokušavali da ga nađu. Bilo kako bilo, tek sve su eliminisali." Da nisu, mislila je, mi ne bismo sada tu stajali i razgovarali o tome.

     Betini komentari ukazivali su da su se sumnjivi signali automatski skladišteni. Srećan što još nisam stigao da izbrišem zastarele podatke, otkrio sam da je zaista tako bilo, i istražio sam sav period unazad do prijema sa Prokiona 1991. godine, u nadi da ću naći neki sličan signal.
     Čekalo me je iznenađenje.
     Nije bilo ničeg sličnog. Nije, čak, postojao ni zapis o prijemu s Prokiona.
     To bi trebalo da znači da su našli objašnjenje i odbacili signal.
     Ali zašto su, onda, dve godine kasnije, zapečatili snimke i stavili ih u sef? Sigurno im nije trebalo toliko dugo vremena da nađu objašnjenje?
     Projekat SETI zasnivao se na pretpostavci da bi ma kakav signal od malih zelenih bio svestan pokušaj komunikacije, što bi značilo da pošiljalac poruke svesno nastoji da je učini razumljivom i da bi logičan način da se to postigne bio upotreba sistema simbola za univerzalne konstante: atomsku težinu vodonika, recimo, ili vrednost broja pi.
     Ali prelaskom u Sendejdž prešlo se takođe i na savršenije i daleko osetljivije aparate. Tako je iskrsla mogućnost da projekat uhvati i neki uzgredan signal, poruku vanzemaljskog porekla namenjenu vanzemaljskim primaocima. Saobraćanje takve vrste bilo bi neizmerno teško za tumečenje.
     Ako je koverat u sefu uopšte bio nešto, onda je to bio baš takav snimak. Četrdeset gigaherca nije idealna frekvencija za međuzvezdanu komunikaciju. Štaviše, bio je bez početka i kraja, bez oblika, bez numerisanih delova, bez ičega što bi pomoglo tumačenju.
     Pustio sam računar da radi na tekstu, koristeći SETI-jev program za jezičku analizu. Onda sam dao uputstva Brekitu da me pozove ako se nešto pojavi, večerao u Džimijevom restoranu i otišao kući. Niko me nije pozvao.
     Nikakva struktura nije se mogla uočiti u tekstu. U engleskom jeziku, na primer može se uvek očekivati slovo "U" posle slova "Q", ili samoglasnik posle suglasničke grupe. Aspirati se retko udvajaju, nikad nema tri uzastopna slova i tako dalje. Ali u poruci s Prokiona sve je izgledalo potpuno proizvoljno.
     Računar je zabeležio šezdeset i jedan različit sistem impulsa, što bi značilo šezdeset i jedan karakter. Nijedna sistem znakova nije se pojavljivao u razmacima dovoljno velikim da bi označio prazan prostor između dve reči. Brojanje učestanosti takođe nije dalo rezultata: Nije bilo kvantitativne razlike u upotrebi od jednog karaktera do drugog. Svi su se pojavljivali približno isti broj puta. Ako je to uopšte bio neki jezik onda u njemu nije bilo samoglasnika.
     I imao je, sve u svemu, isuviše mnogo slova.
     Telefonirao sam Vesu Filipsu, jedinom lingvisti koga sam u to vreme poznavao.
     Da li je moguće da neki jezik bude struktuiran na takav način?
     "Pa, ne bih baš rekao. Sem ako ne govoriš o nekoj vrsti konstrukta. Čak i u tom slučaju..." Zastao je. "Koliko si ono rekao da je bilo karaktera?"
     "Šezdeset i jedan."
     "Hari, mogao bih da ti navedem čitav niz razloga u - recimo - šest različitih naučnih disciplina, zašto je potrebno da u jezicima postoje slova velike i male učestanosti. Da bi jedan jezik imao ravnu 'krivulju' potrebno je da bude namerno struktuiran na taj način, i tada bi morao biti jezik koji nije govorni. Ali kakve bi to imalo praktične vrednosti? I čemu sve to?"
     "I još nešto", dodade on, "šezdeset i jedno slovo izgleda malo previše. Ako tim ljudima treba toliko mnogo znakova da bi međusobno saobraćali, rekao bih da to onda čine bubnjevima."
     Ed Dikinson bio je zagonetka. Za vreme uzajamnih sukoba dveju supersila pred kraj veka bio je stekao međunarodni ugled kao diplomata, i kao govorljivi zastupnik razuma i uzdržanosti. Svi su se slagali u mišljenju da je imao prvoklasan mozak. Pa ipak, malo je postigao u delatnosti koju je za sebe odabrao. Otišao je da radi na Projektu, što je u to vreme značilo samo prelaznu fazu pre nekog ozbiljnog zadatka. Ali, tu je ostao.
     Zašto?
     Hačing Čejni bio je nešto sasvim drugo. Kao penzionisani mornarički oficir posvetio se fizici gotovo kao nekakvom hobiju. Njegove veze kod političara odigrale su presudnu ulogu u izgradnji Sendejdža, a to što su ga imenovali za direktora bilo je - kako se bar šuškalo po kuloarima - u znak zahvalnosti za njegove zasluge tokom neobjavljenog pomorskog rata sa Sovjetima 1987-1988. godine.
     Skapavao je na poslu. Savršeno je umeo da shvati i predstavi sebi složene situacije. Ali nedostajale su mu intuicija i mašta, sposobnost da donosi suptilne zaključke.
     Pošto je iz Sendejdža otišao u penziju, Čejni je zadržao položaj počasnog profesora po pozivu na Masačusetskom institutu za tehnologiju, i na njemu se nalazio već pet godina.
     Bio je krupan čovek, pre bi se reklo vozač kamiona nego fizičar. Uprkos svojim odmaklim godinama - u to vreme bližio se osamdesetim - i svom glomaznom telu, kretao se i govorio veoma žustro. Kosa mu je bila crna i gusta. U svetlosivim očima nazirala se visprenost kakvu poseduju profesionalni političari; bio je pun one samouverene druželjubivosti čoveka koji nikada nije omanuo.
     Bili smo u njegovoj kući u Somervilu, u Masačusetsu, u jednoj od onih kuća od kamena i stakla koja se diže usred valovitih travnjaka. To nije bilo boravište u kome bi očekivali da nađemo fizičara u penziji: Čejnijevo bogatstvo bilo je očigledno.
     Pljesnuo me je svojom ručerdom po ramenu i proveo me kroz jednu od onih uštogljenih, skupih dnevnih soba u kojima niko ne želi da sedi, do sobička, obloženog drvetom i kožom u zadnjem delu kuće. "Marta", rekao je nekome koga nisam mogao da vidim, "molim Vas, donesite nam crno vino." Upitno me je pogledao.
     "Odlično", složio sam se. "Odavno se nismo videli, Hač."
     Zidovi su bili prekriveni knjigama: uglavnom tehničkih, nešto malo onih o pomorskom inženjerstvu i nekoliko iz oblasti vojne istorije i istorije pomorstva. Precizno izgrađen, čelični model Lensa zauzimao je najveći deo police iznad kamina. To je bio tip opasne podmorske rakete - konstruisan na Čejnijevo navaljivanje - koju su potom lansirali u ogromnom broju protiv Sovjeta i time ih, opraktično, zbrisali s mora.
     "Crkva se svuda infiltrira", reče on. "Kako je u Sendejdžu, Hari?"
     Opisao sam mu neke od tekućih poslova. Slušao me je pažljivo.
     Uđe jedna mlada žena, noseći flašu, dve čaše i tanjir sira. "Marta dolazi tri puta nedeljno", reče Čejni kada je izišla. Nasmeši se, namignu, zamoči krišku sira u senf i pregrize je gotovo napola. "Ne brini, Hari. Što se žena tiče, moje je prošlo. Šta te je dovelo u Masačusets?"
     Izvukoh snimke iz torbe i pružih mu ih. Strpljivo sam posmatrao kako lista debeli svežanj hartije, i sa zadovoljstvom primetih promenu ne njegovom licu.
     "Zavitlavaš me, Hari", reče. "Zar je neko zaista otkrio jedan? Kada je to bilo?"
     "Pre dvadeset godina", odgovorih, pružajući mu koverat u kome su bile originalni diskovi.
     Prebacivao ih je iz ruke u ruku. "Onda, znači da je negde bila greška?"
     "Bilo je u sefu", rekoh.
     Odmahnuo je glavom. "To gde je bilo ne znači ništa. Tako nešto se nikada nije dogodilo."
     "Pa, šta je to, onda?"
     "Proklet bio, ako znam."
     Sedeli smo ćutke, dok je Čejni, gunđajući, nastavljao da lista.
     Izgledao je da je zaboravio na vino. "Sam si to presnimio?"
     Klimnuo sam glavom.
     "Grdno mnogo posla kad bi bilo tek radi šale. Jesu li računari uspeli da nešto od toga pročitaju? Nisu; znači, to je obično đubre." Zagledao se u koverat. "Ali, to jeste Edov rukopis!"
     "Da li bi Dikinson iz bilo kog razloga prećutao tako nešto?"
     "Ed? Nikako; pogotovu ne Dikinson. Niko nije više od njega nastojao da se uspe. Toliko je žarko to želeo da je ceo život posvetio Projektu."
     "Ali, da li bi - čisto fizički - bio u stanju da to radi? Da li bi umeo da uhvati signal malih zelenih? I da li je umeo tako dobro da rukuje računarima da prikrije tragove?"
     "Ali, to bi bilo besmisleno. Da, mogao je to da uradi. I ti bi mogao da prošetaš kroz park Brejntri bez gaća."
     Povetarac je dopirao kroz prozor, nadimajući zavese. Bilo je sveže i prijatno, neuobičajeno za Masačusets u avgustu. Neki klinci igrali su mali fudbal na ulici.
     "Četrdeset megaherca", reče on. "Izgleda kao satelitski prenos."
     "Otkrivanje toga ne bi trajalo dve godine, zar ne? I zašto bi diskovi bili sačuvane?"
     "A zašto ne bi? reče on. "Kad bi sišao u moj podrum našao bi sve moguće stare drangulije."
     Napolju se začu buka nalik na daleku grmljavinu, koja iznenada pređe u eksploziju i zaglušujuće škripanje. Trkački automobil "T-bolt" zviznu pored nas, rasturivši decu koja su igrala loptu, a potom dade gas. Zaokrenu za ugao pri brzini od oko 45 milja na sat. Igra se nastavi, kao da se ništa nije dogodilo.
     "Stalno to rade", reče Čejni. Bio je okrenut leđima prozoru i nije se čak ni potrudio da se osvrne. "Policajci više i ne pokušavaju da ih hvataju."
     "Zašto je Dikinson bio tako zainteresovan za Projekt?"
     "Ed je bio veliki čovek." Lice mu se smrači, i ja se zapitah da mu vino nije povećalo osećajnost. "Trebalo je da ga lično poznaješ. Ti i on biste se odlično slagali. Imao je smisla za metafiziku, a čini mi se da je Projekt bio nešto najbliže tome od svega što je mogao da ima."
     "Kako to misliš?"
     "Znaš li da je proveo dve godine u jezuitskom internatu? Da, negde pored Filadelfije. Bio je crkveni horista koji se na kraju obreo u Hardvardu. I to ti je to."
     "Hoćeš da kažeš da je izgubio veru?"
     "Tačno to. Ali je, ipak, zauvek sačuvao ono prefinjeno mistično osećanje smisaonosti svega postojećeg koje vi usađujete u svoje najbolje đake, osećanje da postoji nekakva svrsishodnost u svemiru. Kad sam ga upoznao, nije više ni pokušavao da se pretvara da se moli bilo čemu. Ali je imao u sebi onaj misionarski zanos, i isto ono ubeđenje o postojanju..." - zabaci glavu na kožom obloženi naslon stolice i pokuša da nađe reč na tavanici - "sudbine."
     "Ed se u mnogome razlikovao od većine fizičara. Bio je stručnjak u mnogim stvarima. Pisao je o međunarodnoj politici za časopise Commentary i Harper's; objavljivao je knjige o ornitologiji, sistemskoj analizi, Malkolmu Mageridžu i Edvardu Gibonu."
     Jednim pokretom izvuče se iz stolice i posegnu za dva jednaka toma u smeđim koracima. To je bilo Opadanje i propast rimskog carstva, u starom izdanju Savremene biblioteke. "On je jedina osoba, među svim mojim poznanicima, koji je zaista pročitao ovo." Otvori knjigu tako da sam mogao da pročitam posvetu:

     Haču,
     s iskrenom nadom da ćemo uspeti da sprečimo zelen za supu i svinje.
     Ed

     "To mi je dao kad sam napuštao SETI."
     "Čudan poklon. Jesi li pročitao?"
     Na to pitanje se nasmejao. "Trajalo bi godinu dana."
     "Šta znači to o zeleni za supu i svinjama?"
     Ustao je i mirno odšetao do suprotnog zida. Na njemu su visile fotografije brodova i aviona, Čejnija i predsednika Fajna, Sendejdža. Kao da se uneo u ovu poslednju. "Ne sećam se. To je citat iz knjige. Objasnio mi je u ono vreme, ali..." Ispruži u mom pravcu ruke s otvorenim dlanovima.
     "Hač", rekoh. "Hvala ti." Ustadoh da pođem.
     "Nema tu ništa", reče mi. "Ne znam od koga je stigla ta stvar, ali znam da bi Ed Dikinson dao sve na svetu za poruku od vanzemaljca."
     "Hač, da li bi Dikinson možda bio u stanju da prevede tekst?"
     "Ne, ako ti nisi. On je imao isti program."

     Ne volim gradove.
     Dikinsonove knjige bile su rasprodate, a antikvarne knjižare su se sve nalazile u Kembridžu, Masačusets. Osim toga, predgrađe Bostona, kao i sam grad, bili su zagađeni razbijenim staklom i novinama. Sumorna gomila ispunjavala je krčme u predgrađu. Na sve strane prozori su bili razbijeni ili zakovani daskama. Na jednoj raskrsnici prošao sam kroz crveno svetlo radije nego da sačekam i vidim kakve namere ima jedna banda maloletnika tupih pogleda, koja mi se približavala. Teško da bi se mogli nazvati decom, premda sumnjam da je među njima bilo ijednog starijeg od dvanaest godina. Na zidovima od obijenih cigli videli su se skaredni natpisi u visini do koje je ruka mogla da dosegne. Većina s pravopisnim greškama.
     Boston je nekad bio Dikinsonov grad. Pitao sam se o čemu je taj veliki humanista razmišljao dok se vozio njegovim ulicama.
     Pronašao sam samo jednu njegovu knjigu: Malkolm Mageridž: vera i očajanje. U radnji je takođe bio i primerak knjige Opadanje i propast rimskog carstva. Pokrenut nekim porivom - kupio sam ga.
     Obradovao sam se kad sam se vratio u pustinju.
     Upravo smo ulazili u period izuzetnog napretka, kada smo konačno počeli da shvatamo mehaniku galaktičkih struktura. Mekkju je izradio kartu centra Mlečnog puta, Osterberger je razvio svoju koncept objedinjene teorije polja, a Šauer je formulisao svoju proslavljenu revolucionarnu hipotezu o prirodi vremena. I tada, jednog prohladnog oktobarskog jutra, grupa naučnika iz Instituta za tehnologiju u Kaliforniji objavila je uzbuđujuće otkriće: objekti na ivici vidljivosti nisu se udaljavali; naprotiv, oni su se odupirali širenju i polako su se kretali u našem pravcu, nasuprot struji. Tada, kao i danas, izgledalo je da su to delovi drugog univerzuma.
     Usred te žive aktivnosti, dogodila se iznenadna nesreća jedne noći pred kraj septembra. Erl Barlov, rukovodilac grupe s Kalifornijskog instituta, imao je lakši srčani udar. Stigao sam minut pre hitne pomoći, oko dva sata po ponoći.
     Pošto su kola hitne pomoći otišla, Barloovi momci su uznemireno nastavili da tumaraju unaokolo, pijući kafu, isuviše uzbuđeni da bi mogli da nastave s radom. Nisam bio potpuno nespreman za priliku koja mi se ukazala. Dao sam Brekitu novo odredište i brojeve. Zavijanje kola hitne pomoći jedva da je utihnulo pre nego što su se parabole poklopile i zaustavile na blistavoj dvojnoj zvezdi, Prokionu.
     Čulo se samo pucketanje međuzvezdanog statičkog naboja.

     Dugo sam noću šetao po pustinji. Parabolične antene su prelepe na mesečini. S vremena na vreme tišinu bi narušilo cvilenje električnog motora, i antene bi ljupko kliznule po svijim šinama. Bio je to, činilo mi se, novi Stounhendž, blago zaobljenih obrisa i lelunjav.
     Knjiga o Mageridžu bila je tanka. Nije bila biografija već pre analiza filozofovog gledišta da Zapad teži vlastitoj propasti. Bio je to zastareli argument da je Boga zamenila nauka, da je čovek stekao bezvredna znanja i u zamenu za njih dao svoj integritet.
     U celini, bilo je to depresivno štivo. U zaključku Dikinson je uzeo reč tvrdeći da istina neće čekati da se objavi onda kada ljudima bude zgodno, i ako čovek ne bude mogao da se prilagodi jednom potpuno nezainteresovanom svemiru, onda će taj svemir zaista početi da biva neprijateljski. Moramo iskoristiti ono što imamo i prihvatiti istinu, bez obzira kuda nas vodila. Katedrala našeg vremena je, u suštini, radio-teleskop.
     Sendejdž se bavio potvrđivanjem valjanosti Mekkjuovog rada i zagonetnih "objekata Kalifornijskog instituta". Sve je to potpuno druga priča, ali ona me je navela da razmišljam o potvrđivanju valjanosti i tada sam shvatio da sam nešto prevideo: u banci podataka nije bilo nijednog koji bi ličio na snimke s Prokiona, još od prvog prijema. Ali zar snimci s Prokiona nisu i sami mogli biti potvrda jednog prethodnog signala!
     Trebalo je pet minuta da se provera izvrši: bila su dva pogotka.
     Oba su bila odlomci. Ni jedan duži od 15 minuta, ali u svakom od njih bilo je dovoljno materijala da se verovatnoća greške smanji na manje od 1%.
     Prvi je zabeležen tri nedelje pre prijema s Prokiona.
     Drugi je bio primećen u San Augustinu, još 1987. godine. Oba su bila na 40 gigaherca. Oba su imala istovetne sisteme impulsa. Ali se tu, u ciljnoj informacionoj liniji, mirno krila jedna razorna razlika: prijem iz 1987. godine došao je kada je radio-teleskop bio usmeren ka Siriusu!

     Kada sam se vratio u svoju kancelariju, sav sam se tresao.
     Sirius i Prokion su na rastojanju od svega nekoliko svetlosnih godina. Gospode, razmišljao sam, pa oni postoje! I putuju kroz kosmos!
     Proveo sam ostatak dana lunjajući unaokolo, pokušavajući da se udubim u izveštaje o potrošnji goriva i o predviđenom budžetu. Ali uglavnom sam proveo vreme posmatrajući pustinjske svetlosti kako postaju sve sjajnije na mojim zavesama i potom sve bleđe. Dva toma Edvarda Gibona stajala su uspravljena između mog Vebsterovog rečnika i nekih crnih korica. Knjige su bile stare trideset godina, potpuno iste kao i one u Čejnijevoj kući. Neke od stranica, loše prosečene, još su bile spojene na ivicama.
     Otvorio sam prvi tom, otprilike u sredini, i stao da čitam. Ili sam bar pokušavao. Ali Ed Dikinson je stalno potiskivao Rimljane. Na kraju sam digao ruke, uzeo taj tom i krenuo kući.
     U gradu se održavala seansa duplog bridža i sledećih pet sati uspeo sam da protraćim igrajući karte. A potom, u postelji, dok mi se još pomalo vrtelo u glavi, prihvatio sam se opet Opadanja i propasti.
     Ispostavilo se da to nije bio prašnjavi spisak davno pomrlih careva, kao što sam očekivao. Ima tu i njih, careva, koji probadaju ljude noževima, dave ih i prave glupe greške. I povremeno pokušavaju da poprave stvar. Ali ima tu i lovaca u mutnom. I birokrata, i biskupa.
     To vam je svet ispunjen vinom, znojem legionara, lošim poslovanjem, raspravama o Hristu i nesposobnosti da se prenese vlast - a sve to se odigrava uz neumoljivo odbrojavanje do opšteg raspada; razlivena plima istorije, koju s vremena na vreme zajazi po koji heroj ili mudrac, neumitno plavi ljude i događaje i spira ih ka pučini. (Poslednjih godina carstva, pitao sam se, da li su i rimski klinci gazili sredovečne žene svojim drečavim, uvoznim kočijama? Da li su zidovi Damaska bili ispisani skarednim grafitima?)
     Na kraju, kada su varvari pritisli na spoljne zidove imperije, ono što je palo bila samo jedna ruševina.
     Mora da su imali i svog Mageridža?
     A Dikinson, mali crkveni horista, usred požara i razaranja carskog grada, mora da je ponovo izgubio veru.
     Jedne noći došlo je do nestanka struje. Ovo nema nikakve veze s pričom, izuzev što su me pozvali u četiri sata ujutru (ne da popravim struju, jer za to je trebalo imati dobrog električara, već da umirim neke razjarene Njujorčane, i da kasnije, u svom izveštaju, mogu da kažem da sam bio na licu mesta).
     Pošto sam se pobrinuo za to, izišao sam napolje.
     Pustinju u noći ne uznemiravaju ni boja ni kretanje. Ona je, prosto, splet peska, stenja i zvezda; uz to i friz, i slikar Mone, jednostavna, nepromenljiva. Ona unosi mir u čoveka, u ovom dobu kada tako malo drugih stvari izgledaju stabilne: naš sređeni svemir dvadesetog veka već odavno se raspao u splet neutronskih galaksija, "sudarajućih" crnih rupa, posuvraćenog vremena, i Bog zna čega sve još.
     Pustinjsko tlo je čvrsto pod nogama. Predvidljivo. Očigledna suprotnost kvantnoj mehanici koja prikazuje kosmos nalik na živi pesak u kome se zakoni fizike mešaju s Platonom.
     Tik iznad linije obzorja svetlucali su u, blistavom paru, Sirius i Prokion, čuvajući svoje tajne. U ovo doba godine pustinjski potočići su već isušeni i mračne senke njihovih korita brazdaju pejzaž. Mesec je bio u drugoj četvrti. Iza upravne zgrade ocrtavale su se parabole oivičene srebrom.
     Moja katedrala.
     Moj Stounhendž.
     I dok sam sedeo, pijuckajući vermut, razmišljajući o nestalim gradovima, o malim crkvenim horistima i o brojanju učestalosti, iznenada sam shvatio značenje poslednje Čejnijeve primedbe! Pa, naravno, Dikinson nije pročitao tekst: u tome je bila stvar!

     Bio mi je potreban Čejni!
     Pozvao sam ga telefonom ujutru i ukrcao se na popodnevni avion. Dočekao me je u Loganu i vozili smo se ka Glosteru. "Tu ima jedan odlični italijanski restoran", kazao je. A potom, ne skidajući pogled s druma: "U čemu je stvar?"
     Poneo sam bio drugi tom sa sobom i podigao sam ga tako da ga i on vidi. Žmirnuo je, kao da ne shvata.
     Veče je tek započinjalo, hladno, vlažno, i mirisalo je na zimu. Ledena kiša skorela se na prednjem staklu automobila. Sivo, teško nebo tonulo je ka gradu.
     "Pre nego što počnem da odgovaram na pitanja, Hač, ja bih ti postavio par njih. Šta znaš da mi kažeš o vojnoj kriptografiji?"
     Razvukao je usta. "Pa, ne baš mnogo. Ono malo što znam verovatno spada u strogo pov." Traktor s prikolicom protutnja mimo nas, podrhtavajući, prskajući nam prozore vodom. "Šta te, konkretno, interesuje?"
     "Koliko su složene mornaričke šifre? Znam da nisu ni blizu kriptograma, ali kakva je njihova opšta struktura?"
     "Pre svega, Hari, to nisu šifre. Monoalfabetski sistemi su šifre. Nalik na kriptograme koje si pomenuo. Slovo 'G' - recimo - uvek igra ulogu slova 'M'. Ali u vojnoj i diplomatskoj kriptografiji slovo 'G' bi, svaki put kad se pojavi, bilo, u stvari, neki drugi karakter. A azbuka takve kriptografije nije uvek ograničena samo na slova: upotrebljavamo brojeve, simbole za dolar, znak &, čak i razmake u kucanju." Bljuzgajući stigosmo na kosi prelaz i skrenusmo na međudržavni autoput. Bio je toliko uzdignut da smo mogli da gledamo samo jednolične krovove oko sebe. "Čak je i oblik pojedinih reči skriven."
     "Kako?"
     "Tako što se kriptografišu i razmaci između reči."
     Znao sam odgovor na svoje drugo pitanje još pre nego što sam ga postavio. "Ako je ta kriptografska azbuka potpuno proizvoljna, što pretpostavljam da mora da bude, učestalost znakova mora biti ravnomerna. Je li tako?"
     "Tako je. Ako bi bilo dovoljno saobraćanja - morala bi."
     "Još nešto, Hač; iznenadno povećanje obima saobraćanja upozorilo bi svakog prisluškivača da se nešto događa, čak i ako ne ume da pročita poruke. Kako to prikrivate?"
     "Prosto. Bez prestanka emitujemo, dvadeset četiri časa dnevno. Nekada su to zaista poruke, nekada đubre. Ali ne možeš da pogodiš razliku."
     Smiluj nam se, Gospode, pomislih. Jadni Ed Dikinson.

     Sedeli smo za malim stolom u uglu, sasvim daleko od središnje gužve u restoranu. Podilazila me je jeza u mom vlažnom džemperu i mokrim cipelama. Jedna mala sveća veselo je pucketala pred nama.
     "Razgovaramo li i dalje o Prokionu?" upita on.
     Klimnuo sam glavom. "Isti sistem poruke primljen je još dva puta, u razmaku od tri godine, i sve to pre nego što je poruka s Prokiona bila registrovana."
     "To nije moguće." Čejni se nagnu iznad stola, sav napet. "Računar bi ih automatski spario. Znali bismo."
     "Nisam siguran." Šestorica imućnih, podgojenih ljudi u toplim kaputima ugurala se unutra i sad su se sudarali jedan o drugog u tesnoj garderobi. "Ta dva pogotka bila su sa različitih ciljeva; ličili su na odjek."
     Čejni posegnu preko stola i ščepa me za članak na ruci, oborivši čašu. Nije je ni pogledao. "Kučkin sine", reče. "Je l' ti to hoćeš da mi kažeš da tamo postoji nekakva imperija?"
     "Mislim da je Ed Dikinson u to čvrsto verovao."
     "Pa, zašto bi to onda tajio?"
     Knjigu sam već bio stavio na sto, kraj leve ruke. Tu je počivala, dok su joj plastične korice odbijele crvenu svetlost sveće. "Zato što oni ratuju", rekoh.
     Izraz razumevanja probi se kroz Čejnijeve crte lica. Bilo je potpuno izgubilo boju, i njegovo bledilo izgledalo je gotovo avetinjski u polumraku.
     "Verovao je", nastavio sam. "Zaista je verovao da je um nešto što je ravno moralu, a razum saosećanju. I šta je otkrio na kraju svog ljudskog veka? Civilizaciju koja je pobedila zvezde, ali ne i vlastite strasti i gluposti."
     Visoki mladi konobar pojavi se kraj našeg stola. Naručismo porto i paštu.
     "Ali ti ipak ne znaš da li se tamo gore ratuje", usprotivi se Čejni.
     "Dobro, nazovimo to samo neprijateljstvom. Zatvorenost pred drugim, i to u ogromnim razmerama, kao što mora da bude, uvek vodi u nesreću. Dikinson je želeo da nas spase svojom vizijom reda i razuma..."
     Sive oči se sukobiše s mojima. Bile su ispunjene bolom. Dve šiparice u loži do nas su se kikotale. Stiže vino.
     "I kakve veze s tim ima Opadanje i propast rimskog carstva?"
     "To mu je postala Biblija. Uterala mu strah u kosti. Trebalo bi da je i ti pročitaš, ali oprezno. Potpuno je u stanju da te baci u očajanje. Dikinson je bio čovek koji ume da misli; u tragediji rimskog carstva spoznao je krajnju istinu: kad jednom prestane napredovanje, počinje opadanje, stalno i nepovratno. Kad god razum ili vrlina omanu, proces se ubrzava.
     Nisam uspeo da pronađem njegovu knjigu o Gibonu, ali znam šta je u njoj rekao: da Gibon nije pisao samo o Rimljanima, niti o Englezima svoga doba, da je pisao i o nama...
     Svakome ko razmišlja na taj način, ko pogleda oko sebe, jasno je da ovaj naš svet punom brzinom klizi u jedno mračno doba."
     Nekoliko trenutaka smo ćutke pili. Imao sam osećaj da je vreme stalo, da sedimo nepokretni usred jednog zamrznutog sveta.
     "Jesam li ti kazao", oglasih se konačno, "da sam našao u knjizi objašnjenje one njegove posvete tebi? Mora da te je mnogo cenio, Hač." Otvorih knjigu na poslednjoj stranici i okrenuh je njemu preko stola:
     Forum građana Rima, mesto gde su se okupljali da donose zakone i biraju sebi vladare, sada je ograđen i na njemu se gaji zelen za supu, a ponegde je otvoren, da bi tu ulazile svinje i goveda.
     Čejni je turobno zurio u mene. "Prosto ne mogu da verujem. Uvek je delovao tako optimistički."
     "Možda i jeste", rekoh, "ali mislim da je istina bila upravo suprotna. Čovek može da preživi gubitak vere u Boga, pod uslovom da ne izgubi veru u samog sebe. U tome je bila Dikinsonova prava tragedija: počeo je da veruje isključivo u radio-teleskope, onako kako neki ljudi veruju u božanstvo."
     Hranu, koja je u međuvremenu stigla, nismo ni okusili. "Šta ćeš sada s tim, Hari?"
     "S tekstom s Prokiona? S verovatnoćom da imamo ratoborne komšije? Ta informacija me ne zabrinjava; sve što ti kaže to je da ćeš tamo gde naiđeš na razum verovatno naići i na glupost. U svakom slučaju, vreme je da Dikinson dobije priznanja za svoje otkriće." U sebi pomislih da ću i ja biti pomenut u nekoj fusnoti.
     Podigao sam čašu kao da nazdravljam, ali Čejni mi se nije pridružio. Sedeli smo licem u lice poput neke neprijatne žive slike. "Nešto nije u redu?" upitah. "Razmišljaš o Dikinsonu?"
     "I o njemu." Plamen sveće mu je blistao u očima. "Hari, šta misliš, da li i oni imaju projekt SETI?"
     "Po svoj prilici. Zašto?"
     "Pitam se da li ti tvoji vanzemaljci znaju za nas. Ovaj restoran nije mnogo udaljeniji od Siriusa nego Prokion. Bolje bi bilo da požuriš s tom večerom."









R. A. Laferti: ZLATNA VRATA
     1.
     Kad pucate i ubijate čoveka, vi ste u izvesnom smislu jasno izrazili svoj stav prema njemu. Dali ste određen odgovor na određeni problem. Bilo kako bilo, postupili ste odlučno.
     U izvesnom smislu, na njega je red da povuče sledeći potez.
     I to vam čak može pričiniti zadovoljstvo; na ovom mestu tim pre što su mnogi poželeli da ga ubiju. A sada je to i učinjeno, pod ovom avetinjskom svetlošću, upravo u trenutku kada je melodija starog đavola dostigla vrhunac i glasovi gledalaca narasli do životinjskog urlika.
     A potom vas preplavljuje talas zadovoljstva, koje se sastoji od drskosti i začikivanja; i veličanstveno blaženstvo rađa se iz onog urlajućeg uzbuđenja. Nije to mir, već zadovoljstvo zbog obavljenog posla. Senke se prikradaju iz uglova poput vukova, a jedna sija kao fenjer.
     Ali Barnabi nije pucao u njega sve do četvrtka uveče. A sada je tek ponedeljak, i ono stanje blaženstva još nije dostignuto.

     Barnabiju je bilo jasno kao dan da je Bleki zao. Nisu to svi znali. Negativac u melodrami takav je samo dok je svetlost ugašena u sali. Van pozornice, trebalo bi da ima zlatno srce. Bez obzira na to da li je u pitanju rvačko takmičenje, popodnevna TV serija, večernja drama ili film, ili ova mala pozornica u kafani Zlatna vrata, kada odigra svoju ulogu negativca, glumac treba da bude ljubazan i kavaljer, pažljiv i velikodušan, jedan upravo kraljevski momak.
     Takav je mit o njemu. U ovom slučaju nije baš bilo tako.
     "Oduvak sam podozrevao", reče Barnabi, "da u svakom negativcu ima zaista nečeg lošeg. Dokazao bih to, samo kad bih imao dokaza. Zašto pijem ovu jabukovaču?"
     "Uvek ti dajem jabukovaču kada popiješ previše piva."
     "To je prljava podvala, a ti si prljavi irski podvalant. Reci Dženi da mi odsvira 'Požar među čičkovima'."
     "Ali takva pesma ne postoji, ljubavi."
     "Znam da ne postoji, Margaret, ali jednom sam je zamolio da odsvira pesmu koja ne postoji i odsvirala je."
     Barnabi je bio smušen mladić. Bio je pomalo pijanica, kao i mnogi veliki i plemeniti ljudi na svetu. Čak i s tim svojim slomljenim nosom bolje je izgledao nego većina drugih. Došao je u Zlatna vrata jer je bio zaljubljen u tri lepotice iz tog lokala.

     Kafana Zlatna vrata ne nalazi se na Pacifiku. Nalazi se na obali jednog drugog okeana, koji je daleko od Pacifika nekoliko hiljada milja. Ali kada bi se znalo ime tog okeana, ljudi bi navalili i prokrstarili njegovom obalom uzduž i popreko sve dok ne nađu to divno mesto. I dolazili bi svake noći, zauzimali mesta, i ostajali sve do fajronta.
     A ionako je sve već pretrpano. Čovek se u najboljem slučaju može nadati da će moći da se osloni jednom rukom na šank. Mesta za stolovima se brzo popune, i nijedan par se ne može nadati da će duže vreme ostati sam. Neumorne i oskudno odevene konobarice smeštaju za isti sto po dva para. Pa onda još dva, onako kako se gužva u kafani povećava. Ubrzo potom, na stolicama ostaju samo devojke i žene, a muškarci im stoje iza stolica. I još kasnije, dok traje piće i pesma, neki muškarci posedaju svojim damama u krilo. Eto, takve se stvari rade u Zlatnim vratima.
     Klensi O'Klun, šanker i pevač, prvi je uveo taj običaj. Pevao je devojkama balade i ljubavne pesme. Šetajući po kafani i pevajući, izabrao bi najružniju, najsramežljiviju i najusedeličkiju osobu među prisutnim damama. Seo bi joj u krilo i pevao samo njoj; i čim bi je prva zbunjenost i nelagodnost prošla, i ona bi se pridružila opštem veselju i zapevala s ostalima.
     To zajedničko pevanje je i privlačilo mnoge posetioce u Zlatna vrata. Jer ljudi vole da pevaju kad ne moraju da pevaju sami. Džini je čuda pravila za klavirom, i uz njenu pratnju pevale bi se sve stare balade: "Taverna u jednom gradu", "Ko li je sada ljubi", "Kada si imala šesnaest godina", "Lud provod u starome gradu".
     Vrata su bila kafana za porodične ljude, dole na starome molu, i jedino mesto na obali gde se točilo piće a deca bila puštana unutra. Za njih se točila jabukovača u ogromnim kriglama od šarene keramike. Motiv je bio - vesele devedesete. Šankeri su nosili brkove i tvrde, niske, zaobljene polucilindre. Ono malo konobarica bilo je sve do jedne zavodljivo, odeveno u kostime iz starinskih plesnih dvorana, pune nojevog perja i ljupke. Čak su i mušterije volele da se oblače u stilu, i dolazile su u starinskim ogrtačima i kariranim prslucima iz pradedovskih kovčega.
     "Znam da se njegova zloća uglavnom sastoji od krema za lice i čađi", reče Barnabi koji je i dalje razmišljao o Blekiju, negativcu. Otkud znamo da li se, možda, i zloća samoga đavola ne sastoji od toga?"
     Pod je bio posut piljevinom a osvetljenje su davale gasne lampe. Pljuvaonice su bile starinske, bronzane, i isticale su se sjajem i veličinom.
     "Ima li Bleki neko ime, Margaret, kao mi, obični ljudi?"
     "Naravno da ima, ljubavi. Zove se V.K. Volingsfort."
     E, ovo je zaista bilo zanimljivo. Još Faust je pokušavao da otkrije kako se đavo zove, jer kad mu znaš ime imaš vlast nad njim. A saznati ga tako lako, kao uzgred, bila je nečuvena sreća. A ako je imao ime, onda je možda, takođe, imao i boravište, kao da je zaista ljudsko biće.
     Fenjerdžija pogasi lampe u sali sa šankom i zapali sablasne gasne baklje na oba kraja pozornice. Jer, svake večeri se ovde igrala melodrama. Ova je bila bučna i razmetljiva, s pištoljima, čizmama i bičevima, i Bleki je imao glas kao bik. Klensi O'Klun igrao je glavnog junaka. Dženi, u suknji s turnirom i s velikim grudima, bila je usplahirena junakinja. A Bleki je bio negativac, ta prljava, stara zmija od čoveka.
     Publika je uglas urlala "Ne! Ne! Ne!" u odgovor na njegove čudovišne zahteve, siktala i mjaukala. Džini je za klavirom svirala prekrasnu pratnju, dok je njena sestra, Dženi, izvijala glasom punim uvređene nevinosti i straha.
     Tog ponedeljka uveče Barnabi je prvi put video negativca. I obuzela ga je jedna stara strast; jer ispod komedije i burleske osetio je pravu borbu i užas. Kosa boje peska naježila mu se na vratu, i prepoznao je ko je, u stvari, taj negativac.
     Barnabi je delio sto s nekim sredovečnim parom i pio pivo iz nepojmljivo ogromnog krčaga.
     "Rado zalazimo u ovu kafanu", rekla mu je En Kepel. "Toliko uživamo pri samom pogledu na druge ljude kako se provode. Ovo je jedino mesto gde me ovaj matori medved izvodi. Obožavam da pevam, ali se ne bih usudila da pevam nigde drugde sem ovde. On me uvek zadirkuje pričom o povampirenoj staroj mački čiji se duh vraća, i zašto ga toliko mučim svojom pesmom."
     "Jedina mesta gde ja pevam", reče Aurelije Kepel, "jesu ovo ovde i u kadi. U kadi moram stalno da pljuskam vodom iz sve snage, jer inače ova stara namćorka počne da lupa na vrata i dovikuje mi da će doktor odmah doći i da se ne plašim. Nije baš da nemam divan glas. I nije da nemam divnu ženu. Ali mojoj divnoj ženi se ne dopada moj divni glas."
     Da bi zamrzeli negativca kako treba, treba da zavolite heroinu. Barnabi je strasno voleo ali veoma slabo poznavao heroinu, Dženi. Nešto bolje poznavao je i više voleo njenu sestru, Džini, lepu klaviristkinju. Ali je sasvim dobro poznavao Margaretu, majku tih devojaka.
     Margareta je bila lepša od svojih kćeri. Među onim prelepim konobaricama bila je najviša i najomiljenija. I bila je vlasnica Zlatnih vrata.
     Devojke su mu to prebacivale. "Ne voliš nas, ti voliš mamu. Kako joj samo polazi za rukom?"
     "Reći ću vam. Ona je mlađa od svojih kćeri. Vas dve ste matore usedelice. Mlade i lepe, ali ipak matore usedelice. Niste ni prineti svojoj majci."
     "Oh, znamo mi to."
     Ali nisu one bile takve. Bile su dve najuzbudljivije i najzamamnije cure koje bi čovek ikada mogao da sretne. Dženi, ta krhka heroina, mogla bi momka da prebaci kao vreću preko ramena i da se s njim vrti u krug. A što se tiče Džini - za nju se nikada ne zna šta sve može da uradi.

     Melodrama se završila i mala pozornica utonula je u mrak. U tom času Barnabiju je postalo jasno da mora ubiti negativca.
     Klensi O'Klun, i dalje u kostimu, izabra prosedu i lepuškastu damu, koja se tiho zabavljala sama za sebe. Sede joj u krilo i otpeva uspavanku za laku noć. Džini potom pusti najveći volumen zvuka iz svog klavira i svi zajedno zapevaše "Nećemo kući do zore".
     Ali svi zajedno su otišli kući u ponoć, kada su se zatvarala Zlatna vrata.
     Kada je Barnabi došao kući uzeo je u ruke mali revolver sa šest metaka i milovao ga kao da je dragi kamen.

     2.
     Sada je bio utorak, drugi dan rešenosti. Barnabi je sedeo u društvu s četiri studentkinje druge godine. Svi dobro znaju, iako svi ne priznaju, da su studentkinje druge godine, najbezazlenije, najduhovitije i najpokvarenije na svetu. One su čudo prirode i izazov za svakoga. Srca su im sazrela a um u plamenu, i pred njim su otvorena vrata čitavog svemira. Upravo sada, pri kraju svog drugog proleća, potpuno su prožete vedrinom i ljupkošću.
     "Jedna anketa je pokazala da osamdeset odsto ljudi veruje u raj, ali samo dvadeset odsto u pakao", reče Veronika. "To je kao da veruješ da postoji gore, ali ne i dole, da postoji ploča koja ima samo jednu stranu, motka s vrhom ali ne i s donjim krajem, Vodim ljubav s Alisom Blaj, po danu, ali nikad po noći."
     Ovo nije bio citat da potkrepi argument već stih iz balade koju je svet u kafani upravo pevao, i Veronika ga je otpevala zajedno s njima. Ali ipak je to bio deo diskusije, jer je gospođica Blaj, koja je izgledala kao anđeo, iznikla iz korenja koje je vodilo pravo u pakao.
     Čudno da su razgovarali baš o takvim stvarima. A samo Barnabi je znao pravi uzrok: Bleki je tako očigledno bio đavo da su se setili njegove postojbine.
     "Svet bi bio divno mesto kad ne bi bilo zla u njemu", reče Simona. "Ali samo zli ljudi ne veruju da zlo postoji, i samo paklene duše ne veruju u pakao. Sedmorica su otišla na groblje."
     "A vratilo ih se samo šest", dovrši pesmu Hejzel. Zatim nastavi: "Zlo je kao nalet ledenog vetra, leži sklupčano u ćošku poput psa. Soba puna ljudi za tren oka se može pretvoriti u zlo. Svet škripi i podrhtava. Ono može da bane kao grom iz vedra neba i da stane među nas."
     I banulo je kao grom iz vedra neba i stalo među njih, ali valjda ga je samo Barnabi prepoznao i zato zadrhtao. Ipak, i ostale je obuzela jeza, kao da ih je iznenada zapahnuo neki hladni dašak. Jer Negativac se pojavio kostimiran u svoju negativnu ulogu, i melodrama je počela.
     Kratka riđa kosa opet se naježi Barnabiju na potiljku, i neobična strast opet ga obuze. Teško je disao, kao i ostali u toj prostoriji. Užas i strah provirivali su ispod komedije, i uzbuđenje je poput svetlosti munje titralo po burlesknoj pozornici.
     I kada je gomila zaurlala "Ne! Ne! Ne!" u nameštenom besu, nije baš sve bilo namešteno. A bilo ih je koji su graknuli "Da! Da!" zlurado se suprotstavljajući opštem raspoloženju; jedna od njih bila je Hejzel, užagrenih očiju i zadihana, kao da oseća kako se u njoj podiže zlo, poput psa u uglu sobe.
     I nastavilo je da se batrga, sve do vrhunca napetosti. Zar Džini nije osetila da je njena pratnja na klaviru bila đavolova muzika? Jer mračni negativac ih je iskušavao na više načina. Samo jedna njegova reč i hromi brat njegove junakinje spašće se zatvora; ali uskratio je tu reč. Njegovo svedočenje bilo bi odlučujuće da rudnik oca glavne junakinje ne pređe u posed profiterske rudarske firme, a on je odbio da svedoči. Čak je onima, u publici, koji su bili pronicljiviji od ostalih bilo jasno da je on sam ta profiterska rudarska firma. Samo jedna njegova reč, i odvratno, lažljivo ogovaranje majke glavne junakinje ne bi se širilo i širilo; ali, možda ga je on sa m širio. Ne bi bilo ni hleba u ormanu, ni uglja u košari, ni mleka za decu. I svemu tome suprotstavljala se samo slabašna vrlina usplahirene heroine.
     "Trebalo bi da mu se poda", reče devojka za susednim stolom. "On je ionako želi samo za jedan vikend. Ja bi mu se podala. Da! Da!" povika devojka za susednim stolom.
     I to je konačno ubedilo Barnabija da stari, mračni negativac mora umreti.
     Melodrama se završila i fenjerdžija je opet upalio svetiljke. Pena od piva koje su svi prineli usnama podiže se unaokolo kao stostruki vodoskok; svako je popio još desetak krigli i otpevao balade sa Džini. Klensi O'Klun stavi svoju šerifsku zvezdu koja je imala četrdeset pet centimetara u prečniku, i u kafani Zlatna vrata zavladaše red i zakon, iako veoma bučni.
     A kada ponoćna plima stade da udara ispod mola, Klensi priđe i sede na svilom prekrivena kolena male hurije, po imenu Mejbelin, i zapeva joj "Laku noć, ljubavi mala".
     A potom svi zapevaše "Nećemo kući do zore", i svi odoše kući. Osim onih koji su nastavili kod Gusara, u Alamu, Gradskoj kafani i po sličnim mestima.

     3.
     U sredu ujutru Barnabi je imao zakazan zajednički doručak sa Dženi. Možda čitaocu još nismo jasno rekli da je Dženi bila zaista lepa. Koliko lepa, to se već ne može znati. Recimo da nije bila baš onoliko lepa kao njena sestra Džini. I sigurno ne toliko koliko njena majka, Margareta. No, svejedno, pred njom je čoveku zastajao dah, bila je fantastična, i sasvim van ovoga sveta.
     Ali postavljala je najčudnija pitanja.
     "Zašto nisi na poslu? Ne radiš danas. Nisi radio juče. Mislim da nisi radio ni u ponedeljak."
     "Slušaj", kaza Barnabi, "verovala ili ne, ali pre toga sam radio četiri nedelje bez prestanka. Valjda i ja imam pravo na odmor. Kako uopšte da radim ove nedelje kada sam se upoznao s vama, tako divnim svetom, i hoću da razmišljam o tebi? Kad se ne bi uobrazila, rekao bih ti koliko si zaista divna."
     "Ne. Neću se uobraziti. Molim te, reci mi. Naravno, ja znam, ali ipak volim kada mi to drugi kažu."
     "Ti si kao san. Sve vreme si ona mala heroina iz komada. Svi ste divni izuzev onog negativca. Zadavio bih ga golim rukama."
     "Zašto? Pa on je najdivniji od svih nas. Stvarno te od njega podilazi jeza? Znam u čemu je stvar. Ti si ljubomoran zato što si, u stvari, zaljubljen u mamu. Čini mi se da su svi negativci zaista čarobni."
     "Kad vidim đavola, odmah ga prepoznam. Jedne večeri doneću revolver i ubiću ga."
     "On kaže da ljudi to ponekad rade. Ne ubiju ga, ali pucaju u njega. I onda zna da je zaista dobro glumio. Bilo bi užasno kad bi mu se nešto desilo."
     "Bilo bi veličanstveno."
     "Nemoj tako da govoriš. Moram da idem. Drago mi je što si mi zakazao sastanak ali ljuta sam što si prvo pozvao Džini. Ako sam ja kao san, zašto si onda prvo nju pozvao? Sad moram da idem, jer uvek imam mnogo posla. Sačekaj dok konobarica prođe, i onda me poljubi. I dođi večeras, da vidiš kako sam lepa."

     Bila je sreda uveče, treće veče u ovom epu. Barnabi je sedeo s tri mornara. Nisu to bili neki nepoznati momci. Velikog Džona na primer, znao je ceo grad. Ne samo što su mu vilice bile četvrtaste a obrazi upali, već mu je celo lice bilo kao brodski fenjer iz osamnaestog veka, okovan bakrom i s mesinganim dnom, a nos na njemu sjajan i crven poput one tačke što se noću vidi na kuli svetionika. Odeća mu je prevazilazila moć opisivanja, a šešir na glavi bio mu je stariji od ma kojeg živog čoveka na svetu.
     A mnogi su poznavali i onu drugu dvojicu, Benija i Bigbija i Lajmija Linda. No, ako su ih poznavali, ne znači da su ih voleli. Beni je imao njušku kao lisica i stalno se osvrtao. Lajmi je bio nagizdani ulični mangup. Govorili su glasno i skaredno. Da nisu bili Barnabijevi prijatelji, ni njemu se ne bi dopadali.
     Već se osećalo kako među prvim kafanskim gostima narasta odbojnost prema mornarima; i to samo zato što su navaljivali da se te večeri pevaju samo mornarske pesme. Nema ničega lošeg u "Kad ono pođoh ulicom rajskom - i tada, haj, haj, oduvalo mi druga", ali ima sedamnaest strofa s horskim refrenom, i kada se sve to peva sedamnaest puta, to čini dve stotine osamdeset devet ili dve stotine devedeset devet. U svakom slučaju - previše.
     A kada se krišom ubacila jedna druga balada:

     Molim te, Džek, samo da izvršiš svoju dužnost;
     i sam znaš da si obećao da ćemo se venčati mi,

     ostali su da sede u grobnom ćutanju i nisu hteli da pevaju.

     "Pa i nisu neki pravi mornari", Bleki, negativac, reče Klensiju O'Klunu. "Jedan od njih radi na deregliji što odnosi đubre, drugi na barži za zabijanje stubova u dno gde se grade mola, a treći na feribotu."
     Ali Barnabi je bio veran svojim prijateljima i uzeo je u obzir samo pakosni izvor ove primedbe. Zato je i on urlao, tražeći mornarske pesme.
     Ljudi nagrnuše kao snežna mećava i ispuniše prostoriju.
     "Bio sam u svakoj paklenoj rupi na svetu", reče Veliki Džon, "Zanzibar, Đavolje ostrvo, Port Rojal (pre zemljotresa), Oklahoma Siti, Gusarska obala, Njuport Njuz, Mobile, Alabama; ali nikada nisam video čoveka s više zloće na licu. Ko je on?"
     Barnabiju je bilo milo. Našao je prijatelja. Nekoga ko će takođe mrzeti Blekija. "To je Bleki, Negativac."
     "A, Le Noire, trebalo je da se setim. Slušao sam o njemu jednom u Marselju."
     Ali to ipak nije moglo biti, jer ni jedan od njih dvojice nije nikada tamo bio.
     Činjenica je da se čovek mogao lako uplašiti od Blekija. Imao je ruke kao piton. A ako ne možete zamisliti pitona s rukama ne možete ni Blekija. Barnabi je bio okretan momak. Iako se tukao mnogo manje nego pre, i dalje je više tuča dobijao nego gubio. Svojim sivim očima odmerio je Blekija i znao je da ga se plaši.
     "Pitam se kako će izgledati kad bude mrtav", reče Barnabi. "Kada duša napušta telo, govori se o krilima golubice. Njegova će imati perje lešinara."
     Mala hurija po imenu Mejbelin priđe im i zatraži da je upoznaju s Barnabijem i on je bio opčinjen njome. Niko ne zna kako, tek, ona mu je uskoro sedela na kolenu i pili su pivo iz iste krigle.
     Što ne znači da nije istovremeno bio zaljubljen i u Džini, koja mu se i smešila i mrgodila se na njega svirajući na klaviru.
     Što ne znači da nije istovremeno bio zaljubljen i u Dženi, koja mu je namignula prolazeći pored njega. I to na pokvaren način.
     Što ne znači da nije istovremeno bio zaljubljen i u Margaretu, koja mu je sada preko sobe pretila prstom. Ali jedna hurija nije isto što i druge devojke, a kada ste opčinjeni, šta možete?
     Svi su pevali:

     U kolibi jednoj u Saseksu,
     živi njen otac i majka s njime
     i piju vino koje im šalje,
     al' nikada joj ne izgovore ime.

     I još su pevali:

     Streljaj me kao irskog vojnika,
     nemoj me vešati kao psa.

     Svi su zajedno pevali uz muziku koju je Džini svirala, a jedino osvetljenje u kafani bile su one starinske gasne lampe. Kada su one izišle iz upotrebe, svet je bio osiromašen. Ove nove sijalice nemaju nikakav miris, ne trepere i ne odaju pravi sjaj. Ne možete da posegnete za nekom i zapalite njome cigaru ili da velikim dramskim gestom spalite na njima pismo. Prosto kao da nisu žive.
     Posle izvesnog vremena, Džini poče da svira đavolovu muziku, i Zlo se razmota poput zmije i upuza u sobu. Svetlosti se pogasiše, i zapališe se baklje u paklu, i melodrama otpoče na malenoj pozornici. Zemlja zadrhta na svojoj osi i negativac postade gospodar sveta. I ona čudna strast još jedanput obuze Barnabija. Kroz gomilu prođe nekakav životinjski talas dok su plemeniti junak, usplahirena heroina i mračni negativac izvodili na pozornici najstariji ep na svetu.
     "Ne! Ne! Ne!" Ali noćas vrlina neće pobediti. Što su mu više zviždali, to je moćniji postajao negativac. Jer i on je imao svoje pristalice i one se sada digoše kao zemlja kada se ustalasa. Zavijanje je nadjačavalo glas vrline u krešendu đavolove muzike koju je Džini svirala na klaviru.
     "Okej", reče Dženi, heroina, "hajdemo i neka se to već jednom svrši." I tako Dženi ode sa zlim negativcem, i svi stadoše da se smeju dok su se svetla opet palila lojanim fitiljima.
     Svi popiše po desetak piva i otpevaše:

     Poručite majci mojoj,
     ona zna koliko je volim,
     da ne čeka na mene više,
     jer kući se ne vraćam ja.

     Ali Barnabi oseti da su te reči dvosmislene.
     Pevali su:

     Kuvarica je dobra bila,
     haljinu pocepanu nosila.
     Na motku smo je vezali
     u znak da pomoć tražimo.

     I ovo se Barnabiju učini neizrecivo tužno, tako da ga čak ni mala hurija koju je držao na krilu nije mogla razveseliti.
     Jer tamo u uglu je sedela Dženi s Blekijem, negativcem, i izgledalo je da su u veoma bliskom prijateljstvu; i koliko je mogao da vidi, pili su pivo iz iste krigle.
     Kada se to veče primaklo kraju, Klensi O'Klun izabra jednu jedanaestogodišnju devojčicu koja je pila jabukovaču sa svojim ocem berberinom, i priđe joj, sede joj na kolena i zapeva joj "Veruj mi kada ti šapućem sve ove male, lepe ludosti", za laku noć.
     Potom svi zapevaše: "Nećemo kući do zore".
     I svi odoše kući u ponoć.

     4.
     U četvrtak ujutru Barnabi je imao zakazan zajednički doručak sa Džini, klaviristkinjom koja je bila toliko lepa da je to već bio bezobrazluk.
     "Je li te Dženi odbila? Zašto si danas mene prvu pozvao?"
     "Tebe uvek pozivam prvu."
     "Dženi kaže da si ljut na nju zato što je ljubazna prema Blekiju. Ali on je tako mio. Zar nisi znao? Jedan od najprijatnijih ljudi koje smo upoznale."
     "On je đavo. Ježim se kad ga vidim."
     "Tako i treba. Ali samo na pozornici. On je savršen glumac. Mislim da je tako mama za njega rekla. I još nam je mama rekla da te držimo na oku jer se veoma čudno ponašaš. Mi smo joj kazale da se čudno ponašaš zbog nje. Šta misliš, zar nas dve ne bismo bile divne pastorke?"
     "Vi biste bile divne, ma šta da ste, Džini."
     "Zar ne bi poželeo da si sultan i da možeš sve da nas imaš?"
     "Bih. Nikada nisam pomislio na to, ali baš to bih želeo."
     "I malu huriju?"
     "Otkud znaš da je ona hurija? Mislio sam da sam ja jedini koji to zna."
     "Nikada ne znam kada govoriš ozbiljno. Sad moram ići, ljubavi. Zar nije grozno što svi uvek nekuda moraju da idu? Pojedi ostatak mog jajeta u aspiku. Poljubi me. Doviđenja."

     I bi jutro i bi noć, dan četvrti.
     Te večeri Barnabi je seo za sto gde su sva druga mesta zauzeli radnici iz rafinerije. Ovoga puta poneo je i svoj mali revolver sa šest metaka, napunjen. I pet su bili ćorci, a jedan nije.
     Radnici iz rafinerije imali su nadimke Krez Kalmejer, Mida Morisej, i Lovan Maldun. Ta imena su im nadenule konobarice, jer radnici u rafineriji daju najveće bakšiše na svetu. I šakom i kapom. To mogu da čine zato što svi radnici u rafinerijama dobijaju za stotinu sati nedeljno prekovremenog rada, pa fantastično zarađuju.
     Njihov sto je posluživala Vesela Geret. Momci su je zvali Vesela Neobuzdana. U jednom širem smislu, neobuzdano veselje je zaista vladalo čitavom kafanom Zlatna vrata.
     Sada je talas plime već glasno udarao ispod mola. Uvek je izgledalo da najviše buči upravo kada je melodrama trebalo da počne. Jer već je bilo proteklo nekoliko sati i fenjerdžija je ugasio svetlost u sali sa šankom i zapalio baklje na pozornici. Njihov miris je preplavio sobu, nalik na neku avetinjsku izmaglicu.
     Tada Barnabi izvuče mali revolver iz džepa i nežno ga pomilova. Jer vladavina gospodara tame uskoro će se okončati na ovom svetu.
     I kada je melodrama bila najbučnija, kad su pištolji zalajali i gomila zaurlala kao velika zver, Barnabi drhtavom rukom podiže svoj šestometkaš.
     I opali iz njega šest puta.

     Tako je prosto ubiti čoveka, a toliko zadovoljstva pričinjava, da se prosto pitate zašto to svi ne rade. To vam je kao da šetate po zelenoj livadi, posle užasnog mraka koji vas je pritiskao.
     Barnabi se opusti i kratka kosa mu opet polegnu po potiljku; jer ona čudna strast ga je napustila. Spokojstvo se spusti na njega, kao beli sneg.
     "Ubio sam negativca", reče. I tako je i bilo. Čulo se lepetanje krila lešinara i zla duša je otišla nekud.
     Ali samo je on mogao to da vidi. Samo on i njegova žrtva znali su šta se dogodilo.

     Jer Bleki se nije ponašao kao da je ubijen. Šepurio se po pozornici sve do kraja drame, dok je publika urlala i svi su bili srećni i zadovoljni.
     Ipak, nije bilo nikakve sumnje da je negativac mrtav, jer se na Barnabija spustilo veliko blaženstvo. I Bleki je sada izgledao samo kao nekakav čudni stari prijatelj koji bi trebalo da se obrije, ali nikako kao piton ili đavo.

     Margaret, bleda kao kreč, priđe njegovom stolu.
     "Da se nisi više usudio da tako nešto uradiš. Daj mi to. Kako si mogao da nam to učiniš? Mi te svi volimo i mislili smo da i ti nas voliš."
     I dobaci mu nekako čudan pogled. Voleo je kako ga gleda: strahovita zabrinutost pomešana s ljubaznošću.
     Svi su popili okean piva i zajedno otpevali hiljade i hiljade pesama. A kada je okasnilo, Klensi O'Klun priđe Gledis, koja je nosila naočare, sede joj u krilo i otpeva joj "Pesmu u sumrak" za laku noć.
     I, kao i uvek, svi zapevaše: "Nećemo kući do zore". I, kao i uvek, odoše kući u ponoć.

     5.
     U petak ujutro Barnabi ode na posao; ali samo na pola dana. Često se događa da mladić nađe posao samo na pola dana, pošto je nedelju dana odlagao i sada mu je potreban.
     Tog popodneva ode do Zlatnih vrata, koja su danju bila zatvorena. Zađe iza zgrade, na ulaz za snabdevanje.
     Kiseli duh sinoćnjeg piva prožimao je celu prostoriju. I još jedan duh je bio tu, bučan i jadikujući.
     Zvučalo je užasno; to neskladno ječanje i brujanje bilo je nešto najžalosnije što je ikada čuo: bio je to očajnički jecaj duše koja je čitavo jedno dugo stoleće provela u čistilištu i upravo saznala da to nije bilo čistilište. Bila je to beznadežna katastrofa ispunjena dubokom, neumitnom tugom u koju se pretvorila nekadašnja nada.
     Bleki je svirao na klaviru, a u očima mu se videla agonija. Ali je ipak govorio veselim glasom.
     "Ćao, Barnabi. Obožavam ovaj instrument. Sviram na njemu kad god dograbim priliku. Ipak, kažu mi da ne sviram dobro. Da li dobro sviram, Barnabi?"
     "Ne, ne, sviraš veoma loše."
     Bleki, taj stari piton koji je trebalo da se obrije, izgledao je razočaran.
     "Bojao sam se da ćeš upravo to pomisliti. Ali meni zvuči divno. Šta misliš, da li još nekome može da zvuči divno?"
     "Ne, mislim da nikome na ovome svetu ne može zvučati divno, Bleki."
     "Voleo bih da nije tako."
     "Sinoć sam pucao u tebe, Bleki."
     "Znam. Opalio si šest puta. Znao sam da ćeš to učiniti."
     "Jedan od metaka nije bio ćorak."
     "Treći. Znao sam da će to biti treći. Jutros sam ga izvadio iz maltera na zidu."
     "Da li još neko zna?"
     "Ne. Otkud bi još neko znao? Odlazim, Barnabi."
     "Kuda?"
     "Bar Keti Klondajk. Potreban im je jedan negativac. Ovi ovde menjaju stil. Nazvaće se ilegalna točionica. Biće nalik na tvornicu džina iz doba prohibicije, s konobaricama kao šiparice, nešto nalik na slike Džona Helda mlađeg. Motiv će biti izgubljena generacija i pevaće se pesme iz ludih dvadesetih. Klensi već uvežbava "Zvezdanu prašinu". Mogao bih da ostanem i igram gangstera, ali sam bolji u ulozi starinskog negativca. Veseli dani se bliže kraju. Dvadesete će biti nova era nostalgije."
     "To mi se neće dopasti."
     Otišao je da nađe Margaret, koja je brojala novac u maloj sobi iza šanka.
     "Bleki kaže da ćete ovo mesto promeniti u tužne dvadesete."
     "Tako je, ljubavi. Dvadesete će biti šlager sezone."
     "Ne pamtim ih tako dobro kao stara vremena. Još se nisam ni rodio u tim dvadesetim. Da li ih se ti sećaš, Margaret?"
     "I te kako. Slatko će biti da nam se vrate. Imamo neke izvanredne ideje, devojke po ceo dan puštaju stare izgrebane ploče da nauče tu muziku."
     "Hoćete li zadržati melodramu?"
     "Pa, nećemo baš. Ali imaćemo kabare. U stvari, ne baš kabare; imaćemo svirače na ukeleleu i takve stvari. Dopašće ti se."
     "Nešto me ipak muči."
     "Šta to, ljubavi?"
     "U tim dvadesetim, kako su znali ko je negativac?"
     "Ne bih znala, ljubavi. A, evo momka s kulisima. Mora da im pokažem gde da ih stave."

     Ali taj petak uveče više nije bio onaj stari. Devojke su sve bile odevene u nekakve vreće za krompir, s pojasom svega tri inča iznad poruba. Čarape su im bile spuštene, i kolena namazana rumenilom; a na glavama su imale nekakve tesno priljubljene šlemove u kojima su izgledale kao vanzemaljci s odsečenim ušima. Dženi i Džini su ličile na dve oljuštene glavice luka, i jedva imale toliko kose da pokriju glavu. O, zar su na to spala ona divna bića pred kojima je zastajao dah!
     Pevale su "Da, gospodine, ona je moja cura". Pevale su, "O, ti ne možeš da pojmiš", Pevale su:
     Sviraš na uke,
     ti si iz Dubuke,
     volim to.
     Ilegalna točionica je govorila, ali Barnabi nije mogao da je razume. Njemu se činila pustom i mračnom. I tako se završilo to dugo veče i čaše s džinom su ispražnjene.
     Klensi O'Klun je pevao pesmu za laku noć jednoj lepoj šiparici.
     Zamisli me
     na kolenu svom,
     i čaj za dvoje,
     i dvoje za čaj.
     Ali joj nije seo u krilo. Odjednom, nijedna od dama više nije bila tako građena.
     Barnabi ode u Blekijevu sobu. Bleki se pakovao.
     "U kom je gradu bar Keti Klondajk?"
     Bleki mu reče ime grada. Ali niko drugi ne sme da ga sazna. Kad bi se razglasilo, ljudi bi otišli tamo, i dolazili bi svake noći, zauzimali mesta; a biće velike gužve i bez njih.
     "Nije daleko", reče Barnabi. "Samo oko dve stotine milja. Idem i ja tamo da nađem posao. I onda ću moći da zalazim tamo svake noći i slušam kako pevaju, i da gledam melodramu."









Džek Dan: 'ŠEMI' NASLEPO
     Pošto je završio izveštavanje o podmetnutom požaru i pljački u Via Roma u Napulju, Karl Pfajfer, čuveni reporter informativnih rubrika, više nije mogao da odoli snažnoj potrebi da se kocka. Telefonirao je Džoani Oter, jednoj od ono nekoliko prijatelja koje je imao, i nagovorio je da mu pravi društvo u Parizu.
     U Francuskoj nije bilo protivzakonito kckanje u telesne organe.
     Spuštali su se iz oblaka u providnom jajetu od plasticina, dok se Pariz otvarao pod njima, a u Parizu je kao dijamant svetlucalo zrnce koje je bilo Kazino Belkur.
     Da nije bilo kupole od dimaksiona na Desnoj obali, Džoana ne bi uspela da razlikuje Pariz od predgrađa. Iznad starog grada izrastao je novi: rešetkasta konstrukcija novoga grada koji se stalno širio, obešena u vazduhu o podupirače iznad starog, imala je svoja vlastita sazvežđa i skrivala je od pogleda Hausmanove bulevare, prave kao strela, prastare arhitektonske spomenike, čak i crnu, prljavu i kiselu vodu Sene koja je stari grad delila nadvoje svojom krivuljom u obliku peščanog časovnika.
     Njihov transpod spusti se na tlo, nalik na prljavu snežnu pahuljicu, i bešumno otvori, puštajući u sebe hladnjikavi noćni vazduh ispunjen ljutim smradom muljevite obale, pepela i zapušene kanalizacije. Džoana i Pfajfer požuriše preko rampe za iskrcavanje ka visokim hrastovim vratima kazina. Svuda unaokolo protezala se gola pustinja od betona i cigala, razrušene gradske četvrti, smradni slamovi na periferijama oko kupole, gde su živele Obrijane glave i Vrištači, bande koje su opstajale izvan života strogo kontrolisanih struktura velegradskog centra. Sada, pošto je Pfajfer stavio svoj dlan na kontrolni senzor, vrata se otvoriše i oni uđoše u sam kazino. Opasni spoljni svet ostao im je iza leđa, tamo napolju.
     Dečak koji je Džoanu podsetio na dvonožnog (kad bi to bilo moguće) bedlington terijera, proveo ih je kroz dvorište. Govorio je engleski s britanskim naglaskom i svuda po glavi, licu i telu nosio transplantirane pramenove vunaste, plavičastobele dlake. Samo šake i genitalije bile su mu gole.
     "Morao bi da se oslobodi najamništva", oštro reče Pfajfer, dok je u sebi potiskivao seksualnu želju.
     "Pst!" ućutka ga Džoana, a dečak dobaci Pfajferu kratki, prezrivi pogled - u pariskoj kulturi plaćala se usluga, a ne osmeh.
     Uveo ih je u jednostavno i strogo namešteno predvorje s foteljama, koje je bilo puno sveta ali ne i neudobno. Pod je bio od mermera; nekoliko pornografskih ikona bilo je smešteno po pažljivo isplaniranim nišama gde je čovek mogao da potraži samoću i utehu. Prostorija je podsetila Džoanu na kapelu, s arkadama, statuama i kamenom popločanim praznim prostorom u sredini. Iznad njih se uzdizala kupola iz koje je zračila obilata crvenkasta svetlost, zbog koje je čitav prostor ostavljao pre utisak visine nego širine.
     Ali to je, uglavnom, bio holografski privid.
     Rečeno im je da malo sačekaju, a potom ih je primio blagajnik, jedan pregojeni, proćelavi čovek, koji je sedeo za malim pisaćim stolom. Bio je odeven u plavu košulju bez okovratnika i kaftan iste boje, koji mu se zakopčavao preko širokih grudi, s crvenom maramom oko vrata. Bio je upadljivo, i neudobno, odeven u boje svoje firme.
     "Dobro veče, monsieur Pfajfer i mademoiselle Oter. Zaista smo počašćeni što imamo tako uglednog gosta, ili goste, reklo bi se." Blagajnik ubaci dve kartice u konzolu kompjutera. "Vaše lične karte će vam biti vraćene na izlazu." Posle male pauze, zapita, "Da li monsieur Pfajfer želi da gospođicu kreditiramo njegovom karticom?" Blagajnik obori oči, praveći se da mu je neprijatno. Prosto rečeno, Džoana nije imala dovoljno novca na svom računu da bi joj dozvolili da učestvuje u prefinjenijim igrama.
     "Naravno, naravno", odsutno reče Pfajfer. Osećao je krivicu i zabrinutost zato što ga je bila uzbudila želja za onim grotesknim dečakom.
     "Dobro", kaza blagajnik, sklopivši ruke na pisaćem stolu, "bićemo vam na usluzi dokle god budete želeli da ostanete s nama." Pokaza na terijera i reče: "Džoni će vam biti vodič", ali Pfajfer učtivo odbi. Džoni ih uvede u centralnu salu, koja je bila sve samo ne tiha, i - pošto je namignuo Pfajferu - učtivo nestade.
     Sala je bila pretrpana kao hodnik u metrou. Bila je ispunjena ljudima koji su ličili na ološ, propalice i uličare koji spavaju po tunelima metroa. Bila je savršena kopija ulične kockarnice, ali potpuno bezbedna. U krajnjoj liniji to je i bila ulična kockarnica, bar za Pfajfera, koji utonu u buku i gužvu puštajući da ga rulja ponese sa sobom, dok se oštrio za ona opasna uživanja na poslednjem spratu.
     Starinski automati za kockanje, zvani jednoruki džekovi, šaputali su "čink-čink" kolutajući očima svojih kvadratnih ekrana i obećavajući glavni zgoditak, koji bi magnetnom čarolijom odmah bio prenet na bankovni račun dobitnika. Piskavi, neprirodni glasovi iz pojačala na kompjuterskim fliperima pored zida oglašavali su poslednja delenja u pokeru i ajncu. Simulirano probadanje nožem privuklo je samo nekoliko ravnodušnih pogleda. Tombstonske kabine bile su pune ljudskih prilika koje su prolazile kroz vlastitu Golgotu. Dobitnici pod šlemovima uključenim u zid bili su nagrađivani nastupima ekstaze, proizvedene električnim impulsima; gubitnici su se previjali od bolova, i posle udara koji je mrvio mozak još nedelju dana patili od migrene.
     I, naravno, izanđali roboti kloparali su unaokolo noseći već tradicionalnu zbirku sredstava za osveženje koja se sastojala od droge, hrane i pića. Od svega toga odudarala je jedino savršeno odevena gejša, koja je hitro iščezla u jednim vratima u vidu elastičnog proreza na suprotnom zidu.
     "Hoćeš li da igramo na jednorukim razbojnicima?" upita Džoana, boreći se s rastućom klaustrofobijom, želeći samo da pobegne u neki miran kutak; međutim, bila je rešena da pokuša da spreči Pfajfera da se popne na gornje spratove. Ipak, igrom ironije - jer sve njene emocije kao da su istovremeno bile i jin i jang - želela je da on prokocka svoje organe. Znala je da će osetiti uzbuđenje puno kajanja ako on bude izgubio srce. Povuče za ručicu jednog automata; on će pročitati otiske njenih prstiju i kožna isparenja i dodaće ili oduzeti odgovarajuću sumu na Pfajferov račun ili s njega. Oči se zakolutaše, nešto škljocnu, i stotinu međunarodnih kreditnih dolara bilo je izgubljeno. "Kako došlo tako i otišlo. Ovo je ipak najbezopasniji način da se izgubi. Ali ti nisi došao ovamo da budeš van opasnosti, je li tako?" podrugljivo reče Džoana.
     "Možeš ostati ovde dole, ako želiš", reče Pfajfer, osvrćući se po sobi da nađe izlaz, i primeti da su irisna vrata poređana na svakih nekoliko metara duž njemu najbližeg zida s leve strane. Kazino sigurno zauzima ceo prokleti blok, pomisli. "Kako ću, do vraga, izići odavde?"
     Pre nego što je Džoana stigla da odgovori, iskrsnu Džoni, kao da se odjednom tu stvorio niotkuda, i reče: "Monsieur Pfajfer može da uđe u jedan od liftova, ili, ako želi da razgleda našu palatu, može da se popne stepeništem u nebo." Nasmeši se, pokazujući lepe, jednake zube, i napravi kniks ispred Pfajfera, koji pocrvene. Taj mali dobro ume da prepozna svoju mušteriju, kiselo pomisli Džoana.
     Jesam li ljubomorna? - upita se. Bilo joj je stalo do Pfajfera, ali nije ga volela - bar mislila da ga ne voli.
     "Želite li da Vas pratim?" upita Džoni Pfajfera, uopšte ne obraćajući pažnju na Džoanu.
     "Ne", reče Pfajfer. "A sada idite, molim Vas."
     "Pa, za šta si se odlučio?" upita Džoana. "Lift će biti najbrži, za tren oka će te odneti u sobu za organe."
     "Idemo stepeništem", reče Pfajfer, dok su mu se na obrazima i dalje videli tragovi rumenila. Ali nije smeo ni da pomene kosmatog dečaka. "Isuse, svaki put kad trepnem, stepenište kao da nestane."
     "Ja ću te povesti", reče Džoana, uzimajući ga pod ruku.
     "Tačno ono što treba", smešeći se reče Pfajfer, uklonivši tako jednu malu ogradu između njih.
     "Zar te nije već prošlo? Nije valjda da ćeš zaista prokockati svoju utrobu?"
     "Došao sam da nešto uradim, i neću odustati."
     Stepenište je bilo prazno i, poput nekog predmeta iz Alisine zemlje čuda, izgledalo je da nestaje kad mu priđu. "Jeftini štosovi", reče Pfajfer.
     "Zašto si se tako zainatio?" upita Džoana. "Ako izgubiš, kao što će se najverovatnije i dogoditi, nećeš više nikada imati mira. U svako doba mogu da zatraže tvoje srce, ili jetru, ili..."
     "Ako se to dogodi, moći ću uvek da se iskupim." Pfajfer pocrvene, ali to nije bilo zbog ovog razgovora sa Džoanom, na koji jedva da je obraćao pažnju; još je mislio na kosmatog dečaka.
     "Kada bi mislio da možeš da se iskupiš, to ne bi bilo više kockanje. Pričaš koješta."
     "Onda ću uzeti veštačke."
     "To će biti još jedan rizik, imajući u vidi ograničenje broja transplantacija - i to zahvaljujući tvojim desničarskim prijateljima koji su na vlasti."
     Pfajfer nije zagrizao udicu. "Priznajem da sam poražen", reče. Opet pomisli na gole, glatke genitalije kosmatog dečaka. A s tom mišlju, javi se i pomisao na smrt.
     Na sledećem spratu bilo je manje sveta i glasovi su bili prigušeniji. Na podu se moglo videti samo nekoliko elektronskih hazardnih igara. Čovek obučen u lekarski beli mantil prođe pored njih, što je pokazivalo da se upravo igraju igre sakaćenja. Na svakom spratu ulozi su postajali sve veći; gubila su se bogatstva, ljudi bivali unakaženi ili osiromašeni, ali - za razliku od najvišeg sprata, gde su se igrale opasne igre drukčije od kockanja u organe - bar niko nije gubio život. Možda bi ponekom, posle isuviše mnogo sakaćenja, bilo potrebno da se podvrgne plastičnoj operaciji na licu ili telu, ali dozvola za te operacije se lako dobijala od vlasti, iako je čovek morao da ima veoma mnogo novaca da bi obezbedio veštog hirurga.
     Na svakom sledećem spratu prostitutke iz kuće, i muške i ženske, postajale su sve egzotičnije, erotičnije, grotesknije i mnogobrojnije. Bilo je ljudi-ptica, s perjem kao u petla ili flaminga, specijalno obojene dece s prevelikim transplantiranim muškim ili ženskim genitalijama, mašina koje su tiho izgovarale ljubavne reči i pokazivale meke, mesnate organe, ljudi s amputiranim udovima i bogalja od rođenja, raznih kraljeva i kraljica droge, prirodnih androgina i mutanata, kiborga, i uz to i jedna interesantna, škakljiva garnitura imbecila, dobijenih pomoću genetičkog inženjeringa.
     Ali niko nije toliko uzbudio Pfajfera kao onaj smešni, kosmati dečko. Pitao se, u stvari, da li dečak i dalje ide za njima.
     "Hajde brže, Džoana", nestrpljivo reče, "neću više da se zamajavam ovde dole."
     "Mislila sam da iskusni kockari najviše uživaju u iščekivanju igre", reče Džoana.
     "Ja ne", reče Pfajfer, praveći se da nije primetio njenu žaoku. "Ja hoću da što pre završim." Rekavši to, iziđe.
     Zašto onda uopšte i počinješ? - zapita u sebi Džoana, prebacujući samoj sebi što je dozvolila da je Pfajfer nagovori da dođe. Ja mu nisam potrebna. Proklet bio, pomisli, ne obraćajući pažnju na suvonjavog, sedog čoveka i šarenog, psetolikog imbecila, koji su pored nje obavljali polni akt stojeći.
     Uđe u lift koji je vodio na najviši sprat da se pridruži Pfajferu.

     Bilo je to kao da je ušla u foaje lepo nameštene kuće. Visoki zidovi bili su pokriveni štuko malterom, a pod je bio od parketa. Mali indijski tepih uredno je bio položen ispred pisaćeg stola, iza kojeg je blistao od ljubaznosti čovek pedesetih godina, odeven u kaftan i košulju bez okovratnika.
     Imao je široko lice, spljošten nos, ali uskih nozdrva, i blizu primaknute oči, zaklonjene nakostrešenim, smeđim obrvama, a i kosa bi mu bila te boje - da ju je imao.
     U stvari, soba je bila sasvim mala, što je tepih činilo većim, a čoveka autoritativnijim.
     "Želite li da gledate ili da učestvujete, monsieur Pfajfer?" upita on, i izgledalo je da se, govoreći, podigao za nekoliko centimetara iznad stolice.
     "Želim da igram", reče Pfajfer, stajući na tepih kao da treba da zauzme određeni položaj pa da tepih poleti.
     "A da li Vaša prijateljica želi da posmatra?" upita čovek, dok je Džoana prelazila preko sobe da stane pored Pfajfera. "Ili ćete dozvoliti da miz Oter bude telepatski povezana sa Vama." Nije dizao glas na kraju pitanja.
     "Kako, molim?"
     "Psihoveza, gospodine. Pomoću psihoprovodnika", glas mu dobi strpljiv i pokroviteljski prizvuk.
     "Znam ja šta je to, i ne želim je", odbrusi Pfajfer i odmaknu se od Džoane. Ali uzajamno povezivanje mozgova bilo je upravo ono čemu se Džoana nadala.
     "Ma 'ajde", reče Džoana. "Pusti me kod tebe."
     "Je l' ti to zaista misliš?" upita on, okrenuvši joj se. Uhvaćena njegovim prodornim pogledom, ona zaneme i samo klimnu. "Onda izvini. Ja nisam prozor kroz koji možeš da gledaš."
     To je žacnu, i ona mu uzvrati, "Jesi li to ikada činio sa svojom ženom?" Istoga časa požali što je to rekla.
     Čovek za pisaćim stolom se učtivo nakašlja. "Oprostite, monsieur, ali da li Vam je poznato da se u ovim sobama igra isključivo u organe?"
     "Da, zato sam i došao kod Vas."
     "Onda Vam možda nije poznato da se na ovom spratu sve igre vode pomoću psihoprovodnika."
     Pfajfer, u nedoumici, reče: "Možda bi onda bolje bilo da mi ipak objasnite."
     "Naravno, naravno", reče čovek, blistajući od ljubaznosti, kao da je upravo dobio bitku ili bogatstvo. "Naravno, ima mnogo načina za igru, i ako želite mogu Vam dati adresu prijatne kuće, tu blizu, gde možete igrati fer i bezbedno bez povezivanja mozgova. Da li da Vam tamo rezervišem jedan sto?"
     "Nemojte, za sada", reče Pfajfer, oslanjajući se obema stisnutim pesnicama o glatku ploču pisaćeg stola u stilu Luja XVI.
     Cvetne šare na tepihu kao da su mu progutale stopala, i Džoana pomisli da je to optička varka, taj efekat da je uhvaćen u zamku ispred stola jednog od šefova kockarnice. Osetila je potrebu da zgrabi Pfajfera i izvede ga iz tog zagušljivog mesta.
     Umesto da to uradi, ona mu priđe. Možda će bar malo da popusti i da dozvoli da mu se uvuče u mozak.
     "Međutim, jedno od pravila koja vladaju u našoj kući", reče čovek za pisaćim stolom, "jeste da Vi i Vaš protivnik ili protivnici morate biti i fizički prisutni u istoj sobi."
     "A zašto?" upita Džoana, osećajući kako se Pfajfer mrgodi na nju zato što upada u razgovor.
     "Znate", reče on, "nama se to, doduše, nikada nije dogodilo, ali u transakcijama na daljinu može doći do varanja u igri. Dešavalo se da neko izgubi organe na taj nepošten način. Zato mi ne rizikujemo. Uopšte." Dok je govorio, posmatrao je Pfajfera, neskriveno ga odmeravajući, čekajući da vidi njegovu reakciju. Ali Pfajfer se već pribrao, i Džoana je znala da je doneo odluku.
     "Zašto se mora igrati s psihoprovodnicima?" upita Pfajfer.
     "Tako se kod nas igra", reče šef. Potom, posle jedne neprijatne pauze, nastavi, "Mi imamo svoje vlastite igre i pravila. I naše igre su, mislim, najzanimljivije. Trudimo se da budu i najobezbeđenije, kako bi zaštitili interese svih učesnika."
     "Šta hoćete time da kažete?"
     "Kuća... mi... ćemo Vas posmatrati. Naš krupije će biti telepatski uključen, ali, uveravam Vas, nećete ni najmanje osetiti njegovo prisustvo. Ako nešto ne bude kako treba, ili se učini da neće biti kako treba, tada pffft - mi se umešamo. Razume se, ne možemo Vam ništa obećati, i bilo je već slučajeva da..."
     "Ali ako nešto ne bude kako treba, to će biti baš zbog te moždane veze."
     "Možda ovo ipak nije igra za Vas, gospodine."
     "Mora da već raspolažete s toliko intimnih podataka o svakome ko je kod Vas igrao da biste mogli knjigu o tome da napišete", reče Pfajfer.
     "Moždana veza uopšte ne radi na taj način. A osim toga, nas ugovor obavezuje da štitimo svoje klijente."
     "I sebe."
     "Svakako." Šef kazina je počinjao da gubi strpljenje.
     "Ako oba igrača mogu da čitaju misli jedan drugome", reče Pfajfer šefu, "onda, u svari, vide i protivnikove karte."
     "Aha, shvatili ste, monsieur." Napetost između Pfajfera i šefa kao da je počela da popušta. "I, zaista", nastavi šef, "mi ovde imamo izmenjenu verziju igre chemin de fer, koju zovemo 'šemi' naslepo. Sve karte se stavljaju na sto okrenute poleđinom naviše. To je igra vladanja sobom (i, naravno, igra na sreću), jer Vi morate potpuno izbrisati iz uma izvesne misli, dok, istovremeno, pokušavate da navedete svog protivnika da Vam u mislima pokaže svoje karte. I zato ćete biti u povoljnoj situaciji ako dozvolite da se Vaša prijateljica poveže s Vama."
     Pfajfer baci pogled na Džoanu i reče: "Molim Vas, objasnite mi."
     "Vrlo jednostavno, dok Vi igrate, Vaša prijateljica može da Vam pomogne i vlastitim mislima zakloni Vaše od protivnika", reče šef. "Ali za to Vam je ipak potrebno malo vežbe. Možda bi bilo najbolje da isprobate priključivanje u nekoj od naših prostorija, gde ulozi nisu tako visoki." Šef obori pogled, kao u znak poštovanja a, u stvari, gledao je na CeeR ekran terminala ugrađenog u antikni sto.
     Džoan vide kako se Pfajferove nozdrve raširiše. Jadni kučkin sin se upecao, pomisli. "Hajde, Karl, idemo odavde."
     "Možda bi trebalo da poslušate gospođicu Oter", reče šef, ali mora da je već znao da je pridobio Pfajfera.
     "Hoću da igram 'šemi' naslepo", reče Pfajfer, okrećući se Džoani i besno je gledajući. Ona zadrža dah: ako izgubi, bila je sigurna da će udesiti tako da i Džoana nešto izgubi.
     "Upravo imam igru devetorice, devet igrača i devet pomagača. Ali moraćete da sačekate da se uprazni mesto. Biće prilično skupo, jer igrači su već umorni i zahtevaće da dobiju unapred nekoliko Vaših poena, preko onoga što kazino uzima za sebe."
     "Koliko ću morati da čekam?"
     Šef slegnu ramenima i reče, "Imam još jednog čoveka koji već čeka ispred Vas. On će biti voljan da igra udvoje. Predlažem Vam da igrate s njim, radije nego da čekate. On je amater, kao i Vi, ali njegova žena, koja će biti u vezi s njim, nije. Naravno, ako ipak želite da sačekate da drugi..."
     Pfajfer prihvati, i dok su on i Džoana stavljali svoje otiske na razne formulare, šef im objasni da neće biti ograničenja na ugovoru koji sve strane budu potpisale, i da će ga priznati čak i one vlade koje u svojim zemljama ne odobravaju tu vrstu kocke.
     Zatim se, kao prikaza, pojavi kosmati dečak da ih odvede u sobu gde će malo vežbati i moći bolje da se upoznaju.
     Dečakov ud je bio malo nabrekao, i Pfajfer se tek sada uplaši. Iznenada se seti svoje majke i obavezne službe s povezivanjem mozga pri njenom ukopu. Sav se naježi pri sećanju na njene poslednje skaredne misli...

     Kosmati dečak odvede Džoanu i Pfajfera u igračnicu, koja je mirisala na nauljena drvo, začine, klasičan duvan i parfem. Na zidovima nije bilo ni holografija ni bilo kakvih ukrasa. Izuzev stola za kockanje presvučenog filcom, karata, debelog tepiha od čiste vune, kompjuterskih konzola i kape nad kaminom sve u sobi bilo je od skupocenog drveta: hrasta, bresta, kedra, tikovog drveta, oraha, mahagonija, sekvoje, abonosa. Duguljasti, poluovalni kockarski sto, koji je na polovini bio presečen pokretnom pregradom, bio je od atlasnog drveta, kao i dve ljupke ali neudobne stolice s visokim naslonima, postavljene jedna do druge. Na stolu ispred njih nalazio se po jedan šlem spojen s psihoprovodnikom, svaki uvijen u srebrnastu masku.
     "Zovemo ih pokeraška lica", reče dečak Pfajferu, stavljajući jednu od tih kaciga na Džoaninu glavu. Objasni kako funkcioniše psihoprovodnik i opet zapita Pfajfera da li želi da on ostane.
     "Zašto bih želeo da ostaneš?" upita Pfajfer, ali polna želja između njih dvojice jasno se videla.
     "Ja sam posvećen u sve tajne igara na sreću. Mogu da Vam preusmerim misli - bez psihoprovodnika." Baci pogled na Džoanu i nasmeši se.
     "Stavi mi taj mehanizam na glavu i izađi, molim te", reče Pfajfer.
     "Želite li da se vratim kada budete završili?"
     "Ako hoćeš", kruto odgovori Pfajfer, i Džoana vide da mu je neprijatno. Postigla je jednu malu pobedu a da nije ni reč rekla.
     Dečak namesti šlem na Pfajferovu glavu, potpuno bez potrebe podešavao ga je još neko vreme, a zatim, oklevajući, iziđe.
     "Uopšte nisam siguran da ovo želim", klonulo je gunđao Pfajfer.
     "Pa", reče Džoana, "možemo bez teškoća otkazati igru. Naše prvo povezivanje je samo radi vežbe..."
     "Nisam mislio da ne želim igru. Mislio sam na psihovezu."
     Džoana oćuta. Dođavola, pomisli, trebalo je da gledam u stranu kada mu se udvarala ona kosmata domaća životinja.
     "Lud sam što sam pristao na to, pre svega."
     "Da odem?" zapita Džoana. "Ti si mene nagovarao da dođem, seti se." Ustade, ali nije dobro procenila dužinu gajtana između šlema i konzole kompjutera, tako da joj on povuče šlem na lice, gužvajući srebrnastu masku.
     "Mislim da si nervozna kao i ja", umirujuće reče Pfajfer.
     "Uspostavi psihovezu odmah ili da idemo odavde", Džoana je odjednom postala besna i osujećena. Uradi to, pomisli, i prvi put nije više bila pasivna. Svakako ne pasivna. Proklet bio i on i njegov kosmati dečak! Zgrabi drveni prekidač na gajtanu kojim su se uključivala oba psihoprovodnika, i istog časa oseti da je gurnuta u neku vrtoglavu svetlost. Okruživala ju je sa svih strana kao da može da vidi u svim pravcima. Ali to je ona samo gledala kroz Pfajferove oči. Videla je samu sebe, malu, čak i u njegovim očima, malu.
     Posle prvog šoka ona shvati da svetlost nije bila jaka; naprotiv, bila je blaga i difuzna.
     Ali to nije bila nikakva veza: Pfajfer je pokušavao da svoj um zatvori pred njom. Pojavio se pred njom kao savršena, glatka, ogromna lopta. Polako je rotirala, mrka, siva planeta, zatvorena za nju, zauvek zatvorena...
     "Je li ti sada srce na mestu?" pitao je Pfajfer, kao da se nalazi negde duboko u unutrašnjosti lopte. Bila je tako glatka, bez ijednog nabora ili šava. Zaista mu nisam potrebna, pomisli ona, i oseti kao da leti iznad površine njegovog zatvorenog uma, krilato biće koje je tražilo ma kakav otvor, ma kakvu grešku u njegovom odbrambenom sistemu. "Je li ti sada jasno", reče Pfajfer, uživajući u zamišljenoj pobedi. "Nisi mi potrebna." Reči dođoše upletene u prizor oluje koja se ljutito stade valjati preko planete.
     Obuzeta iznenadnom panikom, ona mu oblete oko uma kao insekt koji leti u krug oko izvora svetlosti. Tražila je ma kakav ožiljak ili pukotinu, ma kakvu anomaliju na toj glatkoj površini. Bez njene pomoći on će prokockati svoje telo, znala je, ukoliko ona ne uspe da se probije kroz njegov odbrambeni pojas i dokaže mu koliko je zaista ranjiv.
     "Tako, dakle, nisi mogao da odoliš kosmatom dečaku, a?" zapita Džoana, dok su joj misli bile kao glatke ajkule koje plivaju kroz ledenu vodu. "Da li te on podseća na tebe samog, ili te ja podsećam na tvoju majku?"
     Njegov bes i očajanje ukazaše se kao protuberance na Sunčevoj površini. Na tom mestu ostade otvor na glatkoj, zaštitničkoj Pfajferovoj lopti. Pukotina na moždanom jajetu.
     Džoana zaroni u pukotinu i nađe se u Pfajferovoj unutrašnjosti - ne više u spoljašnjem svetu njegovih čula u kome je mogao da rečima iskaže misao, vidi nečije lice, već mračnim, preistorijskim dubinama u kojima je sanjao, stvarao pojmove, gde je tonuo u svoja sećanja i opet izlazio, gde su boravila slepa stvorenja njegove duše.
     Bilo je to klizanje, glatko uranjanje, kao da se neko uvukao u samog sebe, i Džoana je klizila, kao po ledu. Obrela se u mračnom svetu grotesknih i geometrijskih oblika, arktičkom svetu ogromnih ledenih bregova koji su plutali po moru bez dna.
     I u magnovenju, ona oseti Pfajferov neizmerni strah od spoljnjeg sveta.
     "Umojebu!" vrisnu Pfajfer, projektujući ovu reč u stotinu skarednih, odvratnih slika; a onda razbi Džoanin odbrambeni sistem i ulete u najdublje kutke njenoga uma. Pronađe joj slabe tačke i uze sve što je mogao.
     Sve se to odigralo pre nego što je psihoveza bila prekinuta. Pre nego što je prava igra započela. Kao da se ništa nije dogodilo.

     Muškarac i žena, noseći istovetne maske sa šlemovima, sedeli su preko puta Džoane i Pfajfera. Pregradni zid bio je odgurnut u stranu, otkrivajući ovalni oblik stola za kockanje, i drvetom obložena soba postala je dva puta veća. Delilac karata i krupije sedoše, jedan u vrh i drugi u dno stola, između dva igrača. Delilac karata bio je mlad čovek, s napetim, okruglastim licem i ravnom, crnom kosom, potkresanom iznad ramena; najverovatnije je bio na obuci da postene krupije.
     Krupijeovo lice bilo je skriveno iza crne kacige; on će biti sve vreme uključen u igru. Objasnio im je pravila, aktivirao psihoprovodnike, i igra započe. Džoana i Pfajfer su opet bili uključeni u uzajamnu vezu, ali za sada još nije bilo veze između njih i muškarca i žene koji su sedeli preko puta.
     Pfajfer odagna sve misli, baš kao da se nalazi ispred lasera ili da daje intervju. Naučio je da prikriva misli jer je, nekako, oduvek imao osećanje da se mogu videti, naročito od strane onih koji su želeli da mu naškode u politici, ili na poslu.
     Bele misli, zvao ih je, jer bile su slične belom šumu.
     Pfajfer je mogao da oseti kako Džoana kruži oko njega poput vetra. Iako nije mogao da prikrije sve misli, mogao je sebe da sakrije od nje. Mogao je da je iskoristi, kao što je i ona mogla da iskoristi njega... već ga je iskoristila. Postigli su sporazum putem obostrane ucene. Dok su bili u vezi, da bi vežbali, Džoana je uspela nekako da se probije u Pfajferov um; zaprepašćen i šokiran, on ju je napao.
     I sada su se bolje poznavali.
     Izgradili su prostu strukturu simbola: on je bio svet, savršena lopta i bez i najmanjeg nedostatka, koju je Bog stvorio vlastitim rukama, svet jak i božanstven, kao misao; a ona je bila njegova atmosfera. Sadržavala je sve elemente koji nisu mogli opstati na njegovoj glatkoj površini. Bila je zaštitni omotač njegovog sveta.
     Izgradili su i mnemoničke sisteme u koje su mogli da se skriju, ali su i dalje bili ranjivi jedno pred drugim. Pfajfer je nagađao da će Džoana ostati pasivna - na kraju krajeva, takva je oduvek bila. Imala je takođe dobro razvijenu savest liberala- mistika, i bila je zaljubljena u njega. To je video - ili bar mislio da je video.
     Ona ga neće izložiti opasnosti.
     Pfajfer čestita samom sebi što je sačuvao prisustvo duha, i to ga učini još hladnokrvnijim. Možda je to bilo zbog Džoaninog prisustva. Možda zbog mnemoničke zaštite. Ali možda i nije. On je imao snažnu volju, i ovo je bio samo još jedan izazov. Uspeo je sve druge do sada da preživi, reče samom sebi.
     Džoana stade da pada na njega u obliku kiše, skrećući mu pažnju na svoje prisustvo i vežbali su malo da razgovaraju koristeći kao zaštitu geometrijske slike - bukvalno je to bio pljusak geometrijskih slika.
     Kada je krupije otvorio psihoprovodnike svih učesnika u igri Džoana i Pfajfer su bili spremni.
     Ali nisu bili spremni da vide vlastite dvojnike kako ih gledaju preko stola. Dvojnici, naravno, nisu nosili šlemove.

     "Prvo ćemo, mesdames i messieurs, da vidimo ko će birati boju", reče delilac karata koji nije bio uključen u psihoprovodnik. Misli krupijea bile su samo u obliku neutralnog prisustva. "Za svaki organ uložen u igru, igraće se po tri igre, svaka po tri delenja", nastavi delilac. "U slučaju da jedan od igrača dobije dva puta uzastopce, treće delenje neće se igrati." Glas mu je delovao kao nametanje: bio je oštar i hladan i dopirao je odnekud spolja, gde je sve delovalo hladno i odbojno.
     "Otkud oni znaju kako mi izgledamo?" zapita se Pfajfer potresen halucinacijom koju su stvorili njegovi protivnici.
     Ali pre nego što je Džoana stigla da odgovori, on sam dade sebi odgovor: "Mora biti da umeju da uhvate subliminalne opažaje."
     "Naše predstave o samima sebi", reče Džoana. Dvojnici postadoše grubi i ružni, kao da da ih je oštetio zub vremena. A Džoanina dvojnica postajala je sve manja i beznačajnija.
     "Ako se ne budemo pokrili, nemamo nikakvih izgleda."
     "Ne možeš sve da pokriješ, ali ne mogu ni oni", reče Džoana. "To deluje u oba pravca. Primetila je pukotinu na inače savršenoj lopti ispod sebe, i postala je crna magla, mijazam, zaštitni prekrivač. Pfajfer je bio uplašen, dakle ranjiv. Ali morala je da mu prizna da se bar nije sakrio od nje. Dosta za početak...
     "Jesi li uspela da uhvatiš nešto od njih, sliku, bilo šta?" zapita Pfajfer.
     "Bili smo isuviše zaokupljeni samima sobom. Sada ćemo sačekati i biti spremni za slučaj da im nešto promakne."
     "Što će se desiti", reče Pfajfer, iznenada osetivši kao mu se vraća samouverenost.
     Duboko iz svog unutrašnjeg, simbolizovanog sveta, Džoana i Pfajfer su gledali u spoljni svet gde se nalazio krupije, filcom prekriveni sto, karte, zidovi obloženi drvetom i maskirana stvorenja. Ta soba je bila samo pozornica na kojoj se igrala drama misli i slika.
     Pfajferu je bilo dobro poznato to osećanje da gleda dva sveta, dva nivoa, spoljni i unutrašnji. Često se budio iz noćnih mora da bi se obreo u svojoj dnevnoj sobi ili u biblioteci. Znao je da je potpuno budan, a ipak je još mogao da vidi svoj san kako se razmotava pred njim, da posmatra čudovišta iz svog košmara kako se šunjaju po sobi - zveri iz unutrašnjeg, puštene u poznati, umirujući zabran spoljnog sveta. To su uvek bili trenuci straha, jer tada je sigurno bio na ivici... i mogao je da padne.
     Delilac pomeša dva špila karata i stavi ih u takozvanu "cipelu" - kutiju iz koje su karte mogle da iskliznu samo jedna po jedna. Tri karte ostavi u stranu. To se zvalo tradicionalno spaljivanje špila.
     Zatim dade jednu kartu Pfajferu i jednu njegovom protivniku. Obe karte otkrivene padoše na sto. Pfajfer je dobio kraljicu herc. Njegov protivnik devetku herc.
     Tako je Pfajfer izgubio pravo da bira boju.
     Kao što je u ajncu cilj da se prikupe karte čiji je zbir dvadeset i jedan, ili što je moguće bliže toj cifri, cilj u "šemiju naslepo" jeste da se dobiju karte čiji je zbir devet. I tako, slike, koje se normalno broje deset, ovde se broje nula. Kečevi, koji se normalno broje jedanaest, postaju jedan; a sve ostale karte imaju svoju normalnu osnovnu vrednost, izuzev desetki, koje se, kao i kečevi, broje jedan.
     "Monsieur Deux pobeđuje, devet prema nula", reče delilac karata, gledajući sada u Pfajferovog protivnika. Pfajfer je bio Monsieur Un, a njegov protivnik Monsieur Deux samo zbog mesta za stolom na kome su sedeli.
     "Prvo pa muško", reče u sebi Pfajfer.
     "Ne otvaraj se", reče Džoana, pretvarajući se u maglu, potom crnu kišu, jarku Sunčevu svetlost i dugu, da bi ovim vizuelnim kaleidoskopom sakrila Pfajfera od njegovih protivnika. "Pazi sada, on će biti slabiji kada progovori, ja ću te zakloniti."
     "Vi birate", reče krupije. Misli su mu bile upućene Pfajferovom protivniku, koji je pažljivo zurio u Pfajfera.
     "Pazi sada", reče Džoana Pfajferu.
     "Pošto smo obojica dobili herčeve, njima bi možda trebalo i da počnemo", reče Pfajferov protivnik glasno, da bi ga čuo delilac. Pfajferu se njegove reči učiniše kao oštre krhotine stakla. "U njima su smeštene naše emocije: zato je bolje da ih se što pre otarasimo." Pfajfer oseti da se čovek smeši. "Slažete li se?"
     "Vi birate", bezbojnim glasom reče Pfajfer deliocu.
     "Ne propuštaj misli", reče Džoana.
     Pfajefer nije uspeo da uhvati nijednu misao svog protivnika ili žene koja je bila s njim; oboje su bili njegovi i Džoanini prazni dvojnici. "Pravi se da ti nije stalo", reče ona. "Ako se budeš nadao da ćeš mu videti karte, i budeš zavirivao u njega da mu nađeš slabu tačku, izbaciće te iz igre."
     U pravu je, pomisli Pfajfer. Pokuša da se opusti, da se smiri; mislio je samo neupadljive bele misli i nastojao da ne obrati pažnju na onaj čvor strepnje koji mu je kopao po utrobi.
     "Karte", reče delilac, izvlačeći dve karte iz "cipele", okrenute licem naniže, jednu za Pfajfera, drugu za njegovog protivnika. Zatim još po jednu kartu, a potom nastupi napeta tišina; kao da čak ni misli nisu prodirale kroz vazduh oko njih. Zavladalo je neprirodno zatišje...
     Pfajfer je imao devetku iz ruke, u stvari, pobedničku kartu (kraljicu i devetku karo), i podigao je pogled, spremajući se da pokaže karte, kad iznenada vide kosmatog dečaka kako sedi za stolom, nasuprot njemu.
     "Šta, do vraga..."
     "Brzo, kaži šta ti je u ruci", viknu Džoana, osećajući se kako mu se žlezde otvaraju, kako vreli vodopad straha kulja iz njih. Ali pre nego što je Pfajfer stigao da progovori, njegov protivnik reče. "Moj prijatelj preko puta ima devetku iz ruke. Kraljicu i devetku, obe karte karo. Pošto sam ja rekao šta drži - a verujem da nisam pogrešio, ja..."
     Delilac okrenu Pfajferove karte licem naviše i reče: "Monsieur Deux je u pravu i pobeđuje zato što je pogodio." Da je Pfajferov suparnik pogrešio, Pfajfer bi automatski bio smatran za pobednika, čak da je ovaj i imao jače karte.
     Delilac zatim podeli još po jednu kartu iz "cipele".
     "Trebalo je da mi ti sakriješ misli", reče Pfajfer, ali već se bio pribrao i opet je mislio samo bele misli.
     "To i pokušavam", reče Džoana. "Ali ti nemaš poverenja u mene: pokušavaš da se sakriješ i od mene, ne samo od svog protivnika. Šta onda, do vraga, mogu da uradim?"
     "Oprosti", pomisli Pfajfer.
     "Zar se toliko bojiš da ne vidim šta osećaš?"
     "Sad nije ni mesto ni vreme za to." Ritam belih misli mu se poremeti; Džoana se pretvori u snežnu vejavicu, pomažući mu, uljuljkujući ga opet u belu neprovidnost. "Mislim da me krupije nervira, zato što je uključen u nas, što su mu dostupne sve naše tajne misli..."
     "Ma, pusti krupijea... i za ime Boga, prestani da se brineš da li ću ja nešto da vidim. Ja sam na tvojoj strani."
     "Monsieur Un, hoćete li, molim Vas, uzeti svoje karte", reče delilac. Krupije klimnu glavom u pravcu Pfajfera i pusti neutralne, papirnate misli.
     Pfajfer podiže ivicu svojih karata i zaviri. Imao je puba karo - što se brojalo nula - i dvojku pik. Biće mu potrebna još jedna karta.
     "Nemoj misliti na svoje karte", uzviknu Džoana. "Jesi li uhvatio nešto s druge strane stola?"
     Pfajfer oslušnu, kao da sluša vlastite misli. Nije pogledao glavu da pogleda u protivnika jer bi ga poremetio pogled na njegovo lice - ili lice kosmatog dečaka - kako bulji u njega preko stola, puno privlačnosti. U sebi stvori sliku jedne šuplje, prazne žene, potpuno bez organa. Zamisli je kao džak koji je odnekud dobio ljudski oblik.
     "Ostani na tome", reče Džoana. "Može biti korisno."
     "Ali onda ne mogu da vidim njegove karte."
     "Sačekaj malo. Budi miran."
     "Da li monsieur želi još jednu kartu?" upita delilac Pfajfera. Pfajfer uze još jednu kartu, a to učini i njegov protivnik.
     Pfajfer nije imao pojma koje karte njegov protivnik drži u ruci. Po svemu je izgledalo da će ovo zaista biti igra naslepo. Kada su pokazali karte, delilac objavi: "Monsieur Deux pobeđuje, šest prema pet." Pfajfer je opet izgubio.
     "Igram naslepo", zabrinuto reče Pfajfer Džoani.
     "Ni on nije uspeo da vidi tvoje karte", odgovori ona.
     Ali to ga nije mnogo utešilo, jer izgubivši prva dva delenja bio je, u stvari, već izgubio prvu igru.
     A ako bude izgubio i drugu, izgubiće i srce, koje je - uprkos belih misli - osećao kako mu lupa u grlu.
     "Smiri se", reče Džoana. "Inače ćeš se potpuno otkriti. Ako mi pokloniš poverenje i prestaneš da izbacuješ odbrambeni oklop prema meni, možda ću moći da ti pomognem. Ali moraćeš da me pustiš u sebe; kako sad stvari stoje, daješ našim prijateljima popriličan manevarski prostor. Hajde da se sjedinimo... da se venčamo." Ali Pfajfer nije bio raspoložen za zajedljivosti. Strah mu je sve više rastao, polako i neumitno.
     "Možeš predati igru", reče Džoana. "I to je mogućnost."
     "I pokloniti drugima organe koje nisam ni pokušao da dobijem u igri?" Na glatkoj površini Pfajferove lopte ukaza se pukotina i Džoana pusti da je proguta. Površina lopte se izmeni, na njoj se ukazaše planinski lanci, bujna vegetacija, cveće, pustinje, sva ona izmešana raspoloženja Džoanina i Pfajferova.
     Pfajfer više nije bio usamljen; bio je zaštićen, a ipak opasno izložen. Unutra u njemu, u toj ljudskoj, vlažnoj tmini. Džoana obeća da neće zloupotrebiti svoj položaj. Na brzinu uhvati misao na Pfajferovu pokojnu majku, koja je bila mišićava žena, krupnih kostiju i širokog lica. Takođe vide da je Pfajfer mrzeo svoju majku, i dalje isto onoliko kao kada je bila živa.
     U sledećem delenju - prvom delenju druge igre, Pfajfer je dobio peticu tref i dvojku pik, ukupno sedam poena. Nije hteo da uzme drugu kartu dok ne vidi karte svog protivnika. Ali kada je pogledao preko stola, ugledao je kosmatog dečaka koji mu dobaci poljubac.
     "Opet si izložen", reče Džoana i oni zamisliše da se nalaze unutra, u svome svetu, u mislima stvoriše zaštitnički omotač mraka oko sebe, ostavljajući samo jedan mali otvor, da bi kroz njega motrili na svoje neprijatelje.
     "Usredsredi se na tu sliku šuplje žene", reče Džoana Pfajferu. "Trebalo bi da je to supruga ili žena onoga monsieur Deux-a. Ja ne mogu da je tako dobro predstavim sebi kao ti." Ali Pfajfer je pokušavao da smiri svoje emocije i mračnog, opasnog demona svoga sećanja. Slika kosmatog dečaka oslobodila je u njemu uspomene, strahovanja, osećanja krivice. Pfajfer se seti svoga oca, koji je bio lekar. Uvek je bilo dosta novca, ali otac je od njega izvlačio kamatu u osećanjima za svaki dolar koji bi mu dao. I zato se malom Pfajferu često vraćao košmarni san kako ga dudla svome ocu. Ti košmari su mu se opet javili posle majčine smrti. Ona je videla tu homoseksualnu fantaziju kada se Pfajfer uključio u nju na njenoj samrtnoj postelji.
     Pfajfer je i dalje imao te košmare.
     I sada, uprkos njegovoj volji, kroz um mu je stalno prolazila slika kako ga dudla kosmatom dečaku, prouzrokujući osećanje krivice i odvratnosti. Dečak i njegov otac nekako su postali jedno isto.
     "Otvaraš se", upozori ga Džoana, misli su joj bile kao mećava. Sada je već mogla da vidi put koji je vodio u Pfajferovu unutrašnjost, u te sobe pune sahranjenih sećanja. Ili još bolje, ona ih zamisli kao podzemne pećine; sve je u njima bilo netaknuto, savršeno, skrivenog od štetnog delovanja svetlosti i vazduha svesti. Sada ga je upoznala...
     Pfajfer se pribra i zaviri u um svoga protivnika. Sliku žene bez organa gurnu pred tog čoveka.
     Kao da je pocepao paukovu mrežu.
     Pfajfer oseti čovekovu bol kao pero koje mu dodiruje kožu: žena bez organa bila je supruga gospodina Dva. Pfajfer mu je provalio u misli; mogao je da oseti ime svog protivnika, nešto kao Gajah, Gahaj, Gaje, da, to je bilo, Gaje, a žena mu je bila već sva ispražnjena. U tami svoje podsvesti Gaje ju je video kao praznu vreću. Bila je strasven kockar i prokockala je već sve svoje organe; Gaje je mrzeo kocku, ali ona ga je opčinila, i on ju je istovremeno i mrzeo i voleo, i sada je upravo započinjao svoj samouništavajući pad.
     Ona je sada počela da prazni i njega. Kockala se u njegove organe.
     Pfajfer uputi Gajeu svoju misao: "Ispražnjena je." Ali mogao je da nazre samo Gajeove misli. Njegova žena nije bila izložena.
     Niti je bila bezopasna.
     Ona dobaci Pfajferu sliku kosmatog dečaka, i Pfajfer oseti kako mu glava silom pada u njegovom pravcu. Ali to, odjednom, prestade da bude kosmati dečak. Pojavi se Pfajferov otac!
     Više nije bilo odstupnice. Pfajfer je bio uhvaćen u zamku, bio je mali i ranjiv.
     Gaje i njegova žena su ga gutali, zajedno s mislima.
     Spasla ga je Džoana. Odvukla ga je, i on je opet postao svet, zavijen u belinu, u sneg. Opet je bio bezbedan, kao u Džoaninoj ledenoj utrobi.
     "Gledaj", reče mu Džoana posle jednog trenutka, i Pfajfer kao u mističnom otkrovenju ugleda Gajeove karte, vide ih sahranjene u Gajeovim očima, zajedno sa slikom njegove ostarele žene. U tom trenutku, Pfajfer je video Gajeovu unutrašnjost i zaboravio na sebe. Gajeova žena se zvala Grejs, i bila je sva izjedena od silnih operacija, od silnih igara sakaćenja. Bila je Plavi anđeo (da, gledao je taj prastari film), a Gaje je bio budala.
     Budala je držala u ruci keca herc i peticu karo.
     Sada Pfajfer oseti da se sreća okrenula; to osećanje je poznato kockarima, to osećanje dubokog sklada, kao da i sam postaješ dobra karta. Ni bes, ni strah, ni mržnja, samo pobeda. Pfajfer glasno reče šta Gaje drži u ruci i tako ga spreči da zatraži drugu kartu, možda baš srećnu trojku, koja bi mu popunila zbir do devet.
     Pfajfer je dobio to delenje i zahvalio se Džoani. Misli su mu bile o ljubavi, ali izbor slika bio mu je skučen. Džoana je sada postala deo njegovog vlastitog ritma i harmonije, stalno prisustvo; a ona je, zauzvrat, sanjala o pobedonosnim mačkama koje su tako nečujno i elegantno hodale kroz bujnu vegetaciju na Pfajferovoj lopti.
     Mačke koje se stadoše pariti, a potom prožderaše jedna drugu.

     Pfajfer je dobio i drugo delenje i tako pobedio u drugoj igri. Sada su on i njegov protivnik bili izjednačeni. Sledeća igra će biti odlučujuća. Pfajfer oseti onu mirnu, hladnu sigurnost da će uzeti Gajeovo srce. Opsesija da mora ogoleti i uništiti svog protivnika postala je važnija od dobijanja ili gubljenja organa; bila je to brza i sjajna bujica, osvežavala je kao voda.
     Sada je bio u boljem svetu, na jednoj potpunijoj, zadovoljnijoj razini stvarnosti. Svi kockari sanjaju o tome: da sve dobiju ili sve izgube, ali da budu u centru, u samoj igri. Igra je ponela čak i Džoanu. I ona je želela da razdire - da raspori onaj par preko stola, da im oduzme sve tajne, da im poniženja prebira jedno po jedno, kao brojanice. Oni su bili Pfajferovi neprijatelji... a njegovi neprijatelji bili su i njeni.
     Svi su sada već bili izloženi, umorni od borbe, iscrpljeni telom i duhom, pa ipak, utonuli u igru, izgubljeni u savršenom, zgusnutom vremenu. Pfajfer je mogao da vidi Gajeovo lice, onako kako ga je sam Gaje video i kako ga je Grejs videla. Široki nos, tamna koža na licu, nisko čelo, velike uši; a ipak je to bilo snažno lice, i lepo na neki zverski, zastrašujući način - ili je Grejs tako mislila. Gaje je sam sebe smatrao slabićem; mišići na licu bili su mu isuviše opušteni.
     Gaje nije uspeo u životu, iako je stekao pravo bogatstvo na berzi. Želeo je da bude matematičar, ali bio je lenj i izgubio je "kliker" već u dvadeset petoj godina.
     Gaje bi bio sjajan matematičar, i znao je to.
     A Grejs je bila kurva, koja je iskorišćavala i sebe i sve one oko sebe. Bila je žena s velikom religioznom strašću, koja je htela da se zaredi i postane monahinja, ali su je zaludeli razni kultovi zbog njene opsednutosti kockom i psihoprovodnicima. Ali Pfajfer je samo malo uspevao da zaviri u nju. Bila je hladnokrvna beštija, i imala je veće rezerve snage nego svi oni zajedno.
     Ova poslednja igra biće psihološka klanica. Seći će se noževima, drobiti jedan drugog maljevima. Pfajfer je dobio prvo delenje. To je bilo pravo uživanje; toliko mnogo organa moglo se dobiti ili izgubiti i još za tako kratko vreme.
     Sledeće delenje Pfajfer je izgubio. Gaje je ogoleo Džoanu, koja je otkrila Pfajferove karte a da ni sama bije bila svesna. Gaje ju je otvorio, prodro u svu onu efikasnost i sređenost da bi se otkrila ljutina i požuda, i jedno neobuzdano, okeansko sažaljenje. Džoanine emocije su se uvijale i puzale po njoj poput prekrasnih, raznobojnih i glatkih zmija.
     Pfajfer je bio isuviše zanet igrom da bi je zaštitio.
     Prva Džoanina nekontrolisana misao bila je da se osveti Pfajferu, da ga izloži napadima; ali on se otvori pred njom, zakopa je u bele misli koje su bile ledene i od kojih je sve trnulo kao od leda, i zamoli je da mu oprosti ne progovorivši ni reč, već samo blagim, zaokruženim, utešnim mislima koje su kod njega bile isto što i ljubav. Nije mogla više da mu veruje, a nije mogla ni da ga izloži drugima. U ovom trenutku mogla je samo da ga prihvati takvog kakav je.
     Delilac dade Pfajferu trojku karo i keca pik. Imao je ukupno samo četiri poena; moraće da traži drugu kartu. Svoje misli nije otkrio Džoani, jer ona ga je samo štitila. Ona je mogla da napadne Gajea i njegovu kurvu, da otkrije njih da bi im videla karte. Gajevo srce više nije bilo samo jedan od njegovih organa - sada više ne, i ne u Pfajferovim očima. Bio je to sav njegov život, pa makar i za trenutak. To je značilo potvrditi se za ceo život. Značilo je biti živ. Iznenada opet pomisli na oca.
     "Zatvori se", reče Džoana. "Krvariš." Nije pokušala da prodre u njegove misli; to bi samo još više izložilo Pfajfera, i još opasnije.
     "Pomozi mi", zamoli Pfajfer Džoanu. Od ovog delenja zavisilo je da li će dobiti ili izgubiti igru... i svoje srce.
     Ona još jednom postade njegov ogrtač, njegova atmosfera, i još jedanput ona ledene niti svojih belih misli uplete među njegove.
     Ovo je ljubav, pomisli ona.
     Pfajfer nije mogao da vidi Gajeove karte i nervozno zatraži od Džoane da nešto učini. Gaje je igrao mirno, Grejs ga je dobro pokrivala, jednostavno ga je skrivala. Tu nije bilo nikakvih strasti.
     Džoana isprazni svoj um, postade neutralna; a ipak se pretvorila u iglu hladne, sažete misli. Zabadala se, tragala, dodirivala misli svojih protivnika. Kao da je plivala kroz jedan stalno promenljivi svet tačaka i zagrada, opipljiv kao gvožđe, tečan kao voda. Kao da su Gajeove i Grejsine misli postale svetleće tačke na fluorescentnom ekranu.
     I još je nisu opazili.
     Gaje je bio isti kao Pfajfer, pomisli Džoana. Naizgled staložen, obuzdan, ali sve je to bila šarena laža, da bi se sakrila jedna slaba građevina. Bio je toliko slabiji od Grejs, koja ga je podupirala i zaklanjala. Ali Grejs je usredsredila svu svoju energiju na Gajea; i uhvatila ju je groznica, kao da se opet kocka u svoje vlastite organe.
     Nema sumnje da je Grejs očekivala da će Džoana i Pfajfer napasti Gajea, koji je video svoje karte.
     I zato Džoana napade Grejs, koja je bila sva u kockarskom zanosu dok se igralo to delenje. Džoana se prikrade mimo Grejsinih misli, probi joj se u um, kroz mračni lavirint i kanale njenih sećanja, sve do opasne zemlje podsvesnog. Nevidljiva kao vazduh osluškivala je Grejs, čitala je, otkrila: mijazam seksualnosti. Kao dete su je brutalno silovali. Posle uličnih nemira u Manoski. Silovana u klozetu, za ime Boga. Čovek ju je prvo razderao pomoću puščane cevi, a zatim ušao u nju. Uzimao ju je, jedan krvavi komad za drugim, onako kako je ona posle uzela Gajea. Onako kako su je i drugi uzimali u sobama poput ove, u ovom kazinu, u ovom klozetu.
     A Gaje, sada kada ga je Džoana gledala Grejsinim očima, taj neporemetljivi Gaje, koji je imao tako mnogo novca i tako malo života, koji se tako mnogo bojao ženine prošlosti, njenih ljubavnika i slobodnog ponašanja koje je nazivao perverzijom. Ali on je sve na svetu zvao perverzijom.
     Kako ga je samo mrzela ispod onoga što je nazivala ljubavlju.
     Ali on je izgledao isto kao čovek koji ju je onako davno silovao u klozetu. Nije mogla da mu se seti lica - toliko je dobro uspela da ga istisne iz svog uma - ipak, bila je kao munjom ošinuta kada je prvi put videla Gajea. Osetila je kako je privlači, ali istovremeno i odbija; volela ga je.

     Džoaninim posredstvom Pfajfer je video Gajeove karte; dvojku i šesticu pik. Mogao je da glasno kaže šta Gaje drži u ruci, ali nije bio siguran za dvojku. Ličila je na herca, ali mogla je biti i karo. Ako pogreši, izgubiće ovo delenje i svoje srce.
     "Nisam siguran", reče Pfajfer Džoani, očekujući pomoć.
     Ali Džoana je imala svoje probleme. Grejs ju je otkrila i bila je jača nego što bi Džoana ikada pomislila. Džoana je bila uhvaćena i zatvorena u Grejsinom umu; a Grejs, koja nije mogla da se suoči s onim što je Džoana otkrila, sve je poricala.
     I slomila se.
     U tom magnovenju, Džoana oseti kako ona postaje Grejs. Oseti sav Grejsin bol i kako se davi ispod težine sećanja, u trenutku kada su se njihove duše i ličnosti stapale u belom usijanju. Ali pre nego što su se Džoana i Grejs nerazdvojno stopile, Džoana se povuče, shvativši da se bori za svoj život. Vrisnu krupijeu da prekine igru. Ali njeni krici su bili uzalud, jer Grejs je istog časa kliznula u krupijeov um, i zgrabila i njega. Imala je moć i očajanje psihotičara, i Džoana shvati da će ih Grejs radije sve pobiti nego da se suoči s istinom o sebi i Gajeu.
     Pobesnela Grejs navali na Pfajfera. Da ga ubije. Optuživala ga je što je doveo Džoanu, i Džoana oseti uništavajući bol, kao da je živa sahranjena u blatu Grejsinog uma. Pokušala je da se iščupa iz Grejsinih misli, da se ne bi uplele s njenima i postale njene.
     Osetila je Grejsinu krvoločnost... želju da ubije Pfajfera.
     Grejs zgrabi Pfajfera svojim mislima, obmota ga crnim mrežama od kojih nije mogla da ga oslobodi ni bela misao, ni bilo šta drugo.
     Kao pauk je obmotavala svoj plen u mraku, tražeći neku psihološku slabu tačku, grešku prirode, možda neki krvni sud koji bi mogao da mu prsne u mozgu...

     Džoana pokuša da se izvuče iz bolova, ispod one ogromne betonske ploče koja ju je mrvila. Zapita se, ironično, da li misao ima masu. Kako glupa predsmrtna pomisao, reče samoj sebi, i iznenada se seti priče koju joj je ispričao otac, o umirujućem rabinu koga je nerviralo čitanje minjanske molitve oko njega, jer je hteo da prisluškuje kako pod prozorom dve pralje nekoga ogovaraju. Mnogo godina kasnije, otac joj je priznao da to uopšte nije bio jevrejski vic, bio je budistički.
     Zakači se panično za tu misao. Seti se kako se njen otac smejao posle onog priznanja. Bol je jenjavao dok je sledila tu misao.
     ... kad bi misao imala masu.
     Zamišljala je da se oslobodila, da je, našavši odgovarajući ugao, uspela da pobegne iz Grejsine zamke, kao da su misao, emocija i bol čisto matematičke kategorije.
     To se i dogodi, za tren oka.
     Ali ako hoće da spase Pfajferu život, i svoj vlastiti, moraće smesta nešto da preduzme. Pokaza Grejsi njenu prošlost. Pokaza joj da se udala za Gajea zato što je mnogo ličio na čoveka koji ju je silovao u detinjstvu.
     Gaje je to takođe video i vrisnuo. Kako je samo mrzeo tu Grejs, ali ni blizu onoliko koliko je ona mrzela samu sebe. Pokušavao je da je zaustavi, ali nije imao snage. I on je bio uhvaćen.
     Kao da je priterana u ćošak. Kao da je opet u onom klozetu sa svojim silovateljem, ona napade Gajea. Ali sada je imala oružje. Zamisli da je umro, zarobi ga u vrisku, i kao da ga nešto iznutra steže, njegov krvni pritisak poče da se penje. Pronašla mu je oslabeli krvni sud u mozgu i on puče.
     Taj napor je iscrpeo Grejs, i nekoliko sekundi kasnije krupije je već uspeo da ovlada situacijom i da prekine sve veze između njih. Gaje je odmah bio prikopčan na jedinicu za održavanje života koja je smesta primenila metod oživljavanja srčanog pritiska, da bi srce nastavilo da mu kuca.
     Ali bio je mrtav...
     Biće nekih neprijatnih pravnih problema, ali već samim tim što je preživeo, Pfajfer je dobio igru, u stvari, pobedio Grejs i zadobio sve Gajeove organe.

     Dok je Pfajfer nemo zurio kroz providne zidove transpoda koji je Džoanu i njega munjevito nosio kroz vazduh iznad Pariza, što dalje od njegovih opasnosti i prljavih uživanja, oseti kako se u njemu budi nešto novo i blago prema Džoani.
     To je bila novopronađena intimnost i zahvalnost i... ljubav.
     Ali u Džoani su još odzvanjale Grejsine misli, kao da se jednim delom nepovratno stopila s Grejs. I u njoj se probudi jedno novo osećanje prema Pfajferu. Možda je to bila obnova, viši stepen razvoja njene ljubavi.
     Voleli su se... ali i u ovom trenutku Džoana oseti jaku potrebu da se opet kocka.









Pet Marfi: NA OSTRVIMA
     Iako je sunce već gotovo zašlo, Moris je nosio tamne naočari kada je došao da dočeka Nika, na maloj pisti od nabijene zemlje koja je služila kao jedini aerodrom na Zalivskim ostrvima. Nik je doleteo iz Los Anđelesa preko San Pedro Sule u Hondurasu. Provirivao je kroz napukli prozor starog DC-3, kada je ovaj, uz mali potres, sleteo.
     Moris je stajao, nezgrapno kao svaki tinejdžer, pored jednosobne drvene barake u kojoj se nalazila carinska služba za sva Ostrva. Moris: crna kovrdžava kosa, crvena kapa za bezbol navučena do samih naočara za sunce s metaliziranim staklom poput ogledala, košulja s dugačkim rukavima provaljenih laktova, farmerice s iskrzanim nogavicama.
     Neki nasmejani dečaci u čoporu izleteše iz aviona i zgrabiše torbe s ronilačkom opremom i kofere, da ih odnesu na carinu. Osim Nika, svi putnici u avionu bili su sportski ronioci, na putu za odmaralište na Antonijevom Sprudu s druge strane Roatana, najvećeg ostrva u grupi.
     Nik se sastao s Morisom na pola puta do zgrade carinarnice, dao mu časopis i samo rekao: "Pogledaj na strani pedeset."
     Članak je nosio naslov "Fiziologija i ekologija novih vrsta svetlećih riba" od Nikolasa K. Renda i Morisa Morgana.
     Moris je kratko vreme proučavao članak, prelistavajući stranice i ne obraćajući pažnju na grupu dečaka koji su hitali mimo njega, noseći ogromne kofere koje su jedva vukli. Moris podiže pogled na Nika i ćutke se nasmeši - beli zubi blesnuše na mršavom, opaljenom licu. "Dobro izgleda", reče. Niku se učini da mu je glas malo ogrubeo otkad su se poslednji put videli.
     "Imajući u vidu da ti je to prva publikacija, izvanredno je." Nik nespretno potapša Morisa po ramenu. Nik je izgledao i ponašao se kao da mu je više od trideset i pet godina, koliko je imao. Na univerzitetu se sa svojim kolegama ophodio ljubazno, ali na odstojanju i nije imao pravih prijatelja. S Morisom je, od svih svojih poznanika, bio najopušteniji.
     "Hajde", reče Moris. "Da uzmemo tvoju opremu i da krenemo." Pokušavao je da zvuči poslovno i trezveno, ali odavao je svoje uzbuđenje time što je i nehotice prešao na narečje kojim su govorili stanovnici Ostrva - staromodni engleski s čudnim modulacijama u izgovoru i nekakvim svojim, osobenim gramatičkim pravilima.
     Nik dade bakšiš dečaku koji je odvukao njegove torbe do carine i stade da sačeka, iza gomile ronilaca. Carinik pogleda u Nika, udari mu pečat u pasoš i reče: "Produžite. Prijatan provod." Carinske formalnosti na Ostrvima zaista su bile samo formalnosti. Iako su se Zalivska ostrva nalazila pod upravom države Honduras, ostrvljani su se uglavnom vladali po svojim pravilima. Zalivska ostrva su ležala malo podalje od obala Hondurasa, u onom delu Karipskog mora koje se nekada zvalo Špansko more. Stanovništvo je bilo čudna mešavina: indijanski domoroci, naseljeni robovi zvani Karibljani, i potomci engleskih gusara koji su ostrva koristili kao bazu.
     Pista aerodroma protezala se duž obale i bila je s jedne strane oivičena uzanom, peščanom plažom. Moris je svoj čamac nasukao na jedan kraj ove obale.
     "Imam novi čamac, još bolji", reče Moris. "Ako nas struje budu poslužile bićemo u Ist-Harboru za dva sata. Kladim se."
     Natovariše Nikovu opremu i otisnuše se od obale. Moris je uzeo kormilo. Navukao je kapu duboko na oči, tako da je vetar ne može oduvati i nagnuo se malo nasuprot vetru. Nikovu pažnju privukla je Morisova šaka na kormilu; između prstiju imao je tanku opnu. Niku se učini da se ta opna povećala tokom ova četiri meseca, otkako je poslednji put bio na ostrvu.
     Delfini iskrsnuše niotkuda i stadoše da ih prate, jašući na talasima, skačući i pljuskajući duž bokova njihovog čamca. Nik je sedeo na pramcu i posmatrao Morisa. Dečak je bio sav usredsređen na upravljanje motornim čamcem. Iza njega su se igrali delfini i bela brazda ostajala je na srebrnastoj vodenoj površini. Delfini iznenada odskočiše u suprotnom pravcu, vraćajući se na otvoreno more i čamac se približi Ist-Harboru.
     Gradić se protezao duž obale približno jednu milju: grupa jarko obojenih kućica na stubićima, bakalnica, nekoliko radnji. Kuća koju je Nik bio iznajmio nalazila se na kraju grada.
     Moris vešto priđe pristajalištu od dasaka u blizini kuće i pomože Niku da prenese svoju vreću s opremom za ronjenje i ostali prtljag do kuće. "U frižideru ima piva", reče Moris. "Hladnog."
     Nik izvadi dva piva. Vrati se na doksat ispred ulaznih vrata. Moris je sedeo na ogradi, zagledan u ulicu. Iako je sunce bilo već zašlo i sumrak se naglo spuštao, Moris je i dalje nosio svoje naočari protiv sunca. Nik sede na ogradu pored dečaka. "Dakle, šta si mi radio od kada smo se poslednji put videli?"
     Moris se nasmeši. Skide naočare i zabaci kačket na potiljak. Nik je sada mogao da mu vidi oči - velike, crne i pune suzdržanog uzbuđenja. "Odlazim", reče Moris. "Idem u more."
     Nik otpi dugačak gutljaj piva i obrisa usta. Znao je da će to doći, kad-tad. Odavno je znao.
     "Moj otac, znaš. Došao je u luku; i plivali smo zajedno. Uskoro ću sasvim otići s njim. Vidi." Podiže jednu ruku. Opna mu se već protezala od korena prstiju gotovo do vrha. Svetlost iz lampe na doksatu prosijavala je kroz tanku kožu. "Menjam se, Nik. Još malo pa će biti vreme."
     "Šta ti majka kaže na sve to?"
     "Mama? Ništa." Sav je vrio od uzbuđenja. Stavi ruku na Nikovu mišicu, dodir mu je bio hladan. "Ja odlazim, Nik."

     Pre deset godina Nik je ronio noću blizu Srednjeg spruda, malog koralnog ostrva nedaleko od Ist-Harbora. Ronio je po noći i sam, da bi proučavao noćnu ekologiju podvodnog grebena. Uprkos svojih dvadeset i pet godina, Nik je i dalje bio toliko mnogo radoznao da nije vodio računa o životnoj opasnosti.
     Podvodni koralni greben se menjao dok je dnevna svetlost polako gasnula. Razne vrste riba izlazile su iz svojih skrovišta; razne vrste beskičmenjaka su se šunjale za plenom na površini korala. Nika je naročito zanimala jedna vrsta malih riba koja je svetlela u mraku. Ispod oba oka te ribice su imale jedan organ ispunjen bioluminiscentnim bakterijama, koje su odavale hladnu, zelenu svetlost. To su bile plašljive ribice, koje su živele na velikim dubinama i dizale se do koralnog grebena samo kada je bio mlad mesec i noć bez svetlosti.
     Ajkule su takođe dolazile noću s pučine, da se šunjaju oko grebena tražeći plen. Niku nije baš bilo stalo da ih proučava, ali one su ponekad prilazile da prouče njega. U jednoj ruci nosio je podvodnu lampu, u drugoj štap za omamljivanje ajkula. One su uglavnom bile samo radoznale. Pošto bi načinile krug oko njega, otplivale bi dalje.
     Te noći pre deset godina, siva ajkula, koja je načinila dva kruga oko njega, izgleda da nije to shvatila. Nik joj je video pljosnato, crno oko, kako ga bezosećajno posmatra. Ajkula se okrenula da napravi još jedan krug oko njega, vešto i ljupko, tako da je izgledalo da se kreće bez ikakvog napora. Približavala se; i Nik pomisli, dok je kretao da ispliva na površinu, kako je ona u stvari, elegantna mašina za ubijanje. Secirao je ajkule i divio se kako im mišići tako neumorno rade i kako su im zubi svrsishodno raspoređeni.
     Dočeka ajkulu udarom iz štapa za omamljivanje, vrlo jakim udarom, ali patrona s eksplozivom na vrhu štapa omanu. Ti naboji su često omanjivali. Još gore: ajkula se premetnu i vrati ka njemu. Kada je ponovo pokušao da je udari, štap mu iskliznu iz ruke, povučen jednim vrtlogom podvodne struje. Uzalud je pokušavao da ga ponovo dohvati i morao je da ga posmatra kako tone okrećući se na sve strane, izluđujuće sporo, kao svi predmeti pod vodom.
     Ajkula napravi široki krug, zatim ponovo krenu ka njemu: elegantna efikasna, ubilačka.
     Senka koja je ajkuli presekla put nije bila ni elegantna ni efikasna. U svetlosnom zraku svoje podvodne lampe Nik je jasno mogao da ga vidi: mali dečak, obučen u iskrzane kratke pantalonice i naoružan štapom za omamljivanje ajkula. Ovaj je eksplodirao kada je udario u ajkulu, i životinja se graciozno okrenula i pohitala da se udalji u pravcu one druge strane grebena. Dečačić se nasmeši Niku i nestade u pomrčini. Nik ugleda samo pet linija na dečakovom trupu - pet otvora za škrge koji su se otvarali i zatvarali, otvarali i zatvarali.
     Nik se izvuče na rukama preko ivice čamca i klonu na dno. Ležao je na leđima i gledao u zvezde. Podvodni svet je noću često delovao nestvarno. Posmatrao je zvezde i stalno sebi ponavljao tu rečenicu.

     Kada bi Nik boravio na Ostrvima, Moris je obično spavao na tremu kuće koju bi Nik iznajmio. Nik je spavao na krevetu u kući.
     Nik je bio umoran od celodnevnog putovanja. Zaspao je i odmah su mu se javili zabranjeni snovi, uznemiravajućom brzinom, ali i uz neku vrstu olakšanja. Pa, to je samo san, rekao je sam sebi. Mrak je prikrio sve njegove grehe.
     Sanjao je Morisa kako leži, uspavan, na stolu za vivisekciju, dok mu šake s opnom između prstiju mirno počivaju pored tela. Oči su mu bile bez trepavica; nos pljosnat i širok; lice mršavo i truglasto - isuviše malo za onako velike oči. On nije ljudsko biće, pomisli Nik, uopšte nije čovek.
     Nik uze skalpel i povuče njime preko površinskih slojeva kože i mišića duž onih pet otvora za škrge na Morisovom desnom boku. Isteklo je veoma malo krvi. Kasnije će upotrebiti makaze za sečenje kostiju, da bi otvorio rebra i ispitao unutrašnje organe. Za sada je samo zavrnuo rubove prosečene kože da bi video složenu strukturu škrga.
     Moris nije ni mrdnuo. Nik se zagleda u dečakovo lice i iznenada shvati da Moris ne spava. Bio je mrtav. U magnovenju Nika ophrva strahovito osećanje gubitka; ali smesta ga je potisnuo. Osećao je neku prazninu u sebi ali je istovremeno prstima prebirao preko paperjastog tkiva od kojeg su bile škrge i planirao kako da nastavi seciranje.
     Probudio se uz šuštanje palmovog lišća ispod prozora i topli jutarnji povetarac koji mu je sušio znoj na licu. Svetlost odmaklog jutra - već sasvim jarka - sijala mu je kroz prozor.
     Morisa nije bilo na tremu. Njegova kapa za bezbol visila je na klinu pored viseće mreže za spavanje.
     Nik napravi doručak od namirnica koje mu je Moris ostavio; pržena jaja, hleb, mleko. Negde oko sredine prepodneva, polako se uputi u grad.
     Morisova majka, Margareta, držala je radnjicu u dnevnoj sobi svoga doma; prodavala je turistima nakit od crnog korala. Crni koral poticao je iz dubokih voda; Moris joj ga je donosio.
     Dve žene - s jahti koje su bile ukotvljene u luci - cenjkale su se s Margaretom za naušnice od crnog korala. Nik je sačekao da utvrde cenu i da one odu. Platile su nakit i izišle na ulicu, uz put radoznalo buljeći u Nika.
     "Gde je Moris?", reče on Margareti. Naslonio se rukama na tezgu i zavirio joj u crne oči. Bila je temeljno građena i koža joj je imala boju kafe s veoma malo mleka. Nosila je haljinu sa cvetnom šarom, skromno porubljenu tik ispod kolena.
     On se ponekada pitao šta ta crnooka žena misli o svome sinu. Nije bila govorljiva, a povremeno bi čak i posumnjao da nije slaboumna. Pitao se kako se dogodilo da je ta čvrsto građena žena naišla na plaži na ljubavnika koji nije bio ljudsko biće, vodila ljubav s tim čudnim strancem i rodila sina koji nigde nije pripadao.
     "Moris - otišao je na more", reče ona. "Ovih dana često ide na more." Nastavila je da slaže i sklanja nakit koji su turistkinje ostavile po tezgi.
     "Kad će se vratiti?" upita Nik.
     Ona slegnu ramenima: "Možda nikad."
     "Zašto to kažete?" Glas mu je bio oštar, oštriji nego što je želeo. Ona je i dalje gledala u poslužavnik s nakitom. On ispruži ruku preko tezge i grubo dograbi njenu. "Gledajte u mene. Zašto to kažete?"
     "On će morati u more", reče ona tiho. "Moraće. Tamo mu je mesto."
     "Vratiće se da se pozdravi", reče Nik.
     Ona povuče ruku iz njegove, ali on je i dalje čvrsto držao. "Njegov tata nikada nije došao da se pozdravi", reče tiho.
     Nik joj pusti ruku. Retko je gubio vlast nad sobom i znao je da se, u stvari, ne ljuti na ovu ženu već na samoga sebe. Okrete se i ode, bez pozdrava.
     Krenuo je bez cilja niz sokak od utabane zemlje koji je služio kao glavna saobraćajnica u Ist-Harboru. Klimnuo je glavom starcu koji je sedeo na tremu pred kućom, pozdravio se sa ženom koja je prostirala rublje. Dan je bio vreo i bez povetarca.
     Bio je stranac i uvek će ostati stranac u ovom mestu. Nije znao šta ostrvljani znaju o njemu, šta misle o Morisu i Margareti. Moris mu je jednom kazao da oni znaju za bića koja žive u vodi i da čuvaju tajnu. "Žive od mora", objasnio mu je. "Ako budu isuviše brbljivi, mreže će početi da im se cepaju i čamci da im tonu. Zato ćute."
     Nik se zaustavi ispred bakalnice na drugom kraju gradića. Jedno rasklimatano pristajalište za čamce od dasaka pružalo se u more tačno pored same radnje.

     Pre deset godina, to pristajalište bilo je u boljem stanju. Nik je bio došao u grad da kupi namirnice. Bio je iznajmio na mesec dana motorni čamac i kuću na Srednjem sprudu i proučavao je koralni greben.
     Sunce je dodirnulo liniju obzorja, zraci su mu padali na vodu poput srebrne staze. Negde u daljini čuo se smeh i vika malih dečaka. Na samom kraju pristajališta, nadnetog nad vodom, jedan klinac sa crvenom kapom za bezbol netremice je gledao nekuda ka pučini.
     Nik je kupio dve koka-kole u bakalnici - bile su hladne, pravo iz frižidera iza tezge. Odneo ih je na dok. Rasušene daske su mu škripale pod nogama, ali dečak nije skretao pogled.
     "Uzmi koka-kolu", reče Nik.
     Dečakovo lice bilo je prljavo. Crne oči isuviše krupne za to lice. Oko vrata je nosio crvenu maramu, iskrzane kratke pantalonice i košulju koja je zijala na mestu gde bi trebalo da se nalazi drugo dugme. Prihvatio je flašu s koka-kolom u povukao prvi gutljaj bez reči.
     Nik ga je pažljivo gledao u lice neko vreme, upoređujući ga s licem koje mu je ostalo u sećanju. Obuze ga neka čudna smirenost. "Ne bi trebalo da roniš noću", reče mu. "Isuviše si mali da bi se izlagao opasnosti da te pojedu ajkule."
     Dečak se samo nasmeši i povuče još jedan gutljaj iz flaše.
     "To si bio ti, zar ne?" upita Nik. Sede pored dečaka na daščani dok, noge su mu se klatile pod vodom. "Da, ti si to bio." Glas mu je bio sasvim miran.
     "Aha." Dečak podiže crne, ozbiljne oči ka Niku. "Bio sam ja."
     Onaj deo Nikovog uma koji je primao informacije i prihvatao ih ili odbijao, prihvati ovu. Taj deo njega nikada nije poverovao da je dečak bio samo san, niti je poverovao da je ajkula bila samo uobrazilja.
     "Kako se zoveš?"
     "Moris."
     "Ja sam Nik." Rukovaše se i Nik primeti opnu između dečakovih prstiju - od osnove prsta do prvog zgloba.
     "Vi ste pomorski biolog?", upita klinac. Glas mu je zvučao malo preduboko za njegov uzrast, malo hrapavo, kao da ima teškoće prilikom govora.
     "Jesam."
     "Šta ste radili tamo noću, pod vodom?"
     "Posmatrao sam ribe. Interesuje me šta se noću događa na tom grebenu." On slegnu ramenima. "Ponekada sam radoznaliji nego što je preporučljivo za mene."
     Dečak ga je posmatrao crnim, zamišljenim očima. "Moj tata kaže da je trebalo da pustim da Vas ajkula pojede. On kaže da ćete Vi ispričati drugima."
     "Nikome nisam rekao ni reč", pobuni se Nik.
     Dečak povuče još jedan gutljaj, ispraznivši bocu. Spusti je pažljivo pored sebe na dok, ne ispuštajući je još iz ruke. Proučavao je Nika. "Morate mi obećati da nikada nećete o tome govoriti." Zabaci na potiljak svoju kapu za bezbol i nastavi da proučava Nikovo lice. "Pokazaću Vam stvari koje bez mene ni slučajno ne biste otkrili." Dečak je govorio mirno i samouvereno i Nik odjednom postade svestan da mu klima glavom. "Znate, one male ribe koje hoćete da pronađete - one što sijaju?" Nasmeši se na Nikov iznenađeni izraz lica i nastavi. "Carinik mi je kazao da njih tražite. Znam jedno mesto gde ih možete naći kad god je mlad mesec. I našao sam i jednu vrstu koje nema u knjigama."
     "Otkud to znaš šta ima u knjigama?"
     Moris slegnu ramenima glatkim pokretom, kao da pliva. "Ja čitam knjige. Moram da znam o tim stvarima." Ispruži ruku da bi se rukovao s Nikom. "Obećavate?"
     Nik je za trenutak oklevao a onda stavi svoju ruku u dečakovu. "Obećavam." Obećao bi i više od toga, samo da sazna nešto više o tom dečaku.
     "Moj čamac je mnogo bolji od ovoga", reče Moris, prezrivo mahnuvši glavom u pravcu Nikovog iznajmljenog motornog čamca. "Sutra ću biti na Srednjem sprudu."
     I Moris se zaista pojavio na Srednjem sprudu i odveo Nika, tada i kasnije, na mnoga mesta koja on sam nikada ne bi pronašao. Moris je sve knjige iz Nikove priručne biblioteke pročitao s velikim interesovanjem.
     A opna između prstiju mu je rasla sve više.

     Nik kupi u bakalnici koka-kolu i vrati se kući, nogu pred nogu. Moris ga je čekao na tremu, sedeći na ogradi i čitajući njihov članak u naučnom časopisu.
     "Doneo sam jastoge za ručak", reče. Tiho grebuckanje dopiralo je iz pokrivenog drvenog sandučeta od letava kraj njegovih nogu. On udari petom po poklopcu i grebanje za trenutak prestade, pa onda poče ponovo.
     "Gde si bio?"
     "Na ostrvima Hog. Uglavnom hvatao ribu. U poslednje vreme provodim dane uglavnom pod vodom." Gledao je u Nika, ali oči su mu skrivale naočare sa staklima kao ogledalo. "Kad si otputovao, uspevao sam da ostanem ispod površine samo nekoliko sati. Sada već kao da nema nikakvih ograničenja. A i sunce me neprijatno pali ako isuviše dugo boravim na kopnu."
     Nik uhvati samoga sebe kako proučava način na koji je Moris držao časopis. Kožica između prstiju mu se uredno slagala sama od sebe i nije smetala. Ne bi trebalo da uspe, pomisli. To biće koje ima oblik čoveka, a pliva kao riba. Ali, kada bi bilo samo po logici, bumbari ne bi trebalo da lete.
     "Šta misliš o našem članku?", upita Nik.
     "Dobar je, onoliko koliko materijala obuhvata. Moglo je biti i više. Posmatrao sam ih, izgleda da jedne drugima daju signale. Sistemi signala se razlikuju kod mužjaka i kod ženki. Sve sam zabeležio. Pokazaću ti. Izgleda da i temperatura vode ima nekog uticaja na njih."
     Nik je razmišljao koliko je bila bolna ta njegova radoznalost. Oduvek je bilo tako. Uvek je hteo da zna; da razume. Merio je Morisu temperaturu, slušao mu ritam srčanih otkucaja i kontrolisao brahikardiju kad bi zaronio. Kontrolisao mu je nivo kiseonika u krvi, posmatrao kako dečak raste i razvija se. Ali moralo se saznati još mnogo drugih stvari. Smetala mu je vlastita specijalizacija - bio je biolog, a ne lekar. Izvesne testove nije mogao da obavi a da Morisu ne nanese neko zlo. Ali nije želeo da povredi Morisa. Ne, nikako nije želeo da povredi Morisa.
     "Ostaviću ti sve svoje beleške na pisaćem stolu", govorio je Moris. "Trebalo bi da ih pregledaš pre nego što odem."
     Nik se namršti. "Moći ćeš da se vratiš", reče. "Tvoj otac navraća da te vidi. Vratićeš se i ispričaćeš mi šta si video, hoćeš li?"
     Moris spusti časopis na ogradu pored sebe i zabaci kapu na potiljak. Naočare su mu skrivale oči. "Okean će me promeniti", reče on. "Možda se više neću sećati koje stvari treba da ti ispričam. Misli moga oca su duboke i vlažne; ni ja ga ponekad ne razumem." Moris slegnu ramenima. "Promeniću se."
     "Mislio sam da hoćeš da budeš biolog. Mislio sam da želiš da učiš. A sad mi kažeš da ćeš se promeniti i sve to zaboraviti." U Nikovom glasu osećalo se prebacivanje.
     "Nemam izbora. Vreme je da idem." Nik mu nije video oči, nije umeo da protumači ton kojim je govorio niti je umeo da mu odgonetne osećanja. "Ja više ne pripadam kopnu. Moje mesto više nije tu."
     Nik oseti kako snažno steže ogradu na koju se naslanjao. Toliko je mogao da sazna od Morisa. Toliko mnogo. "Zašto misliš da pripadaš tamo? Ni tamo ti nije mesto, sa svim ovim uspomenama s ostrva. Ni tamo nećeš biti kod kuće."
     Moris skinu naočare i zagleda se u Nika svojim crnim, vlažnim očima. "Biću. Moram biti. Odlazim."
     Jastozi su grebli po unutrašnjosti sandučića. Moris opet stavi naočare i ovlaš lupnu o poklopac. "Treba da spremimo ručak", reče. "Postaju sve nemirniji."

     Tokom onog leta na Srednjem sprudu Nik i Moris su se sprijateljili. Nik je počeo sve više da se oslanja na Morisovo poznavanje podvodnog grebena. Moris je živeo na ostrvu i kao da je tu nalazio ono osećanje sigurnosti koje mu je bilo potrebno. A bio je radoznao da sazna što više o moru, ništa manje radoznao od Nika.
     Svake večeri pre mraka, odmah posle Sunčevog zalaska, seli bi na obalu i pričali - o grebenu, o životu na univerzitetu, o podvodnoj biologiji i - nešto ređe - o Morisu i njegovom ocu.
     Moris je veoma malo znao o svome ocu. "Tata mi je pričao legende", kazao je Moris Niku, "i to je bilo sve. Prema tim legendama vodeni narod je sišao sa zvezda. Pre mnogo, mnogo vremena." Nik je posmatrao Morisa, a dečak je zarivao prste u pesak, kao da traži nešto za šta bi se uhvatio.
     "A šta ti o tome misliš?", upita ga Nik.
     Moris slegnu ramenima. "Nije važno. Mislim da ipak moraju biti poreklom s ove planete, jer inače ne bi mogli da se razmnožavaju s ljudskim bićima."
     Presipao je pesak s plaže svojim rukama s opnama između prstiju. "Ali nije to mnogo važno. Ja postojim. I ja nisam ljudsko biće." Pogledao je u Nika svojim crnim, usamljeničkim očima.
     Nik požele da pruži ruke i uzme tu hladnu ručicu koja je neprestano presipala pesak, kopala i opet presipala. Požele da kaže nešto utešno. Ali ostade ćutke, pružajući dečaku utehu samo svojim nemim prisustvom.

     Nik je ležao na poljskom krevetu, osluškujući večernje zvuke. Čuo je piliće svoga suseda, kako se spremaju na počinak. Čuo je prvi večernji vetar među palmama. Hteo je da zaspi, ali ne i da sanja.
     Kada jednom Moris ode, više se neće vratiti, razmišljao je Nik. Kada bi samo mogao da ga zadrži.
     Nik poče da tone u san i trže se na samoj ivici da počne da sanja. Ruke su mu se sklopile oko Morisovog grla. U tom trenutku, nekako, kao da nisu bile njegove ruke. Pripadale su njegovom ocu: hladne, čiste, svirepo vešte. Otac, srednjoškolski profesor biologije koji je želeo da bude nešto više od toga, naučio ga je kako da izvadi žabi mozak, kako da je čvrsto drži i da joj uvuče dugačku iglu ispod korena lobanje. "To je samo obična žaba", govorio je otac. Očeve ruke su se sklapale oko Morisovog grla i Nik je razmišljao, mogao bih da mu slomim vrat - brzo i bezbolno. U krajnjoj liniji, on i nije ljudsko biće.
     Nik se trže iz sna i stegnu jednu ruku drugom kao da želi da ih spreči da ne učine neko zlo. U toploj noći sav se tresao od groznice. Sede na ivicu postelje i dalje držeći stegnute ruke. Iziđe napolje, na trem, gde je spavao Moris.
     Morisa nije bilo; viseća mreža bila je prazna. Nik pogleda niz pustu ulicu i pusti da mu ruke padnu niz telo. Vrati se u postelju i opet zadrema, ali san su mu remetili glasovi koji su se mešali s večernjim vetrom. Čuo je ogorčeni glas svoje bivše žene koji je nadjačavao hujanje vetra. Rekla je: "Odlazim. Ti me ne voliš, ti samo hoćeš da me analiziraš. Odlazim." Slušao je zatim svoga oca kako monotonim glasom ponavlja da životinje ne osećaju bol, kako je sve to u interesu nauke. Najzad utonu u dubok san, ali ujutro nije hteo da se seća šta je sanjao.
     Kada je Nik završio s doručkom, Morisa još nije bilo. Pročitao je Morisove beleške. Bile su iscrpne i pažljivo sređene. Nik pribeleži podatke za još jedan naučni rad o svetlećoj ribi, rad u kome će Moris biti glavni autor.
     Moris se vratio tek kasno popodne. Nik podiže pogled sa svojih rukopisa, ugleda ogledala na mestu Morisovih očiju i pomisli na smrt. I pokuša da ne misli na smrt.
     "Mogli bismo da odemo na Srednji sprud i tamo da večeramo", reče Moris. "Imam školjke i rakove. Mogli bismo da ponesemo rešo za kampovanje i tamo da ih pripremimo."
     Nik je nervozno lupkao olovkom po beležnici. "Da. Hajde da tako uradimo."
     Moris je odvezao čamac do Srednjeg spruda. Nik je mogao da nazre pod vodom greben koji je opasivao ostrvo - plave i zelene senke duboko na dnu. Mestimično su greben presecali kanali; Moris je vodio čamac duž glavnog kanala gotovo do same obale, a onda je ugasio motor i pustio da čamac sam uplovi na mesto.
     Postavili su mali kamping-rešo na jedno zaravnjeno mesto, zaštićeno od vetra oborenim deblom jedne palme. Moris razbi školjke, istrese njihovu sadržinu i baci ih na tiganj zajedno s račićima. Pili su pivo dok se ta smeša kuvala. Jeli su iz aluminijumskih šolja, jedan pored drugog, naslonjeni na palmovo deblo.
     "Neka tebi ostane čamac", iznenada reče Moris. "Mislim da će ti biti od koristi."
     Nik ga iznenađeno pogleda.
     "Ostavio sam ti svoje beleške na stolu", reče Moris. "Trudio sam se da budu što razumljivije."
     Nik je pogledom pažljivo proučavao njegovo lice. "Odlazim noćas", reče Moris. "Tata će doći ovamo da me dočeka." Sunce je zašlo i večernji povetarac je u naletima podizao talasiće na glatkoj vodenoj površini. On ispi svoje pivo i spusti flašu pored kamping-rešoa.
     Moris ustade i skide košulju, a zatim svuče gaćice. Otvori za škrge su mu na telu pravili brazde koje su počinjale odmah ispod grudnog koša i završavale se nad kukovima. Mišići su mu se još više razvili od kada ga je Nik poslednji put video. On koraknu prema vodi.
     "Pričekaj", reče Nik. "Još malo."
     "Moram." Moris se osvrnu i pogleda Nika. "U čamcu je jedna maska i peraja. Isprati me deo puta."
     Moris je plivao prvi, prateći liniju kanala. Nik ga je pratio, noseći masku i gumena peraja na nogama. Večernja svetlost se ugasila. Voda je bila mračna a površina joj je blistala kao srebro. Noć je izgledala nekako nestvarno. Tama je činila da izgleda kao san. Pljuskanje Nikovih stopala po površini vode bilo je isuviše bučno. Dodir vode na njegovoj koži isuviše topao. Moris je plivao ispred njega, tek toliko da bude izvan njegovog domašaja.
     Nik je nosio ronilački nož o pojasu. Uvek je nosio taj nož oko pasa. Dok je plivao, primeti da ga je izvukao i da ga drži spremnog. Bio je to težak i masivan nož, namenjen za razdvajanje kamenja i lomljenje školjki. Najbolje bi poslužio kao batina, pomisli. Kao batina kojom će ga iznenada oštro udariti od pozadi. To bi trebalo da bude dovoljno. Ako sad pozove Morisa, Moris će se zaustaviti i Nik će moći da ga dohvati.
     Ali glas ga nije slušao. Ruke su mu držale nož u pripravnosti ali nije mogao da ga zovne. Još ne.
     Oseti kako se temperatura promenila kada su ušli u duboku vodu. Oseti nešto - kao da mu se voda uzburkala oko nogu - kao da nešto ogromno pliva pored njega.
     Moris nestade s vodene površine ispred njega. Voda je ostala glatka, nije bilo ni traga Morisovoj glavi koja je poigravala na njoj. "Morise", pozva Nik. "Morise!"
     Tada ih ugleda. Samo nejasne obrise pod vodom. Moris: vitak, gotovo nalik na čoveka. Njegov otac: ljudski oblik, ali nekako drugačiji. Ruke mu nisu imale pravi oblik; noge su mu bile isuviše debele i mišićave.
     Moris je bio dovoljno blizu da ga može dodirnuti, ali Nik nije udario. Kada Moris ispruži ruku i dodirnu svojim ledenim, nežnim dodirom Nikovu, Nik otvori šaku i pusti da mu nož ispadne iz nje, posmatrajući ga kako polako, okrećući se, tone ka dnu.
     Morisov otac se okrenu ka vodi da bi pogledao naviše u Nika, i Nik ništa nije mogao da pročita u tim očima koje nisu bile ljudske oči: hladne, tamne, bezosećajne. Crne i nezainteresovane, kao oči ajkule. Nik ugleda Morisa kako roni dublje i dodiruje očevo rame, požurujući ga nekuda dalje, u mrak.
     "Morise!" viknu Nik, znajući da ga Moris ne može čuti. Udarao je nogama iz sve snage, ne vodeći računa što mu je nož nestao. Nije hteo da zaustavi Morisa. Hteo je da pliva zajedno s Morisom i sa delfinima i da istražuje more.
     Ispod njega je zjapila tama - hladna, duboka voda. Osećao je kako ga struje vuku. Plivao je, ne štedeći snagu, zaboravljajući na sve opasnosti. Zamasi su mu postajali sve slabiji. Pogleda nadole, u onaj svet tajanstva i tame i utonu ispod površine gotovo s osećajem zadovoljstva.
     Oseti nečiju hladnu ruku oko ramena. Iskašlja iz sebe vodu kada ga je ta ruka izvukla na površinu. Kašljao je, uvukao vazduh koji je, u stvari, bio pola voda a pola vazduh, kašljao opet. Crna voda mu se pela u vidnom polju ispod maske svaki put kada ga je ta ruka povukla unapred. Gušio se i otimao, ali ruka ga je i dalje vukla.
     Jedna mlitava noga udari mu o koralnu stenu, zatim o pesak. Pesak ga je grebao po leđima dok ga je ruka vukla po obali. Neko mu strgnu masku s lica i on se okrenu na bok, da povraća i iskašlje morsku vodu iz sebe.
     Moris je čučao pored njega, i dalje mu držeći na ramenu svoju hladnu ruku s opnama između prstiju. Nik upravi pogled na Morisovo lice i crne oči koje su delovale prazno, kao metalizirana stakla na naočarima, što liče na ogledala. "Zbogom, Nik", reče Moris. Glas mu je bio promukli šapat. "Zbogom."
     Morisova ruka još za trenutak ostade na Nikovom ramenu. Onda mladić ustade i krenu natrag, ka moru.
     Nik je ležao na leđima zagledan u zvezde. Posle nekog vremena disanje mu postede lakše. Podiže Morisovu kapu koja je ležala u pesku i stade da je okreće u rukama, besmisleno ponavljajući te pokrete, kao mašina.
     Otpuza još malo dalje od vode i položi glavu na oboreno deblo. Zurio je u more i u zvezde i razmišljao kako bi mogao da opiše Morisov odlazak i Morisovog oca. Ne. Ne bi mogao to da zapiše, da to rečima izrazi jednom zauvek. Nije ni morao da zapiše.
     Stavi na glavu crvenu kapu za bezbol i navuče je sebi duboko na oči. Kada je zaspao, glave oslonjene na deblo, sanjao je samo o dubokoj tmini koja je ležala ispod srebrne površine mora.









Pet Kedigen: SAMRTNIK
     "Tri stvari", rekoh, podižući uvis tri prsta.
     Nelson Nelson dobi izraz strpljive zainteresovanosti. "Da čujem."
     "Prvo" - presavio sam kažiprst. "Ne bavim se empatijom. Drugo" - presavio sam četvrti prst. "Ne bavim se telesnim stvarima. Treće" - upravih svoj srednji prst na matorog lisca s druge strane stola. "Ne pljačkam grobove."
     Divan zaškripa kada se NN prevrnuo na leđa i stavio jednu ruku pod glavu. "Je li to sve što te muči? Kita Ren još nije sahranjena."
     "Ne bavim se mrtvacima. Da je Bog hteo da se ja bavim traumama pokojnika, ne bi izmislio Policiju Mozga."
     Široki osmeh se razli po mlitavom Nelsonovom licu dok se mašao za cigaretu. Opet je pušio one od lavande. Mirisale su na devojčice. "Šta ti je, Eli? Zar si se uplašio mozga jednog umrlog čoveka?"
     "Više me plaše neki živi koje znam. Nije strah posredi. Imam određena uverenja i ovaj posao koji tražiš da obavim takav je da mu se sva ona protive."
     "Na primer?"
     Uzdahnuvši, promenih položaj na svom otomanu i počešah se po mišici. Taj prostački materijal za presvlačenje nameštaja od zlatnog lamea, u koji je NN bi toliko zaljubljen, izazvao mi je alergični svrab. O ukusima možete raspravljati, ali ih ne možete promeniti. "Kao, na primer, smrt je kraj svega. Kraj znači da nema više. Pokojnike treba ostaviti da počivaju u miru, a ne pljačkati i pretraživati njihove mozgove radi poslednjeg komadića... skrivenog blaga, kao egipatske grobnice."
     "Lepo rečeno. Zaista lepo rečeno, Kamenoliki", reče NN posle male pauze. "Ti si, po svoj prilici, najelokventniji igrač ljudskim umom koga je ova agencija ikada zaposlila. Jednoga dana ćeš možda zbog blagoglagoljivosti izgubiti posao, ali ovoga puta još ne." On mi namignu. "U stvari, poštujem tvoja osećanja. Zaista su to lepa osećanja za nekoga ko pravi posao sa nadimkom Kamenoliki Eli."
     "Imati nepomično lice ne znači nemati osećanja. Samo što ih ne pokazuješ."
     "Ja, lično, ne mislim kao ti. Ja smatram da je i te kako vredno kada se, recimo, uđe u mozak i izvuku iz njega poslednji taktovi nedovršene muzike velikog kompozitora koji je pao mrtav pored harpsitrona, ili kada se kopa po mozgu umrlog darovitog pisca da bi se otkrila priča koju za života nije mogao da napiše. Posmrtna dela su veoma cenjena i mnogi umetnici, uključujući i Kitu Ren, potpisali su ugovore za delo postmortem. To je kao neki život posle smrti - jedini u koji smo zaista sigurni da će ga biti."
     Opet sam stao da češem svoj osip i nisam ništa odgovorio.
     "Kita Ren je tražila posmrtni ugovor. Dakle, to nije pljačkanje grobova. Da nije potpisala ugovor, bilo bi to nešto sasvim drugo."
     "Kita Ren je bila ludak s pet zvezdica. Imala je psihomimičku dozvolu, i kada nije pisala pesme lupala je celim telom o zid."
     "Da, ali bila je briljantna", sanjalački reče NN. Zaprepašćeno sam razrogačio oči. Nisam imao pojma da on voli poeziju. "Kada je bio u pitanju njen rad, potpuno je vladala sobom. Ja sam se nekako oduvek nadao da će je ta samokontrola vratiti na zemlju. Ni za hiljadu godina na bih uspeo da pogodim da će je neko ubiti."
     Poželo sam da čupam kosu i cepam odeću na sebi. "NN", rekoh, što sam mirnije mogao. "Ja mrzim ubistva. Ja nisam policajac za mozak. Ako oni hoće da otkriju ko je nju ucmekao, neka pošalju svog čoveka da joj tumara po umu."
     "O, pa i hoće", veselo reče Nelson Nelson. "Čim se završi posmrtno istraživanje po ugovoru." Oblak dima od lavande raziđe mi se iznad glave kada je NN ubacio svoj pikavac u otvor za usisavanje otpadaka na sredini stola. "Policija Mozga ne može ništa da počne dok se to ne završi. Inače će se sva ona poezija, koje možda tamo još ima, rasuti u deliće i biti zauvek izgubljena."
     Osip od alergije poče da mi se širi preko lakta. Nastavio sam da se češem. "Postoje igrači ljudskim umom koji žive od posmrtnih istraživanja."
     "Oprostiću ti tu omašku. Tebe je unajmio upravo menadžer Renove. Hajde, dosta je bilo, poslaću te tamo gde još nikada nisi putovao."
     "Nikada nisam putovao ni u centar zvezde belog patuljka i ne vidim zašto bi trebalo da idem."
     NN snažno izduva vazduh, tako da je zvučalo kao režanje. "Hoćeš li ti da radiš kod mene ili nećeš?"
     "Upravo se to i ja pitam."
     On mi opet uputi onaj rasplinuti osmeh. "Kamenoliki, ovo je važno. A možda češ i saznati nešto novo." Podiže se na jedan lakat. "Pokušaj, ništa više. Ako od prve ne uspeš, nikom ništa. Ali pokušaj."
     Seo sam, češući se kroz rukav. "Nemoj samo da ti pređe u naviku da meni dodeljuješ posmrtna istraživanja."

     Oči mi ispadoše iz glave. Držao sam ih na dlanovima dok nisam osetio kako se prekidaju veze s mojim optičkim nervima, a onda ih nežno spustih u posudu s rastvorom. Hipersistem moje agencije uklonio bi ih da sam tražio, ali ja sam oduvek više voleo da sam uradim taj mali posao.
     Legao sam na kamenu ploču i osetio kako me uvlači u sistem, s glavom napred. Čak i ovako slep mogao sam da osetim ono ogromno prostranstvo oko sebe, dok me je gutao do vrata. Bio je velik kao omanji kanjon, dovoljan da provedete ostatak života lutajući po njemu. Jedino što mi je trenutno bilo potrebno bio je neki čvrsti oslonac u stvarnosti i podrška. Ako treba bosonog da trčim kroz um jednog umrlog ludaka, onda mi je bila potrebna sva moguća podrška. Pošto sam pustio da mi sistem ceo sat proždire glavu, bio sam već gotovo pripremljen.
     Nisam pokušavao da zavaram Nelsona Nelsona kada sam mu pričao o tome šta mislim o posmrtnim istraživanjima samo zato da bih od njega sakrio strah od mrtvaca. Prema mom mišljenju, čovek mora poneti nešto sa sobom kad ode s ovoga sveta - ili, bar, mora biti siguran da će to otići zajedno s njim - ako je to nečija umetnost, onda neka tako i bude. Do vraga, zar nema dovoljno živih umetnika koji mogu mnogo da ponude svetu? Ogoleti um jednog mrtvaca da bi se iščačkali poslednji ostaci izgleda mi upravo ogavno.
     Pretpostavljam da je privlačnost posmrtne umetnosti delimično ležala u onome što je pomenuo Nelson Nelson - u životu posle smrti. Ali u svemu izgleda da je bilo ne baš malo tanatofilije. Posmrtna umetnost me je uvek podsećala na sirene na steni, i nisam bio jedini koji je čuo njihovu pesmu. S vremena na vreme, u pneumatskoj pošti s dnevnim novostima pojavila bi se vest o nekom nepoznatom holografičaru ili kompozitoru - izgleda da su holografičari i kompozitori bili izuzetno podložni tome - koga su našli mrtvog s pismom u kome traži da se odmah sprovedu posmrtna istraživanja zato što je ta osoba bila ubeđena da će nedostižno remek-delo, za kojim su on ili ona bezuspešno tragali za života, biti oslobođeni iz njihovog uma tek posle Velikog praska smrti.
     I tako bi postojao zahtev za posmrtna istraživaja i igrač ljudskim umom koji bi se uvukao u mozak, koji je bio sav obavijen kablovima i plivao u konzervansu poput brodića-igračke izgubljenog na moru, izišao bi iz njega ne s veličanstvenim feniksom nastalim iz pepela samoubice, već s nešto malo dronjaka i mrvica poludovršenih misli koje su se okrenule same sebi i progutale vlastiti rep jer im je nedostajalo suštine, začaranih krugova koji nikada nisu vodili, niti će voditi, u bilo kom pravcu. Ima ljudi koji nisu srećni već zbog same činjenice da žive. Ima ih koji hoće da budu mrtvi.
     Kita Ren nije bila jedna od tih. Informacija koju je Nelson Nelson ubacio u centar s podacima u mom stanu bila je puna malih pojedinosti, ali sve ukupno prilično oskudna. Isbacio sam njenu sliku na ekran, a pored nje smestio njenu biografiju.
     Bila je sasvim obična žena, pomalo uglastog lica, visokog čela i svetlo smeđe, nefrizirane kose. Jedino izveštačeno na njoj bile su oči. Otkad su izmišljeni biodragulji, svako je imao bar poludragi pogled. Žad i zvezdani safir bili su najpopularniji, a opal su obilato koristili manje poznati estradni umetnici. Nisam sreo mnogo ljudi koji su, kao ja, najviše voleli varljivi smeđi sjaj jedne vrste kvarca, a potrebno je malo i obojiti sebe da bi se s uspehom nosili dijamanti, ali Kita Ren je sebi nabavila nešto što nikada nisam video.
     Oči su joj bile kao od razbijenog plavog stakla, kao da je neko namerno smrvio drago kamenje pre nego što ih je stavio. Dužice su joj bile kao paučina s belim pukotinama. Povećao sam sliku ne ekranu dok nisam dobio samo taj detalj i stao, buljeći u njih. Pogrešio sam. Na njenim očima nisu bile pukotine u vidu paukove mreže, na njima je zaista bila paučina, zadebljana, kao da je po njoj popadala rosa ili inje. "Izvolite u moj salon za ulepšavanje ludaka", promrmljao sam, pitajući se da li je ta paučina samo izraz njene psihoze, neki hir koji je oduvek želela da ispuni, ili se na bilo koji način njene vlastite ideje mogu odvojiti od njene psihoze.
     Kada je imala devetnaest godina dobila je svoju psihomimičku dozvolu i sledećih pet godina je provela gotovo neprestano u stanju ludila, sa svega nekoliko meseci pauze s vremena na vreme, koje je ispunjavala pisanjem. Kasnije je počela svoja psihotična stanja da ograničava samo na letnje doba, u vreme kada je radila na nekom poetskom ciklusu. Iz toga je nastala jedna dugačka serija pod naslovom Luda leta, za koju je dobila prvo veće javno priznanje. Od tada je bivala luda samo noću, zatim samo danju, a jednom je provela celih šest meseci kružeći oko Meseca u stanju teške manije.
     Kada je umrla, što se dogodilo - otkucao sam pitanje na kompjuteru - baš juče, već nedelju dana nije izlazila iz šizofrenije o kojoj izgleda niko ništa nije znao. Uzrok smrti - malo sam prebledeo - izvađena utroba. Tu je bila i fotografija njene radne sobe gde joj se to dogodilo. Bila je jaka sve do kraja, prelazila je pravo preko sobe kada se srušila. Kada ju je njen menadžer našao bila je mrtva tek nešto manje od jednog sata. Nije loše - pet sati je bila otprilike krajnja granica za neobrađeni mozak. Posle toga ne vredi pokušavati da se uđe u njega. Nema osumnjičenih i nema oružja kojim je izvršeno ubistvo; Policija Mozga je odložila istragu dok se ne obavi posmrtno traganje za umetničkim ostacima. Uobičajen postupak - jer njihovim metodama um je obično na kraju bivao potpuno ispražnjen.
     Pod odeljkom "Razno" našao sam malu sliku njenog menadžera, jednog androgina s kožom boje zlata, po imenu Filp, i s obrvama nalik na lepezu. Izgleda da je Filp tražio da uposli nekoga ko je neće tretirati kao jednu od onih samoubica. Činilo mi se da se Filp nada da Renova nije za sobom ostavila onako malo kao što je on (ili ona) mislio.

     Mrtvačnica je mrtvačnica je mrtvačnica. Zidovi se mogu obojiti napadno veselim osnovnim bojama spektra i iskititi smelim, razlivenim grafikama, ali to ipak ostaje mesto gde se drže mrtvaci dok se ne podele na delove i upute u banke organa, da bi bili sahranjeni u živima. Nije da bi mi to u normalnim okolnostima smetalo, ali moja tačka gledišta oduvek je bila malo pomerena. Nepopustljiva prijatnost prostorije u kojoj sam sedeo meni se činila grotesknom.
     Ona druga dvojica u sobi nisu tako gledali na stvari. Jedan se predstavio kao Met Sebijan, kontrolor posmrtnih istraživanja. Drugi je nesumnjivo bio Filp. On (ili ona) zasenjivao je Sebijana, uprkos tome što je imao srebrnastu kosu, oči od poludragog kamena granata, i glatku kožu. Filp je bio najupadljiviji androgin koga sam u životu video - većina njih nije volela da ima upadljivu pojavu, ali Filp je radio s najvećim talentima. Verovatno je bilo od koristi imati tako upadljivog menadžera, čija se pojava pamti. Ako bi se neko i dalje sećao talenta, pošto je video menadžera, onda je taj talenat morao biti popriličan. Tako je u šou-biznisu.
     "Koliko sam razumeo, ovo Vam je prvi umrli klijent", govorio je Sebijan. Taj apsurd me je zamalo naterao na smeh, ali ne zovu mene zabadava Kamenoliki Eli.
     "Do sada sam radio samo s umovima živih ljudi, tako je." Kradom dobacih jedan pogled Filpu, za koga bi se pre moglo reći da je sebe aranžirao u stolici kao izlog nego da je sedeo u njoj.
     "Ne bi trebalo da Vam to stvara neprilike", reče Sebijan. U glasu mu se osećao jedan čudni prizvuk razočaranja. "Iz svoga vlastitog uma moraćete da proizvedete najveći broj vizuelnih predstava, izuzev kada su u pitanju njene uspomene i slično, i zato se nadam da niste skloni bizarnom simbolizmu. Inače, sve što je u živome umu nalazi se i u mrtvom. Naravno, izuzev života samog. Ovaj svet napuštamo isto onako kako smo u njega ušli - bez misli, ličnosti, uspomena, talenta. Kada život počne da se gubi, ostavlja za sobom sve te stvari, kao, uostalom, i sve ono drugo što imamo a što je materijalne prirode. Morate da se potrudite da podstaknete mozak, ako želite da Vam nešto od toga pruži. Sam Vam, svojevoljno, ne može dati ništa. Da bi to mogao, potrebno je da bude živ." Levi nožni članak podiže na desno koleno i poigra se elastičnom manžetnom svojih pantalona. "U stvari, biće to veoma nalik na uključivanje u kompjuterski program o identitetu Kite Ren."
     Ja se malo više ispravih u stolici. "Ali ipak nije tako jednostavno, zar ne?"
     Sebijan otvori usta da odgovori, ali Filp prvi put uze reč. "Upravo zato sam i želeo da je istraži stručnjak za pronalaženje jakih emocija."
     "Molim?" upitah ja.
     "Neko ko shvata da se tu ne radi samo o traganju za podacima." Grleni glas, za koji sam u magnovenju pomislio da potiče od napora da priguši svoje uzbuđenje, bio je, u stvari, Filpov normalni način govora. "Želim da se bilo šta što se tamo i dalje nalazi pojavi kao živo. Jer ona je bila živa kada ga je stvarala."
     Sebijan je upadljivo izbegavao da pogleda u Filpa, koji mu je uzvraćao ravnom merom. Odjednom mi sve postade jasno. Sebijan, kontrolor posmrtnih istraživanja. Da Filp nije insistirao da se unajmi tragač za jakim emocijama, Sebijan bi dobio taj posao. I to pravu poslasticu od posla, jer u pitanju su bila posmrtna istraživanja nad tako uglednim umetnikom kakva je bila Kita Ren. Pogledom sam istražio koliko sam mogao njegov Emocionalni Indeks, ali nisam uspeo da pogodim na koga se više ljuti, na mene ili na Filpa. Imao sam puno razumevanja što tako oseća, ali me je to ipak činilo još više napetim, što mi u ovoj situaciji nije baš mnogo koristilo.
     "Koliko ste dobro poznavali Kitu Ren?" upitah Filpa.
     "Uopšte je nisam poznavao. Bio sam joj menadžer, ali za mene je bila i ostala stranac."
     Nije se baš ubio od truda da mi pomogne. "Šta znate o njenoj porodici?" "Dva brata i niko više. Jedan je na Južnom polu. Drugi je na dnu Indijskog okeana u religijskom transu."
     "Znate li bilo šta o njenom detinjstvu?"
     Filp je već počinjao da deluje glupo. "Samo to da su njeni roditelji svu svoju decu predali državi i nestali." On (ili ona) ljupko raširi ruke. "To manje-više svi znaju. Tokom ovih pet godina otkako sam njen menadžer, nikada nije pokazala ni najmanju želju da otvori srce, bilo preda mnom ili pred nekim drugim. Njeno najveće razotkrivanje bilo je kad mi je rekla da joj se dopadaju ugovori koje sam za nju sklopio."
     "Takvo samo-izdvajanje od drugih nije baš normalno za pesnike, zar ne?"
     "Ništa u njenom ponašanju ni nije bilo normalno." Filp se namršti na mene. "Bila je luda. Bila je luda sve vreme, a kada nije bila, onda je želela da bude. Sam Bog zna da li je tu nalazila nešto za sebe. Ja ne znam."
     Možda baš svoju poeziju. Opet se obratih Sebijanu. "Šta se događa sa umom umrlog psihotičara? Da li psihoza i dalje deluje u njemu?"
     "Veoma. Iako isključivo automatski. I verovatno i ne zna da više nije u životu."
     Oklevao sam. "Na šta mislite - na psihozu ili na um?"
     "Oboje, rekao bih."
     "Kako to da um ne zna da je mrtav?"
     Sebijan jogunasto podiže bradu. "A otkuda Vaš zna da je živ?" Nisam odgovorio. "U suštini, to Vam je jedno te isto." Nisam se baš mnogo slagao s njegovim gledištem, ali pustio sam ga da nastavi. "Um sadrži informacije, ali potrebno je da bude živ da bi nešto znao. Zar programirani kompjuter nešto zna?" Glatko lice mu se rastegnu u tanki, pobedonosni osmeh, kao da me je pustio da zavirim u Veliku Istinu.
     "Dobro, gde je mozak?" upitah posle male pauze.
     "Evo ga." Sebijan ispruži stopalo kao baletski igrač i pritisnu njime jednu drvenu ploču ugrađenu u pod. Na zidu, nasuprot nama, ukaza se otvor i u njemu se zaista nalazio mozak. Ono što je čučalo iza paučine u očima Kite Ren, dok je bila živa, sada je lebdelo u visokom, providnom sudu ispunjenom tečnošću za konzerviranje, okićeno kablovima kao portugalski ratni brod zastavicama. Kablovi su kroz dno posude vodili u kutiju za održavanje, koja je delovala na onaj minimalni broj neurona da i dalje šalju impulse mozgu. Dva tanka kabla, koja su polazila iz centra za vid, bila su umotana i ležala su na poklopcu posude.
     "I dalje se nalazimo u okviru najpogodineg razdoblja za ulazak u njega. Ako prođe još jedan dan, neuroni će prestati da šalju impulse i nastupiće ubrzano propadanje. Nadam se da ćete od prve uspeti da izvučete iz njega sve što treba."
     I ja sam se tome nadao.

     Ostavili su me samog, da bih mogao da instaliram svoj priručni sistem. Povezivanje tri velike komponente i pet malih bio je naporan posao. Postoje slični sistemi koji se ne moraju sklapati, ali zato se mnogo toga može reći u prilog obreda pripremanja kao svojevrsne terapije za opuštanje. Nikada mi nije bila više potrebna nego u ovom trenutku.
     Radio sam ćutke. Najpre sam sistem dogurao do mozga, a potom počeo da sastavljam delove, sve dok se nije ukazala meni dobro poznata, na izgled neuravnotežena, ali u stvari, krajnje stabilna kvazi-kubistička struktura. Nisu se videla nikakva strujna kola, žice, kablovi, ništa nalik na creva. Odličan aparat. NN je voleo da kaže da ne moraju uvek da se vide creva.
     Pošto sam izvukao ladicu s utikačima i zagrejanom posudom za moje oči, zastao sam. Živoga klijenta bih uključio u neku vežbu opuštanja, kao što je pravljenje boja, modela pejsaža ili prolaženja kroz lavirint, ali šta da radim s mrtvacem? On ne može još više da se opusti. Ili, možda, može? Ipak, ne bih to rekao. S druge strane, hteo sam da bude aktivan u najmanjoj mogućoj meri kad se budemo sreli.
     Na kraju sam se ipak odlučio za neke pokretne apstraktne slike, pošto ću ionako biti u vezi s centrom za vid, i potom privukao stolicu i udobno se namestio.
     Uprkos odbojnosti koju sam od samog početka osećao prema ovom poslu, obuze me nešto nalik na refleks profesionalca. Nije mi trebalo više vremena nego obično da se opustim i smirim, i dovedem sebe u stanje gipke, budne prijemčivosti. Postavio sam zagrejanu posudu za oči na kutiju za održavanje pored posude, gde sam lako mogao da je dohvatim. Kada sam bio savršeno siguran da ću je opet pronaći, istisnuo sam sa m sebi palcem oči i spustio ih u rastovor. Uvek me je iznova oduševljavalo što se tako dobro snalazim slep, ali većina igrača ljudskim umom imala je još bolju kratkoročnu eidetičku memoriju.
     Trebalo je samo da veze sa sistemom držim ispod očnih kapaka, one su se same uvlačile unutra i pronalazile put do mojih optičkih nerava. Već posle nekoliko trenutaka, svest o mom vlastitom telu je izbledela i prošao sam kroz sistem, ušavši u um Kite Ren.

     Svaki um je različit. Svaki um je isti. Ovo su prva dva pravila igre umom. Poznato u nepoznatom uvek me je iznenađivalo, bez obzira koliko bih se često s klijentima susretao umom u um. Još više me je iznenadilo kada sam otkrio da se početni utisci i opažaji u susretu s umom Kite Ren nisu mnogo razlikovali od onih koje sam iskusio u susretima sa živim umovima.
     U normalnim okolnostima, ja bih svoje prisustvo postepeno otkrivao, da ne iznenadim klijenta upadajući mu u um kao osvajač. Ali u ovom slučaju trauma je bila isključena i zato sam ušao neposredno u centar za vid, umesto da krenem zaobilaznim putem kroz optički nerv. Posle uobičajanih malih gubljenja orijentacije prilikom prolaženja kroz granice ličnosti i identiteta, obreo sam se usred gomile nasumičnih slika i nevezanih sećanja. Svuda oko mene um kao da se naglo ukočio u trenutku kada je osetio da mu se pridružilo nešto novo i nepredvidljivo. A onda je nastavio da melje kao i obično, prihvativši me kao još jednu novu misao.
     Moj program apstraktivnih slika još je bio u toku, i mene zapljusnu lenjo, spiralno kretanje duginih boja i crno- belih, harlekinskih reka. Prekopčao sam ga na postepeni fejding. Dok je program polako bledeo, preda mnom se ukazaše nove slike koje su poticale od samoga mozga, neke od njih samo predmeti iz spoljnjeg sveta, zapamćeni iz nepoznatih razloga, neke, pak, minijaturne scene iz života Kite Ren. Pustio sam ih da se kovitlaju unaokolo dok sam se rešavao kako najbolje da pristupim posmrtnom istraživanju. Da zaustavim neko sećanje i ukrcam se na njega? Da krenem nasumice za nekom misli? Da se dokopam nekog prividnog početka ili ćorsokaka i da ih rekonstruišem?
     Uhvatio sam prividni početak u trenutku kada je um pokušao da me osmisli. Došlo je iznenada. Prividni početak mi se našao u rukama i sada sam dobijao mnogostruke prizvuke praćene uspomenama na stvaralaštvo i osujećenja koje je osećala Kita Ren pre nego što je konačno digla ruke od svega. Šetnja po kiši usred noći jednog poznog leta. Ukus kišnih kapi na usnama i jeziku i prvi stih. Pijem li ja to kišu, il' kiša pije mene... pije? mije? Tragao sam za mogućim završetkom, kada njen um odjednom zgrabi svojom ogromnom štipaljkom i mene i njenu nedovršenu pesmu.
     Raščlanio je u mislima pesmu, komad po komad, počevši od uspomena. Setio se noći, a zatim i godišnjeg doba (zašto ne prvo godišnjeg doba, a potom noći, pitao sam se), a najzad i vlage, zastavši da je poveže s raznim iskustvima vlažnosti. Preplavio me je miris okeana, a zatim se za trenutak ukazala slika mrtvačkog kovčega prekrivenog školjkama koje su se nahvatale po njemu, kako leži na dnu mora. Ukus kiše vrati se još jače, izbrisavši sliku kovčega (moj brat, ništa više) ali ipak ne uspevajući sasvim da potisne kratku pomisao na sneg. Pijem li ja to kišu... ja pijem kišu, a kiša mene... Pijući kišu opih se, i sad pijem od pijane kiše... Um je štrpkao i glodao sve moguće varijacije prvobitnog stiha (zašto ta kiša toliko oduševljava pesnike?). Kada je završio s njim bio sam na redu ja.
     Napravio sam masku od svoga lica a zatim je skinuo. Um posegnu za mnom automatski, tražeći nešto, i ja mu bacih svoje lice u procesore. Putujući brzinom misli, moje lice se odjednom nađe na sve strane, dok je um pokušavao da mu pronađe odgovarajuću asocijaciju. Začudo, ugledah ga kako se materijalizuje na glatkoj, praznoj površini ploče za pisanje pre nego što i sam uleteh u jedan poluzaboravljeni san - slike hladnih, kamenih reljefa na zidu neke katedrale i trenutni utisak o rečima Moram da pišem o ludoj katedrali - i nađoh se na samom dnu, u skrivenoj pećnici Kite Ren.
     Ne postoji nijedan um na svetu koji nema svoju skrivenu pećnicu, i obično je najteže privoleti klijenta da baš nju otvori. Ponekad su nedovršeni problemi i poluformulisane misli koje se tamo krčkaju u stanju da se razviju u potpune ideje; ponekada se samo pretvore u prividni početak, ili se, prosto, istope i prestanu da postoje. Skrivena pećnica Kite Ren bila je toliko puna slika da su se neke, već polurastvorene, njihale na ivici zaborava, kao da je namerno svaku ideju koja bi joj pala na pamet gurala natrag, na samo dno uma, i onda pokušavala da ih sve zaboravi. Taj način rada nije baš bio produktivan. S mukom sam se kretao kroz njih, da vidim šta bih mogao spasti što će, mislio sam, dati više rezultata nego da pregledam materijal koji je ona sama napustila. Saznavao sam nove stvari.
     Bilo je kao holo-kolaž, kao vežba neobuzdanog početnika u holografici koji hoće da napravi rad dužine igranog filma, i praćen njenim unutrašnjim glasom koji se čuo čas slabije čas jače, onako kako je pronalazila reči uz sliku. U trenutku sam s dna duboke, uzane jame gledao u parče nevinog plavog neba, zatim preko ivice postelje koja mi je bila u visini očiju posmatrao dve osobe, s licima u senci, kako se drže za ruke, i slušao nerazgovetno mrmljanje dubokih ženskih glasova (obe su bile Ren). Zatekla me je pustinjska oluja, retke kišne kapi su tukle pravo naniže (evo opet te kiše, stalno se vraća na nju), a ja sam posmatrao jednu ulicu po kojoj su se kretale samo mašine, obraz mi je ležao na kaldrmi, pio sam iz prazne šolje i pravio se da u njoj nečega ima. Vratio sam se i opet pregledao ovu poslednju scenu, da vidim odakle joj.
     Nešto iz ničega. Reče pametni unutrašnji glas Kite Ren. Nešto iz ničega. Ugledah na dnu šolje hrizantemu; iz živog cveta pretvorila se polako u sliku. U sredini cveta bilo je jedno oko. Nešto iz ničega. Ja sebe ispunjavam nečim iz ničega.
     Već sam se gotovo usredsredio na ono što je ona zamišljala da pije iz te šolje kada osetih da više nisam sam. Bilo je to apsurdno - čak ni nje više nije bilo tu. Prestao sam da obraćam pažnju na šolju i sačekao. Moguće je da je ono što sam osetio bio samo um koji je opet posegnuo za mnom. Smanjivši svoju energiju što je više bilo moguće, uvukao sam se među nabacanu gomilu nedovršenih ideja i čekao. Kiša je bušila rupice u pesku. Slika ulice gledane sa strane, treperila je na vlažnom pustinjskom nebu kao fatamorgana.
     Um se zgrči. Dao sam mu da obradi novu kombinaciju misli, pošto sam na određeni način postavio njene stare odlomke misli jedne naspram drugih. Upravo se usredsređivao na mene, kada ludilo napade.
     To je bilo ono što sam osetio da se približava - njena psihoza - i udarila je na mene u vidu snažne oluje, zgusnute i skoncentrisane na mali prostor. Prvo sam mislio da je moje poimanje te psihoze bilo pod uticajem prethodne izloženosti pustinjskom prizoru, ali ostala je u vidu oluje čak i kada me je um odvojio od svojih vlastitih, poznatih ideja, i tek tada sam shvatio šta je Kita Ren samoj sebi učinila.
     Da je i dalje živa, prisustvovao bih jednoj ograničenoj psihotičnoj epizodi, nekoj vrsti napada koji ne bi trebalo da izazove grčenje već samo jedno izmenjeno stanje svesti. Ali svesti više nije bilo. Napad se ustremio na njene ideje i slike, i one su poletele uvis, pale, ponovo se digle i konačno pale, jer nikog više nije bilo da ih podigne i upotrebi. Preostali deo uma kao da je potpuno zamro dok je oluja besnela i dalje. Ona se nadala da će imati, bukvalno rečeno, moždanu oluju, napade ludila stvaralačkog zanosa koji će joj razoriti um, uskomešati joj misli i pretvoriti ih u nove i bolje sisteme, dati joj podstrek koji je odbila da potraži izvan sebe. Um kao da je počeo da treperi i njegova percepcija mene stala je da se gubi. Iskrao sam se naniže, u jedno područje stečenih refleksa i automatskog ponašanja da sačekam i vidim šta će se dogoditi. Čim napad prođe, vratiću se, pokupiti njene ideje, zapamtiti ih i izići. Filp se prevario. Ovo ću morati da tretiram striktno kao običnu operaciju spašavanja podataka, ne mogu postupati s umom kao da je živ...
     Pružajući ruku za cigaretom i jedva svestan šta radim ja/ona osetih prvi bol. Ja/ona pogledah na pločicu za pisanje na stolu i zašiljeni čelični štapić za pisanje - stilo - u svojoj ruci. Svetlucao je kao oštrica noža. (Pregled memorije; tako je počelo; ljudi čuvaju memoriju u zasebnim odeljcima; ko bi ikada pomislio da će se ovaj odlomak naći među Navikama i Automatizmima?) Ali nije mogao da saseče praznu gornju površinu ploče i otkrije reči koje je trebalo tu da se nalaze. Zastale su negde u mom/njenom mozgu.
     Tada prođoh pored memorijskog džepa i um me opet dograbi. Tropizam. Trebalo je da se setim. Umovi postoje zato da budu živi i svesni. Ali ovde je postojala samo moja svest. A ako postoji svest, makar i moja, um mora da oživi.
     Da oživi. To me je trglo i ja proleteh kroz psihozu kao zmaj od hartije nošen vetrom. Ludilo je grabilo svojim kandžama da me se dočepa, tražeći put da prodre u mene, kao da je i samo bilo odvojena, živa inteligencija, isto tako strana u ovom okruženju kao i ja. Osetih bes u ustima i ispljunuh ga; vratio mi se izvitoperen i unakažen, more nepoznatih lica na kojima se ogledalo razočaranje, zbunjenost i mržnja. Bila je to slika predstave koju je Kita Ren imala o spoljnjem svetu, prožeta kiselošću i otrovom. Um me je vukao napred i ja sam leteo, vukući za sobom ludilo i sećanje, i ludilo sećanja, kroz vatromet njenog emotivnog života.
     Nešto iz ničeg. Potražio sam pogledom sagovornika kome se obraćala, ali nikoga nije bilo. Samo konstatacije. Daj mi ništa, uzeću ništa. Ponudi mi ništavilo; hvala ti. Božje oko bdi i nad vrapcem, ali Kita Ren vodi računa o samoj sebi. Uložila je mnogo truda da bude nesrećna, i njen um mi je pokazao te napore kao da su trofeji i nagrade. Mrtvački kovčeg na dnu Indijskog okeana, nešto što nikada nije videla, slika koju je izmislila i ukrasila za svoje vlastite meditacije. Jedan obris u ledenoj oluji na kraju sveta. Prazni pijedestali s natpisima Majka i Otac, i cirkuska arena ispunjena zadriglim, oznojenim licima koja su sva uglas zahtevala još igara, pod dirigentskom palicom jednog androgina pozlaćene kože. Daj im ono što traže. Nešto iz ničeg. Daj mi ništa. Uzmi nešto.
     U svojoj radnoj sobi suočavala se stalno s nevidljivom, večno gladnom gomilom. Njen um pokuša da me ugura natrag među sećanja, ali ja se zakačih za njega ispod njenoga vidnog polja. Napad ludila je prodro i u centar za vid, i ploča za pisanje na stolu narasla je do ogromnih dimenzija. Ustuknula je, halucinirajući šare na ploči. Opet lica. Daj im ono što traže.
     Presavila se od bola. Polako se ispravljala, držeći obe ruke na trbuhu. Na rastegljivoj tkanini njenog trikoa videla se tamna mrlja, odmah ispod pupka. Nešto ih ničeg. Daj im ono što traže. Prstima zagrabi još dublje u tkaninu. Psihotičari često imaju neverovatnu fizičku snagu. A bilo je i takvih koji su imali i sposobnost telekineze, koja se javljala tek u trenucima krize. Bez obzira da li je kriza bila u vidu halucinacija izazvanih napadom akutne anksioznosti.
     Ruke joj padoše niz telo. Nije eksplodirala, nije se zgrčila, čak nije ni vrisnula. Jednostavno se otvorila i trideset godina bede istekle su iz nje.
     Sećanje potamne, kao i sve ostalo oko mene. A onda se um ponovo pokrenu i obmota se oko mene. Neka je Kita Ren i bila mrtva, njen um je hteo da živi. Bilo čijim životom. Makar i mojim.
     Čuj, reče mi ona. Sećanja su bila tako istrošena da su ostale samo reči. Oni samo traže zabavu. Daj im ono što traže, ali nikada nemoj ništa tražiti od njih. Nešto iz ničeg. Kita Ren vodi računa o samoj sebi.
     Ustuknuo sam, spremajući se da se povučem. Um je popustio, i sada sam imao osećanje da gotovo preklinje. Iznenada se nađoh licem u lice s Kitom Ren kakva je bila za života, blistavih paučinastih očiju. I dalje su na prvi pogled delovale kao smrvljeni dijamanti, i tako će izgledati i u večnosti. Usredsredih se na tu misao, šaljući je u snažnim, ravnnomernim talasima ka njenoj slici. Posle nekog vremena, koje kao da nije imalo kraja, na mrežama njenih očiju pojaviše se nove linije, šireći se kao pukotine. Um se borio, pokušavajući da se održi, ali ja sam bio u pravu. Pukotine se polako proširiše i na njeno lice. Morao sam da se dobro napregnem da bi ih i dalje terao da se šire, ali sam uspeo i one se nastaviše, deleći joj čelo u hiljade komadića, mrveći joj obraze, razdvajajući joj usta. Slika zadrhta, za trenutak kao da se još držala, a onda se raspade, i komadići se razleteše daleko jedan od drugog. Kada su svi nestali, povukao sam se bez ikakvih teškoća.
     Prvo što sam video kada sam opet vratio svoje oči na mesto bio je mozak u posudi. Tečnost za konzerviranje izgledala je kao razblaženo mleko, što je bio znak naglog propadanja. Uopšte ne misleći šta radim, nagnuo sam se napred i isključio kutiju za održavanje.

     Nelson Nelson podiže i pokaza mi jednu kompjutersku karticu koja je izgledala veoma zvanično. "Ovo je tužba."
     Klimnuo sam glavom. On spusti karticu na sto i podiže drugu.
     "I ovo je tužba."
     Imao sam svoju i pokazao sam mu je. "A ovo je protivtužba. U slučaju da se neko zaista usudi da ode na sud."
     NN je izgledao umorno. "Sporazumeli smo se već i van suda. Agencija je, naravno, tebi držala stranu. Niko ne može da kaže da ja ne štitim svoje ljude, je li tako?"
     Bilo je tako. Ali po načinu na koji su podrhtavale te staračke, napućene usnice, mogao sam da pogodim da je i sam verovatno pomišljao da se pridruži optužbi zato što sam samovoljno isključio kutiju za održavanje. Da se nije pojavila laboratorija mrtvačnice s izjavom da je sastav tečnosti za konzerviranje pokazivao stepen propadanja u kome više nije moguće ponovo ući u um, verujem da bih u ovom trenutku potpisivao ugovor po kome bih sledećih trideset godina redovno davao platu od Nelsonu Nelsonu.
     "Zašto si to uradio, Kamenoliki? Šta te je spopalo?"
     "Bila je već mrtva. I ništa me nije spopalo."
     "Sebijan kaže da mozak nije mogao propasti tako brzo, u vremenskom razmaku između tvog ulaženja i izlaženja iz uma. Je li u pravu?"
     Nisam ni pokušao da mu odmah odgovorim. Mozak je bio mnogo mrtviji kada sam izašao iz njega nego kada sam ušao. U dnu duše sam verovao da je moj ulazak imao uticaja na tok stvari, iako to nikako nisam mogao dokazati. Da li je pored posmrtne umetnosti postojala i posmrtna telekineza? Nisam znao i nisam želeo da znam. "Možda je rastvor bio loš", rekao sam posle male pauze. "Ili ga možda nisu dvoljno često menjali?" To je, u svakom slučaju, bio argument koji sam naveo u protivtužbi, odnosno da je Sebijen dozvolio da se uključim u nestabilizovani mozak, zbog čega sam bio prinuđen da postupim po vlastitoj inicijativi i da sam isključim svog klijenta iz kutije za održavanje, umesto da njega pozovem da to uradi. Sebijan je bio besan, jer je to značilo da neće moći da uđe u um posle mene i da obavi svoja vlastita mala posmrtna istraživanja, u nadi da će Filpu moći da proda sve one sitnice koje sam ja prevideo. Ali mene nije uspeo da obmane. Niko nije dizao tužbu kod suda zbog prekršaja formalnosti u postupku.
     NN slegnu ramenima, "Filpova optužba je ozbiljnija."
     "Jedna ozbiljnija od druge. Neće uspeti da se održi. On (ili ona) dobio je sve posmrtne poetske odlomke koje sam uspeo da pronađem. Sve sam ih zapamtio. Obavio sam posao za koji me je platio. Nisam ja kriv ako on (ili ona) misli da mu se nije isplatilo. A on (ili ona) ne može da me tuži da sam izazvao smrt nekoga ko je već bio mrtav."
     "Slučaj je malo složeniji nego što ti misliš, Eli."
     "Ali svodi se na to. On (ili ona) me tuži da sam, pre nego što sam prekinuo vezu..."
     "Preuranjeno prekinuo vezu."
     "... uništio njeno ja i ubio je po drugi put, pogoršavajući celu stvar time što sam isključio kutiju."
     "Tako izgleda, prema prepisu tvog izveštaja."
     "Tako se i dogodilo."
     Učinilo mi se da će se Nelson Nelson zadaviti. Zavalio sam se u stolicu, trljajući krsta obema rukama.
     "U poverenju, NN, da. Tačno to sam uradio."
     On ispruži ruku i poče njome čeprkati po nečemu s unutrašnje strane stola, što nisam mogao da vidim. Naravno; snimao je naš razgovor. Uvek je sve snimao. Sada će morati da briše.
     "Znaš kako se mrtvo telo trza kada kroz njega propustiš struju? Isto tako se ponaša i mrtvi um. Doduše, za to je potrebno više od struje, ali poređenje je na mestu. Oni su uspeli da mu neuroni tako dobro šalju impulse, da je potpuno zaboravio da bi trebalo da je mrtav, i pokušao je mene da iskoristi da bi ponovo oživeo."
     "Da li je to moglo da uspe?"
     "Ne znam. Nije uspelo. Ubio sam ga."
     "Ipak, šta ti misliš?"
     Uzdahnuo sam. "Možda bi se sve završilo na mome primanju i usvajanju nekih delova njene ličnosti i njenih misli i sećanja. U tom slučaju ti bi morao da me daš na hemijsko čišćenje da bih se oslobodio njenih primesa."
     NN podiže obrve koje nije imao. "Eto, to je veoma zanimljiva situacija."
     "Ali ne s moje tačke gledišta. Ne bih želeo ni trunke te žene u sebi."
     "Mislim, u smislu pravnog definisanja čovekovog života. Da se tako nešto zaista dogodilo i da je agencija morala da te pošalje na hemijsko čišćenje, da li bi se to tumačilo da smo je mi ponovo ubili?"
     Gledao sam ga ljutito. "Ne. Bila je mrtva i pre toga."
     "Ali da je ponovo oživela u tebi... dobro, nećemo više o tome, Eli. U ovom trenutku to je ionako samo čista spekulacija." Odmahnuo je rukom. "Na stranu sve ovo, kaži mi, jesi li saznao nešto novo?"
     Od ogorčene žene koja je samu sebe bukvalno rastrgla? "Saznao sam da nije morala da se stara da postane psihotična. Već je takva i bila."
     "Ali budimo ozbiljni, Eli. Zar nije bilo baš ničega... nekog saznanja, nekog otkrovenja.... uh, nekog konačnog saznanja o bilo kakvoj vrsti života posle smrti?"
     Namerno odugovlačeći s odgovorom, zapalio sam cigaretu. Koliko je zaista Nelson Nelson bio star? I koliko se nadao da će još ostariti? Želeo sam da mu kažem da ako i postoji odgovor - ili, Odgovor - da ga ne može dati um mrtvaca, jer njemu se ne može ni postaviti pravo pitanje. Ako ne znate sada, nećete znati ni onda. Umesto da mu to kažem, legao sam opet na otoman i dunuo dim prema tavanici. "Život je kurva. A onda umreš."
     Prosto sam mogao da čujem kako je NN zinuo. Nastupio je dugi, napeti trenutak ćutanja, a zatim je on počeo da se smeje. "Ta ti je dobra, Kamenoliki", reče najzad, brišući oči, "Gotovo si me prevario."
     Gotovo sam prevario i samoga sebe, ali sam se samo nasmešio, kao da me je pročitao. U njegovom vlastitom interesu, nadao sam se da će ovo zauvek shvatiti kao vic. Da bih se potpuno obezbedio, otišao sam na hemijsko čišćenje čim su tužbe povučene i dogovor postignut. Tek da budem siguran.









Den Simons: UTEHA LEŠINARA
     Nina će sigurno zahtevati da joj se prizna smrt onog Bitlsa, Džona. Smatrala sam da je to, s njene strane, veoma neukusno. Njena beležnica ležala je otvorena na mom stočiću za čaj od mahagonija, isečci iz novina bili su uredno složeni hronološkim redom, suvoparne izjave o smrti, koje su istovremeno obeležavale i sva njena Hranjenja. Nina Drajton je zračila osmehom, ali u njenim bledoplavim očima nije bilo ni traga topline.
     "Trebalo bi da sačekamo, dok ne dođe Vili", rekoh ja.
     "Naravno, Melani. U pravu si, kao i uvek. Baš sam ispala glupa. Znam pravila." Nina ustade i poče da se šeta po sobi, rasejano dodirujući nameštaj, uz tihe usklike kada bi naišla na neku figuricu od keramike ili goblen. Ovaj deo kuće nekada je bio staklena veranda za gajenje cveća, ali ja sam je sada koristila kao sobu za šivenje. Zelene biljke još su u njoj hvatale jutarnju svetlost. Preko dana obilje svetlosti stvaralo je toplu, ugodnu atmosferu u toj sobi, ali sada, kada je počela zima, bilo je u njoj isuviše hladno da bi se mogla koristiti kad sunce zađe. A ni ja baš nisam mnogo volela onu tamu koja pritiska mnogobrojna prozorska okna.
     "Volim ovu kuću", reče Nina.
     Okrenula se prema meni i nasmešila se. "Ne mogu ti iskazati koliko sam se radovala što se opet vraćam u Čarlston. Trebalo bi da se uvek ovde sastajemo."
     Znala sam koliko Nina mrzi ovaj grad i ovu kuću.
     "To bi uvredilo Vilija", rekoh. "Znaš koliko voli da se pravi važan s onom svojom kućom na Beverli-Hilsu - i sa svojim novim devojkama."
     "I dečacima", reče Nina, smejući se. Mnogo šta se promenilo i potamnelo na Nini, ali njen smeh najmanje. Bio je to i dalje onaj malo prozukli ali detinjasti smeh, koji sam prvi put čula veoma, veoma davno. Tada me je on i privukao njoj - mene, usamljenu šiparicu koju je toplina u drugoj privukla kao plamen moljca. Ali sada mi je taj smeh izazivao hladnoću oko srca i nagonio me da budem na oprezu. Isuviše je mnogo moljaca naletelo na Ninin plamen tokom svih ovih decenija.
     "Poslaću nekoga po čaj", rekoh.
     Gospodin Torn je uneo čaj u mom najboljem servisu od vedžvuda. Nina i ja smo sedele u kvadratima sunca koji su se polako pomerali i tiho razgovarale o beznačajnim stvarima; obe smo razmenjivale podjednako neznalačke komentare o privredi, o knjigama koje ona druga nije stigla da pročita, i obe smo zajedno negodovale, tihim glasom, što u današnje vreme čovek ima onako prostačke saputnike kad leti avionom. Da je neko provirio iz vrta kroz prozor, pomislio bi da vidi jednu postariju ali i dalje privlačnu nećaku koja je u poseti kod svoje najmilije tetke. (Apsolutno odbijam mogućnost da bi neko mogao da se prevari i pomisli da smo majka i kćer.) Ljudi oko mene obično smatraju da sam dobro odevena, iako ne uvek moderno. Sam Bog zna koliko plaćam da bi mi slali vunene suknje iz Škotske i svilene bluze iz Francuske. Ali pored Nine sam se uvek osećala kao žena koja je sebe zapustila.
     Danas je nosila jednu elegantnu, svetloplavu haljinu koja mora da je koštala nekoliko hiljada dolara. Ta boja je još više isticala savršenstvo njenog tena i plavetnilo očiju. Kosa joj je posedela kao i moja, ali ona je nekako uspevala da je nosi dugačku i vezanu na leđima jednom jedinom ukrasnom trakom. Na Nini je ta frizura delovala mladalački i koketno i meni se činilo da moje kratke, veštačke kovrdže prosto vrište od plave boje za kosu.
     Retko ko bi pomislio da sam, u stvari, ja četiri godine mlađa od Nine. Vreme je prema njoj bilo milostivo. A i Hranila se češće.
     Spustila je tanjirić s ispražnjenom šoljom za čaj i opet besciljno krenula po sobi. Tako očevidna nervoza nije ličila na Ninu. Zastala je ispred staklene vitrine. Rasejano je prelazila pogledom preko porcelana i starinskih bakrenih posuda, i onda zastala iznenađeno.
     "Za ime Boga, Melani, pištolj! Kakvo neobično mesto za čuvanje jednog starog pištolja."
     "Porodično nasleđe", odgovorih. "Kolt Pismejker, iz perioda odmah posle građanskog rata. Prilično je skup. Ipak, u pravu si, zaista je ovo glupo mesto za njega. Ali to mi je jedina vitrina u kući koja ima bravu, a gospođa Hodžiz često dovodi sa sobom svoje unučiće kada mi dođe u posetu..."
     "Hoćeš da kažeš da je napunjen?"
     "Ne, naravno da nije", slagala sam. "Ali deca ne bi trebalo da se igraju takvim stvarima..." malaksalo sam nastavljala. Nina klimnu glavom, ali nije ni pokušala da sakrije sažaljivi osmeh. Prišla je južnom prozoru i pogledala u vrt.
     Crkla dabogda. To što nije prepoznala pištolj, i te kako je mnogo govorilo o Nini.

     Onoga dana kada je poginuo, Čarls Edgar Larčmont bio je moj udvarač tačno pet meseci i dva dana. Nije bilo nikakve formalne veridbe, ali trebalo je da se venčamo. Tih pet meseci su bili sami za sebe minijaturna slika cele epohe - naivni, ispunjeni bezazlenim udvaranjem, strogo propisanim učtivim ponašanjem koje se graničilo s izveštačenošću, i romantični. Iznad svega, romantični. Romantični u najgorem smislu te reči: ispunjeni sladunjavim i mlakim idealima koje će samo jedna nezrela osoba - ili nezrelo društvo - nastojati da sačuva. Bili smo deca koja su se igrala napunjenim oružjem.
     Nina, u to vreme je još bila Nina Houkins, imala je takođe svog udvarača - visokog, nespretnog i dobroćudnog Engleza, Rodžera Herisona. Gospodin Herison je upoznao Ninu u Londonu, pre godinu dana, kada su se Houkinsovi tamo zadržali prilikom svog Velikog obilaska Evrope. Izjavivši da je smrtno pogođen - još jedna apsurdnost toga doba - visoki Englez je pratio Ninu u stopu iz jedne evropske prestonice u drugu, sve dok ga nije ozbiljno ukorio Ninin otac (sitni fabrikant bižuterije, bez mašte i stalno na oprezu zbog svog sumnjivog položaja u visokom društvu) i tako se Herison vratio u London da "sredi svoje stvari". Nekoliko meseci kasnije pojavio se u Njujorku, upravo u času kada su Ninu spakovali da ode kod svoje tetke u Čarlston da bi prekinuli još jedan flert. I dalje nepokolebljiv, nespretni Englez je pošao za njom na jug, pažljivo vodeći računa o pravilima pristojnosti i uzdržanosti toga vremena.
     Bili smo veselo društvance. S Ninom sam se upoznala na junskom balu moje rođake Silije, a već sledećeg dana nas četvoro smo iznajmili brodić da nas odveze uz reku Kuper, na izlet do ostrva Denijel. Rodžer Herison, ozbiljan i svečan o bilo čemu da se govorilo, predstavljao je savršen kontrast Čarlsovom nepristojnom smislu za humor. A izgleda da ni Rodžeru nije smetalo to dobroćudno zadirkivanje, pošto se i sam ubrzo pridružio našem smehu svojim neobičnim, grlenim hau-hau-hau.
     Nina je uživala u svemu tome. Oba gospodina obasipala su je pažnjom, i premda Čarls nikada nije propuštao da nagovesti da sam ja pravi predmet njegove ljubaznosti, svi smo prećutno prihvatili da je Nina Houkins jedna od onih mladih žena koje neizostavno postaju centar muškog kavaljerstva i opšte pažnje u svakom društvu. Društveni krugovi u Čarlstonu nisu propustili da zapaze šarmantnu kombinaciju koju smo činili nas četvoro. Tokom dva meseca onoga, sada već dalekog leta, nijedan prijem nije bio potpun, nijedan izlet isplaniran kako treba, nijedno okupljanje nije se smatralo uspešnim ako nas četvoro nismo bili pozvani i pristali da dođemo. Toliko smo, puni sreće, vladali celokupnom društvenom scenom čarlstonske omladine da su rođake Silija i Lorena prosto naterale svoje roditelje da dve nedelje pre vremena krenu na svoje redovno avgustovsko letovanje u državi Mein.
     Nisam sigurna kada je Nini i meni prvi put pala na pamet ideja o dvoboju. Možda se to dogodilo jedne od onih dugih, vrelih noći, kada bi ona druga "spavala u gostima" - uvukla se u postelju svoje prijateljice i s njom se sašaptavala i kikotala, prigušujući glasni smeh kada bi šuštanje uštirkane uniforme odalo prisustvo naših tamnoputih sluškinja koje su se kretale kroz zamračene dvorane. U svakom slučaju, ta ideja je bila prirodna posledica romantičnih izveštačenosti toga doba. Predstava o Čarlsu i Rodžeru kako se bore u dvoboju zbog nekog zamišljenog pitanja časti u vezi s nama, toliko nas je, čisto fizički, uzbuđivala da mi je sada jasno da je to bio naprosto oblik seksualnog nadraživanja.
     I nikakvo se zlo ne bi izrodilo iz toga da nije bilo naše Moći. Obe smo sa toliko uspeha upravljale ponašanjem muškaraca oko nas - što se u ono vreme i očekivalo i podsticalo - da ni jednoj još nije bilo palo na pamet da možda ipak ima nečega natprirodnog u načinu na koji smo s toliko uspeha svoje sitne prohteve pretvarale u dela drugih ljudi. Tada se još nije znalo za parapsihologiju; ili, bolje rečeno, postojala je isključivo u vidu kucanja o sto za vreme spiritističkih seansi. Kako bilo tek mi smo se nekoliko nedelja zabavljale šapućući jedna drugoj o izmaštanim stvarima, i onda je jedna od nas - ili možda obe - upotrebila Moć i maštu preobratila u stvarnost.
     U izvesnom smislu, to je bilo naše prvo Hranjenje.
     Ne sećam se više tobožnjeg uzroka svađe, možda je posredi bio neki namerno pogrešno protumačeni Čarlsov vic. Ne sećam se koga su Čarls i Rodžer zamolili da im budu sekundanti na tom protivzakonitom izletu. Ali se sećam uvređenog i zbunjenog izraza na licu Rodžera Herisona, koji je trajao nekoliko dana. Bio je prava karikatura duboke zamišljenosti i neznanja, zbunjenosti čoveka koji se odjednom zatekao u situaciji koju nije izazvao i iz koje ne može da pobegne. Sećam se i Čarlsa i njegovih trenutno promenljivih raspoloženja - razuzdanog humora, perioda slepog besa, i suza i poljubaca noć uoči dvoboja.
     Jasno se sećam lepote toga jutra. Sumaglica je lebdeći dolazila s reke i prigušivala sjaj izlazećeg sunca dok smo jahali ka mestu određenom za dvoboj. Sećam se kako je Nina ispružila ruku i stisnula moju, sva ispunjena drskim uzbuđenjem koje je prošlo kroz moje telo kao da me je udarila struja.
     Mnogi drugi događaji tog jutra zauvek su mi se izgubili iz sećanja. Možda je to prvo podsvesno Hranjenje delovalo na mene tako snažno da sam bukvalno izgubila svest pod naletima straha, uzbuđenja, gordosti - muškosti - kojima su zračila naša dva udvarača u trenutku kada su pogledali smrti u oči onog divnog jutra. Sećam se da me je potresla misao ovo se zaista događa, dok sam osluškivala kako trava šiba o visoke čizme koje odlučno gaze po njoj. Neko je glasno brojao korake. Nejasno se sećam težine pištolja u svojoj ruci - Čarlsovoj ruci, mislim; nikada neću moći sigurno da znam - i onog trenutka ledene jasnoće pre nego što je pucanj prekinuo našu vezu, i opori miris baruta vratio me k sebi.
     Poginuo je Čarls. Nikada nisam uspela da zaboravim neverovatnu količinu krvi koja mu je istekla iz male, okrugle rupe na grudima. Bela košulja postala mu je sva crvena dok sam uspela da stignem do njega. U našoj mašti nije bilo krvi. Nije bilo ni slike na kojoj se videlo kako se Čarlsova glava mlitavo klima i iz usta mu teče pljuvačka po krvavim grudima dok su mu se oči potpuno izvrnule i beonjače ličile na dva jajeta usađena u lobanju.
     Rodžer Herison je jecao, dok je Čarls izdisao na tom bojnom polju nevinosti.
     Uopšte se ne sećam sledećih nekoliko sati, punih zaprepašćenja. Kada sam sledećeg jutra otvorila svoju platnenu torbu našla sam Čarlsov pištolj među svojim stvarima. Zašto bih sačuvala taj revolver? Ako sam želela da uzmem od svog mrtvog ljubavnika nešto za uspomenu, zašto baš to parče otuđenog metala? Zašto sam iz njegovih mrtvih prstiju izvukla simbol naše grešne nepromišljenosti?
     To što nije prepoznala pištolj, i te kako je mnogo govorilo o Nini.

     "Vili je stigao", reče Ninina sekretarica, odvratna gospođica Beret Kramer. Njena pojava bila je isto toliko uniseks koliko i njeno ime: kratko podšišana crna kosa, snažna ramena, i prazni, svirepi pogled koji sam povezivala s lezbejkama i kriminalcima. Po izgledu bi se reklo da se nalazi negde oko sredine tridesetih godina.
     "Hvala, draga Beret", reče Nina.
     Obe izađosmo da pozdravimo Vilija, ali gospodin Torn ga je već bio pustio u kuću i mi se sretosmo u holu.
     "Melani! Izgledaš divno! Svaki put kad se sretnemo ti si sve mlađa. Nina!" jasno se osetila promena u Vilijevom glasu. Muškarci su i dalje bivali očarani kad bi ugledali Ninu posle dužeg odsustvovanja. Nastupi grljenje i ljubljenje. Sam Vili izgledao je raskalašnije nego ikad. Nosio je sportski kaput od alpake, nepogrešivo skrojen, vunenu majicu s visokim okovratnikom koji mu je uspešno krio obešeni podvaljak; ali kada je jednim pokretom ruke skinuo svoju mangupsku kapu vozača sportskih kola, razbarušili su mu se dugački pramenovi bele kose koje je četkom terao napred da sakrije sve veću ćelu. Zacrveneo se u licu od uzbuđenja, ali je tu bilo i onih izdajničkih crvenih žilica na nosu i obrazima, po kojima se videlo da isuviše pije i drogira se.
     "Dame, nadam se da ste već upoznale moja dva pomoćnika, Toma Lahara i Džensona Rejnoldsa?" Dva čoveka se pridružiše gužvi u mom malom holu. Gospodin Lahar bio je mršav i plavokos, i smešio se pokazujući savršeno urađene mostove. Gospodin Rejnolds bio je ogromni crnac, malo pognut, s natmurenim grubim licem punim ožiljaka. Bila sam ubeđena da Nina, a ni ja, nikada nismo upoznale ove neobične Viljeve "pomagače". Ali ne mari.
     "Zašto ne pređemo u dnevnu sobu?" predložila sam. Bio je to čudan defile, koji se završio time što smo nas troje posedali u meke, debele naslonjače oko stočića za čaj u džordžijanskom stilu koji je nekada pripadao mojoj baki. "Molim Vas, gospodine Torn, još čaja." Gospođica Kramer je ovo shvatila kao znak da treba da ode, ali Vilijeva dva piona su ostala da nesigurno stoje pored vrata, premeštajući se s noge na nogu i bacajući pogled na kristal u vitrinama kao da bi ga sama njihova blizina mogla razbiti. Ne bi me iznenadilo kada bi se to zaista i desilo.
     "Džens!" Vili pucnu prstima. Crnac je malo oklevao, a zatim nam prinese jednu skupu kožnu diplomatsku torbu. Vili je stavi na stočić i otvori bravice svojim zatupastim, debelim prstima. "Zašto vas dvojica ne potražite momka gospođe Feler da vam da nešto da popijete?"
     Kada su izašli, Vili odmahnu glavom i pokajnički se nasmeši Nini. "Izvini zbog ovoga, mila moja."
     Nina dodirnu Vilijev rukav. Nagela se napred s izrazom punim očekivanja. "Melani nije htela da me pusti da počnem Igru bez tebe. Zar nisam bila grozna što sam htela da počnem bez tebe, dragi moj Vili?"
     Vili se namršti. I posle pedeset godina i dalje bi planuo kada ga neko neko nazove Vili. U Los Anđelesu on je bio Veliki Bil Borden. Kada bi se vraćao u svoju rodnu Nemačku - što nije bilo često, zbog opasnosti koje su ga tamo vrebale - opet je postajao Vilhelm fon Borhert, gospodar crnog zamka, šume i lovišta. Ali Nina ga je prozvala Vili još pri njihovom prvom susretu u Beču 1931. godine, i tako je ostao Vili.
     "Ti počni, dragi Vili", reče Nina. "Ti budi prvi."
     Sećam se onih lepih vremena kada smo prvih nekoliko dana svoga okupljanja provodili u razgovoru, pokušavajući da saznamo šta nam se u međuvremenu dogodilo u životu. Sad više nije bilo vremena ni za obično ćaskanje.
     Vili se osmehnu i izvadi iz torbe isečke iz novina, beležnice, i nekoliko kaseta. Jedva da je rasprostro taj materijal po stolu, kada se pojavi gospodin Torn noseći čaj i Nininu beležnicu iz sobe za šivenje. Vili oštrim pokretima raščisti mali prostor na stolu.
     Na prvi pogled čoveku bi se učinilo da vidi izvesne sličnosti između Vilija Borherta i gospodina Torna. I pogrešio bi. Obojica su imala rumeno lice, ali kod Vilija je to bila posledica raznih preterivanja i jakih emocija; gospodin Torn već godinama nije znao ni za jedno ni za drugo. Vilijeva ćela bila je pegava i stidljivo sakrivena - kao u šugave lasice; gola lobanja gospodina Torna bila je glatka kao ogledalo. Prosto ga niste mogli zamisliti s kosom. Obojica su imala sive oči - ono što bi romanopisac nazvao hladnim, sivim očima - ali oči gospodina Torna bile su hlade od unutrašnjeg spokojstva, zračile su hladnoćom koja je dolazila od potpunog odsustva uznemiravajućih osećanja ili misli. Vilijeve oči imale su hladnoću zimskog vetra na Severnom moru i često bi ih zamutili, poput zavesa, prolazni naleti emocija koje su njime vladale - gordosti, mržnje, ljubavi prema bolu, zadovoljstva u uništavanju.
     Vili nikada nije govorio o svojoj sposobnosti da koristi Moć kao o Hranjenju - očigledno, ja sam jedina na taj način mislila o tome - ali je ponekada spominjao Lov. Možda je zamišljao mračne šume svoje otadžbine dok je proganjao svoj ljudski plen kroz savršeno očišćene ulice Los Anđelesa. Da li Vili ikada sanja šumu, pitala sam se. Da li se katkad seća lovačkih jakni od zelene vune, aplauza svojih slugu, lokvi krvi koje ističu iz umirućeg divljeg vepra? Ili se Vili, možda, seća treskanja visokih čizmi po kamenoj kaldrmi i kako pesnice njegovog poručnika dobuju po vratima? Možda Vili i dalje povezuje Lov s onom mračnom noći Evrope i pećima koje je pomogao da se napune?
     Ja sam to zvala Hranjenje. Vili je zvao Lov. Nikada nisam čula da ga Nina zove bilo kako.
     "Gde ti je video rikorder?" zapita Vili. "Sve sam snimio na trake."
     "Oh, Vili", očajnički reče Nina. "Pa ti znaš kakva je Melani. Znaš da je tako staromodna. Znao si da ona neće imati video u kući."
     "Nemam čak ni televizor", rekoh. Nina se zakikota.
     "Dovraga", promumla Vili. "Dobro, ne mari. Imam ja i druge zapise." Skide gumene trake s malih, crnih beležnica. "Na videu bi ostavilo bolji utisak. Stanice u Los Anđelesu su veoma mnogo prostora u svom programu posvetile Davitelju iz Holivuda, i ja sam montirao na... Ah! Ne mari."
     Ubaci videokasetu u svoju diplomatsku torbu i zalupi poklopac.
     "Dvadeset troje", reče. "Dvadeset troje otkako smo se sreli pre godinu dana. Kao da je juče bilo, zar ne?"
     "Pokaži nam", reče Nina. Bila se nagnula u stolici i plave oči su joj svetlele. "Pitala sam se još otkako sam videla intervju s Daviteljem u emisiji Šezdeset minuta sa... Je li da je on bio tvoj čovek, Vili? Izgledao je tako..."
     "Ja, ja, bio je moj. Niko i ništa. Stidljivi čovečuljak. Bio je baštovan kod mog suseda. Ostavio sam ga u životu da bi policija mogla da ga ispituje i da bi se otklonile sve moguće sumnje. Obesiće se sam u svojoj ćeliji idućeg meseca, kad štampa bude prestala da se interesuje za njega. Ali ovo je mnogo zanimljivije. Vidi ovo." Vili nam gurnu preko stola nekoliko sjajnih crno-belih fotografija. Jedan od rukovodilaca kompanije NBC pobio je svih pet članova svoje porodice i udavio u bazenu jednu glumicu iz sapunskih opera koja im je tada bila u poseti. Zatim je sebe probo nekoliko puta i krvlju ispisao UKUPNO 50 na zidu kabine pored bazena.
     "Proživljavaš svoju nekadašnju slavu, a Vili?" upita Nina. "SMRT SVINJAMA i sve ostalo?"
     "Nikako, dovraga s tim. Mislim da bi ovde trebalo dodeliti dodatne poene zbog ironije. Devojka je trebalo da se udavi na predstavi. Bilo je već zapisano u scenariju."
     "Je li ga bilo teško Upotrebiti?" Ovo je bilo moje pitanje. Uprkos gađenja osećala sam radoznalost.
     Vili podiže jednu obrvu. "Ne baš naročito. Bio je alkoholičar i teški ovisnik o kokainu. U njemu nije gotovo ništa ostalo. I mrzeo je svoju porodicu. Kao i većina drugih ljudi."
     "Većina drugih u Kaliforniji, možda", reče Nina uspijajući. Čudno da baš Nina stavi takvu primedbu. Pre mnogo godina njen otac je izvršio samoubistvo bacivši se pod tramvaj.
     "Gde ste stupili u vezu?" upitah.
     "Na prijemu. Tamo gde se to najčešće dešava. Kupio je kokain od reditelja koji je upropastio jednu od mojih..."
     "Jesi li morao da obnavljaš vezu?"
     Vili se namršti na mene. Pošlo mu je za rukom da savlada svoj bes, ali lice mu se još više zacrvenelo. "Ja, ja. Još dva puta. Jedanput sam samo posmatrao iz kola dok je on igrao tenis."
     "Imaš poene za ironiju, ali i gubiš poene zbog obnavljanja veze. Da je bio onako ispražnjen kao što kažeš, mogao si da ga Upotrebiš već posle prvog dodira. Šta imaš još?"
     Imao je svoj uobičajeni asortiman. Bedna ubistva među polusvetom. Dva porodična. Sudar na autoputu koji se pretvorio u pucnjavu i ubistvo. "Bio sam u gomili", reče Vili. "Stupio sam u vezu. Imao je revolver u pretincu u kolima."
     "Dva poena", reče Nina.
     Vili je ono najbolje sačuvao za kraj. Nekada čuveno dete-filmska zvezda sada je, kao odrasli čovek, imalo bizaran nesrećni slučaj. Izašao je iz svog apartmana na Bel-Eru dok se ovaj punio gasom, a zatim se vratio da kresne šibicu. Još dvoje je poginulo u požaru.
     "Dobijaš poene samo za njega", reče Nina.
     "Ja, ja."
     "Jesi li sasvim siguran? Možda je zaista bio nesrećni slučaj."
     "Ne budi smešna", obrecnuo se Vili. Obratio se meni. "Ovoga je bilo veoma teško Upotrebiti. Veoma jak. Blokirao sam mu pamćenje tako da je zaboravio da je otvorio gas. Morao sam da ga zadržim u gradu dva sata. Onda sam ga primorao da se vrati u sobu. Borio se da ne kresne šibicu."
     "Trebalo je da ga nateraš da upotrebi svoj upaljač", reče Nina.
     "Nije bio pušač", zareža Vili. "Ostavio je duvan prošle godine."
     "Tako je", nasmeja se Nina. "Kao da se sećam da je o tome pričao Džoniju Karsonu." Nisam mogla da pogodim da li ga Nina ismeva.
     Nas troje smo sada pristupili obredu dodele poena. Govorila je uglavnom Nina. Vili je iz natmurenoga prešao u dobro raspoloženje, pa opet zapao u natmurenost. U jednom trenutku ispružio je ruku i potapšao me po kolenu dok je, u šali, tražio da budem na njegovoj starni. Ništa nisam rekla. Konačno se predao, prešao preko dnevne sobe do ormarića s pićima i natočio sebi punu čašu burbona iz dekantera koji je pripadao mome ocu. Večernje sunce slalo je svoje poslednje, vodoravne zrake kroz šarene vitraže na prozorima, i obojilo je Vilija u crveno, dok je stajao pored hrastovog ormančića. Oči su mu bile kao dva mala, crvena ćilibara na krvavoj maski.
     "Četrdeset jedan", konačno reče Nina.
     Veselo podiže pogled i pokaza nam svoj džepni kalkulator kao da njime potvrđuje objektivnost činjenice. "Izračunala sam četrdeset i jedan poen. Šta imaš ti, Melani?"
     "Ja", prekide je Vili. "U redu. Da vidimo najpre šta ti imaš, Nina?"
     Pre nego što je Nina počela, ušao je gospodin Torn i pokretom ruke nam pokazao da je večera na stolu. Prešli smo u trpezariju - Vili sipajući sebi još jednu čašu burbona a Nina kobajagi kršeći ruke od očajanja zato što je Igra bila prekinuta. Kada smo posedali za dugački sto od mahagonija, ja sam se pretvorila u ljubaznu domaćicu. Kao što je već ušlo u tradiciju od više decenija, o Igri se nije smelo razgovarati za stolom. Dok smo jeli supu razgovarali smo o Vilijevom poslednjem filmu i o kupovanju još jedne radnje za Ninin lanac butika. Izgleda da će Ninina mesečna rubrika u časopisu Vog biti ugašena, ali novinski sindikat je bio zainteresovan da je preuzme.
     Oba moja gosta izraziše uzvicima svoje divljenje zbog savršeno ispečene šunke, ali meni se činilo da je gospodin Torn malo presladio sos. Mrak je ispunio prozore pre nego što smo završili s kremom od čokolade. Na svetlosti koja se prelamala kroz kristalni luster Ninina kosa iskrila se kao živa, dok sam ja strepela da moja sija plavlje nego ikad.
     Iz kuhinje se iznenada začu neka galama. Lice ogromnog crnca ukaza se na vratima s izrazom svadljivog deteta.
     "... do vraga, misliš da mi sedimo ovde kao prokleti..." Nečije bele ruke ga izvukoše iz našeg vidnog polja.
     "Izvinite me, moje dame", Vili salvetom potapka usne i ustade. Uprkos odmaklim godinama, i dalje se kretao gipko i lepo.
     Nina je kašičicom brljala po čokoladi. Začu se oštra komanda, nalik na lavež, i zvuk šamara. Bio je to oštri, muški šamar - tvrd i kratak kao da je opalio pištolj malog kalibra. Podigla sam pogled, a gospodin Torn je već bio pored mene, sklanjajući sa stola činijice za desert.
     "Kafu, molim Vas, gospodine Torn. Za sve nas." Klimnuo nam je glavom i osmeh mu je bio blag.

     Franc Anton Mesmer je znao za to, iako nije mogao da shvati. Čini mi se da je i sam Mesmer imao nešto malo te Moći. Moderna pseudonauka je proučila tu pojavu i dala joj novo ime, porekla da ima onoliku moć, pobrkala joj uticaje i poreklo, ali ipak je ostala bar neka senka onoga što je još Mesmer otkrio. Oni pojma nemaju šta je to Hranjenje.
     Sve veće nasilje savremenog sveta zaista me baca u očajanje. Ponekada mu se istinski prepuštam, tom dubokom ponoru očajanja bez nade koji je pesnik Džerard Menli Hopkins nazvao utehom lešinara. Posmatram klanicu u koju se pretvorila Amerika, povremene atentate na pape, predsednike i bezbroj drugih, i pitam se da li zaista na svetu ima toliko onih koji poseduju Moć, ili je kasapljenje prosto postalo savremeni način života.
     Sva ljudska bića hrane se nasiljem, sitnim iživljavanjima nad drugima nad kojima imaju vlast. Ali malo ih je koji su okusili - onako kao mi - onu krajnju moć. A bez Moći, malo je onih koji poznaju ono neuporedivo zadovoljstvo kada se čoveku oduzme život. Bez te Moći, čak i oni koji se hrane životima drugih ne mogu osetiti uživanje koje nastaje iz visoko emotivne napetosti gonioca i žrtve, krajnji zanos napadača koji se uzdigao iznad svih pravila i kazni, čudnu, gotovo seksualnu podatnost žrtve u onom poslednjom magnovenju kada se otkrije istina, kada više nema izbora, nema budućnosti, kada su sve mogućnosti izbrisane i samo postoji izvršenje apsolutne moći jednog bića nad drugim.
     Nasilje u današnjem svetu zaista me baca u očajanje. Očajavam nad njegovom bezličnošću i svakodnevnošću, koja ga je učinila pristupačnim za svakoga. Imala sam televizor, ali sam ga prodala u jeku vijetnamskog rata. Ti sterilisani odlomci umiranja - koje je sočivo kamere učinilo tako dalekim i nestvarnim - ništa mi ne znače. Ali pretpostavljam da su nešto značili ovoj stoci koja me okružuje. Kada se završio rat i prebrojavanje leševa svake noći uz televizor, ona je tražila još, još, i bioskopski ekrani i ulice ovoga meni dragog i umirućeg naroda pružili su joj to zadovoljstvo u jednom prizemnom, uličarskom obilju. Ta vrsta ovisnosti mi je dobro poznata.
     Promašili su ono glavno. Kada se samo posmatra, nasilna smrt postaje samo tužni i zagađeni spektakl koji zbunjuje. Ali nama koji se Hranimo, takva smrt je svetinja.

     "Moj red! Moj red!" Ninin glas je i dalje podsećao na onu gošću-lepoticu, koja je upravo ispunila svoj spisak kavaljera za igranje na junskom balu moje rođake Silije.
     Vratili smo se u dnevnu sobu. Vili je ispio svoju kafu i zatražio od gospodina Torna konjak. Stidela sam se Vilija. Kada jedan od vaših najbližih saradnika pokazuje znake nekontrolisanog ponašanja, to je sigurni nagoveštaj slabljenja Moći. Nina nije ničim pokazivala da nešto primećuje.
     "Sve sam ih sredila", reče Nina. Otvorila je beležnicu na stočiću za čaj koji je sada bio potpuno čist. Vili je pažljivo čitao svaki pojedini slučaj, s vremena na vreme postavljajući po neko pitanje, ali češće bi samo progunđao nešto u znak odobravanja. Ja bih, takođe, s vremena na vreme promrmljala nešto kao da se slažem, iako nisam čula ni za jedan od njih. Izuzev onaj s Bitlsom, naravno. Nina je taj sačuvala za sam kraj.
     "Za ime Boga, Nina, zar si to bila ti?" Vili je izgledao kao da će se svakog trenutka razbesneti. Ninina Hranjenja su se svodila uglavnom na samoubistva u Park-Aveniji i bračne svađe koje su se završavale hicima iz skupih, malokalibarskoh damskih revolvera. Ovakav slučaj je više ličio na surovi Vilijev stil. Možda mu se učinilo da je prešla u njegov zabran. "Hoću da kažem... bila si u velikoj opasnosti, zar ne? To je bilo tako... do vraga... tako javno."
     Nina se zakikota i spusti kalkulator. "Vili, dragi moj, pa o tome je u Igri reč, zar ne?"
     Vili ode do ormančića s pićem i opet napuni čašu konjakom. Vetar je bacao ogolele grančice na olovom zalivene vitraže prozora. Ne volim zimu. Čak i na Jugu, ona čoveku deluje na duh.
     "Zar taj momak... kako se ono zvaše... nije kupio pušku na Havajima, ili tako negde?" zapita Vili preko sobe. "Meni to izgleda kao da je sam imao inicijativu. Hoću da kažem, on je već i sam lovio onog batu..."
     "Dragi Vili", Ninin glas je postao leden kao vetar koji je duvao kroz suvo granje, "niko ne kaže da je bio normalan. Koliko je tvojih bilo normalno, Vili? Ali ja sam učinila da se to dogodi, dragi moj. Ja sam izabrala i mesto i vreme. Zar ne vidiš ironiju mesta, Vili? Posle one šale s rediteljem onog filma o vešticama od pre nekoliko godina? Bilo je tačno po scenariju..."
     "Ne znam", reče Vili. Zavali se svom težinom u trosed, prosuvši malo konjaka na svoj skupi sportski sako. Nije ni primetio. Svetlost sijalice ogledala mu se na proćelavoj lobanji. Staračke bore su mu se noću jasno primećivale, a vrat mu je, tamo gde je nestajao ispod okovratnika rolke bio sav u žilama i tetivama. "Ne znam." Podiže pogled ka meni i iznenada se nasmeši, kao da oboje učestvujemo u zaveri. "Moglo bi da bude kao s onim piscem, a, Melani? Moglo bi baš tako da bude."
     Nina obori pogled na ruke koje su joj ležale u krilu. Bile su stegnute u pesnice, a vrhovi lepo manikiranih prstiju su joj pobeleli.

     Vampiri uma. Upravo tako se pisac spremao da nazove svoju knjigu.
     Ponekada se pitam da li bi zaista mogao bilo šta da napiše. Kako se samo zvao? Neko rusko ime.
     Vili i ja smo dobili telegrame od Nine: DOĐITE ODMAH POTREBNI STE MI. To je bilo dovoljno. Već sledećeg jutra sedela sam u avionu za Njujork. Avion je bio bučni Konstelejšn s propelerima, i veći deo leta provela sam uveravajući preterano savesnu stjuardesu da mi ništa ne treba, da se, zaista, odlično osećam. Ona je očigledno zaključila da ja moram biti nečija baka koja je prvi put sela u avion.
     Vili je uspeo da stigne dvadeset minuta pre mene. Nina je bila izvan sebe i tako blizu histerije, kakvu je nikada nisam videla. Pre dva dana bila je na žurki u donjem Menhetnu - nije bila toliko izvan sebe da zaboravi da nam nabroji sva poznata imena koja su takođe tamo bila - kada se iznenada našla u situaciji da deli ugao, lonac s fondijem i tajne s nekim mladim piscem. Ili, bolje rečeno, pisac je njoj pričao svoje tajne. Nina nam ga je opisala kao jednog od onih s dugačkim vratom, retkom bradicom, debelim staklima naočara, u sportskom sakou od rebrastog somota obučenom preko stare kockaste košulje - jednog od onih kojima je redovno bila prošarana svaka uspešna žurka u to doba, ako je verovati Nininim rečima. Dovoljno je bila obaveštena da ga ne nazove bitnikom, jer taj termin je upravo počeo da izlazi iz mode, ali niko još nije čuo za reč hipik, a ona se, uostalom, na njega i ne bi mogla odnositi. Bio je od onih pisaca koji su jedva sastavljali kraj s krajem, bar u ovo vreme, tako što su prodavali krv za transfuziju i pisali romane prema televizijskim serijama. Zvao se Aleksandar i još nekako.
     Imao je ideju o knjizi - Nini je rekao da na njoj radi već neko vreme - gde će pisati da se mnoga ubistva, koja su tada bila vršena, moraju pripisati delovanju jedne male grupe psihopatskih ubica, nazvao ih je vampirima uma, koji su druge upotrebljavali za svoja krvava dela.
     Rekao je da je jedan izdavač džepnih knjiga već pokazao interesovanje za sinopsis koji mu je dao, i da će mu sutra ponuditi ugovor ako promeni naslov u Faktor Zombi i ubaci malo više seksa.
     "Pa šta?" rekao je Vili Nini sa gađenjem. "Jesi li me zato naterala da preletim kontinent? Ja bih samo mogao da mu otkupim tu ideju."
     Ispostavilo se da je to bio povod da već sledeće večeri, tokom jedne improvizovane žurke koju je priredila Nina, ispitamo tog Aleksandra. Ja nisam prisustvovala. Po Nininim rečima, žurka nije bila nešto naročito uspešna, ali je Viliju pružila priliku da se raspriča s mladim, budućim piscem. Od silne želje - gotovo da se čovek sažali na njega - da napravi posao s čuvenim Bilom Bordenom, producentom Pariskih sećanja, Troje na ljuljašci, i bar još dva druga igrana filma u tehnikoloru, savršeno vredna zaborava, koji su se tog leta vrteli po bioskopima za vozače, pisac je otkrio da se knjiga sastoji od već iskrzanog sinopsisa i nekih desetak stranica zabeleški.
     Ali je zato bio siguran da će za gospodina Bordena moći da obradi temu za pet nedelja, možda čak i za tri nedelje ako ga bude avionom prebacio u Holivud, da dobije odgovarajući stvaralački podsticaj.
     Iste večeri, malo kasnije, raspravljali smo o mogućnosti da Vili prosto otkupi pravo objavljivanja, ali Vili je u to vreme oskudevao u gotovini, a Nina je navaljivala. Na kraju je mladi pisac otvorio sebi vratnu arteriju žiletom i vrišteći izleteo u usku sporednu ulicu negde u Grinič-Vilidžu gde je i umro. Ne verujem da se iko potrudio da pregleda i sredi odlomke beleški koje je ostavio za sobom.

     "Moglo bi da bude kao s onim piscem, ja, Melani?" Vili me potapša po kolenu. Ja klimnuh glavom. "Bio je moj", nastavi Vili, "a Nina je pokušala da ga prisvoji. Sećaš li se?"
     Opet potvrdih glavom. U stvari, on nije bio ni Ninin ni Vilijev. Namerno sam izostala sa žurke da bih kasnije mogla sama da stupim u vezu sa mladićem, tako da ne primeti da ga pratimo. Uradila sam to bez ikakvih teškoća. Sećam se da sam sedela u pregrejanom bifeu jedne delikatesne radnje preko puta zgrade sa stanovima za izdavanje. Sve se završilo tako brzo da gotovo nisam ni imala utisak Hranjenja. Kada sam opet postala svesna radijatora koji su curili i mirisa salame, ljudi su već bili istrčali na ulicu da vide otkud ti krici. Sećam se da sam polako ispijala svoj čaj, tako da ne moram da odem pre nego što se izgube kola hitne pomoći.
     "Koješta", reče Nina. Poče marljivo da radi na svom džepnom kalkulatoru. "Koliko poena?" Pogleda u mene. Ja pogledah u Vilija.
     "Šest", reče on slegnuvši ramenima. Nina napravi čitavu malu predstavu sabirajući brojeve.
     "Trideset osam", reče i teatralno uzdahnu. "Opet si pobedio, Vili. Bolje rečeno, mene si opet pobedio. Moramo još čuti i šta Melani ima da nam prikaže. Sve vreme si ćutala. Mora da nam spremaš neka iznenađenja."
     "Tako je", reče Vili. "Vreme je da ti pobediš. Već nekoliko godina stalno mi pobeđujemo."
     "Nijedan", rekoh ja. Očekivala sam pravu eksploziju pitanja, ali u mukloj tišini se čulo samo kucanje sata na polici iznad kamina. Nina nije gledala u mene već u nešto što se krilo među senkama u uglu sobe.
     "Nijedan?" ponovi Vili kao odjek.
     "Pa, bio je... jedan", najzad rekoh. "Ali slučajno. Naišla sam na bandu koja je pljačkala jednog starca iza... ali to je bilo zaista sasvim slučajno."
     Vili se uzbudio. Ustao je, prišao prozoru, okrenuo jednu staru stolicu s ravnim naslonom i uzjahao je, prekrstivši ruke na grudima. "Šta to treba da znači?"
     "Napuštaš Igru?" upita Nina, okrenuvši se da me pogleda. Pustila sam da pitanje bude odgovor.
     "Zašto?" prasnu Vili. Od uzbuđenja početno "z" mu se pretvorilo u "s".
     Da su me vaspitavali u doba kada su devojke smele da slegnu ramenima, ja bih to sada uradila. Ovako sam se zadovoljila da prstima premećem jedan zamišljeni porub na svojoj suknji. Pitanje je postavio Vili, ali ja sam gledala Ninu pravo u oči kada sam odgovorila. "Dosadila mi je. Već isuviše dugo traje. Čini mi se da starim."
     "Ostarićeš mnogo više ako ne budeš išla u Lov", reče Vili. Telo, glas, crvena maska njegovog lica, sve je to pokazivalo ogromni bes koji tek što nije provalio. "Pobogu, Melani, pa ti već izgledaš starija! Izgledaš grozno. Upravo zato i idemo u Lov, ženo božja. Pogledaj se u ogledalo! Hoćeš li da umreš kao starica samo zato što ti je dosadilo da njih Upotrebljavaš?" Vili ustade i okrenu mi leđa.
     "Koješta!" Nina je opet govorila snažnim, samouverenim glasom, opet je vladala situacijom. "Melani se samo umorila, Vili. Pokaži malo razumevanja. Svi imamo takve trenutke krize. Seti se na šta si ti ličio odmah posle rata. Na išibano štene. Čak si odbijao da izađeš iz onog svog bednog stančića u Badenu. Čak i kada smo ti pomogle da dođeš u Njudžersi, i dalje si se durio na ceo svet i sažaljevao samog sebe. Melani je izmislila ovu Igru da ti pomogne da se oporaviš. Zato zaveži! I nikada više da nisi rekao jednoj dami koja je umorna i u depresiji da grozno izgleda! Časna reč, Vili, ponekad si takav Schwachsinniger. Vrhunska prostačina."
     Predviđala sam razne reakcije na ono što sam im rekla, ali ove sam se najviše plašila. Značila je da je i Nini Igra postala dosadna. Značila je da se sprema da pređe na drugi nivo igranja.
     Mora da je to značilo.
     "Hvala ti, draga moja Nina", rekoh. "Znala sam da ćeš me razumeti."
     Pružila je ruku i umirujuće je stavila meni na koleno. Mogla sam da osetim hladnoću te ruke, čak i kroz svoju vunenu suknju.

     Moji gosti su odbili da prenoće kod mene. Meni je bilo žao. Negodovala sam. Naglasila sam da su im sobe već spremne, da je gospodin Torn skinuo navlake s nameštaja.
     "Idući put", reče Vili. "Idući put, Melani, draga moja curice. Dogovorićemo se da ti dođemo na vikend, onako kao nekada. I ostanemo nedelju dana!" Vili je bio mnogo veseliji otkako mu je svaka od nas dve isplatila osvojenu nagradu od hiljadu dolara. Bunio se, ali ja sam navaljivala. Njegovom samoljublju je prijalo kada je gospodin Torn uneo moj ček na kome je već pisalo VILIJEM D. BORDEN.
     Opet sam ga zamolila da ostane, ali je odbio rekavši da ima ponoćni let za Čikago. Trebalo je da se sastane s jednim nagrađenim piscem i ugovori scenario. Dok me je grlio u znak opraštanja, njegovi pratioci se stvoriše u holu meni iza leđa i ja samo za trenutak osetih kako me obuzima panika.
     Ali otišli su. Plavi mladić mi pokaza svoje bele zube, a crnac klimnu ovlaš glavom u znak nečega što sam ja rešila da prihvatim kao pozdrav. I onda ostadosmo same.
     Nina i ja smo bile same.
     Ne baš sasvim same. Gospođica Kramer je stajala pored Nine u dnu hola. Gospodin Torn je bio nevidljiv iza leptir-vrata koja su vodila u kuhinju. Pustila sam ga da tamo i ostane.
     Gospođica Kramer učini tri koraka prema meni. Osetila sam kako mi se dah za trenutak presekao. Gospodin Torn stavi ruku na leptir-vrata. Onda mala brineta promuklog glasa otvori vrata plakara u holu, izvadi Ninin kaput i koraknu u stranu, da joj pomogne da se obuče.
     "Zar baš nećeš da ostaneš?"
     "Neću, hvala ti, mila moja. Obećala sam Beret da ćemo još noćas da se odvezemo na Hilton Hed."
     "Ali kasno je za..."
     "Rezervisale smo mesta. Svejedno, hvala ti na pozivu, Melani. Obećavam da ću ti se javiti."
     "Da."
     "Ozbiljno ti kažem, draga. Moramo da razgovaramo. Potpuno razumem kako se osećaš, ali moraš imati u vidu da je Viliju ta Igra i dalje važna. Moraćemo da nađemo način da prekinemo, a da se on ne uvredi. Možda bi mogle idućeg proleća da mu odemo u posetu u onaj Karinhol, ili kako već zove ono svoje mračno, staro mesto u Bavarskoj. Putovanje u Evropu će te čudesno osvežiti, draga."
     "Da."
     "Obećavam da ću ti se javiti. Kada se završi posao s novim dućanom. Onda ćemo biti malo zajedno, Melani... samo nas dve... kao u stara dobra vremena." Usne joj poljubiše vazduh pored mog obraza. Držala me je čvrsto za mišice. "Zbogom, dušo."
     "Zbogom, Nina."

     Odnela sam čašu za konjak u kuhinju. Gospodin Torn ju je ćutke uze od mene.
     "Proverite da li je sve zaključeno", rekoh. On klimnu glavom i ode da proveri brave i alarmni uređaj. Bilo je samo devet i četrdeset pet, ali ja sam se osećala veoma umorno. Starost, pomislila sam. Popela sam se širokim stepeništem, koje je bilo možda najlepša odlika naše kuće, i presvukla se da legnem. Napolju je počinjala oluja, a hladne kišne kapi koje su udarale u prozor odzvanjale su u tužnom ritmu.
     Gospodin Torn je zavirio u moju spavaću sobu dok sam četkala kosu, žaleći što nije duža. Osvrnula sam se da ga pogledam. On zavuče ruku u džep svog crnog sakoa. Kada je izvukao, iz nje škljocnu i iskoči tanka oštrica noža. Ja klimnuh glavom. On dlanom ponovo sklopi nož i zatvori za sobom vrata. Osluškivala sam bat njegovih nogu niz stepenice, a potom do stolice u holu u kojoj će provesti noć.
     Čini mi se da sam te noći sanjala vampire. Ili sam možda samo mislila na njih, pre nego što sam zaspala, i delić tih misli ostao je sa mnom do jutra. Od svih strahova koje je čovečanstvo sebi nametnulo, od svih tih patetičnih malih čudovišta jedino mit o vampirima nosi u sebi tragove dostojanstva. Kao i ljudska bića kojima se hrani, vampir se mora pokoravati svojim mračnim nagonima. Ali za razliku od svog bednog ljudskog plena, vampir svoje ogavne postupke sprovodi do jedinog cilja kojim se mogu opravdati - istinske besmrtnosti. Ima u tome nečeg plemenitog. I tužnog.
     Pre nego što sam zaspala, mislila sam o onom davnom letu u Beču. Opet sam videla pred sobom mladog Vilija - plavokosog, rumenog od mladosti i punog ponosa zato što prati dve tako nezavisne američke dame.
     Setila sam se Vilijevih visokih, krutih okovratnika i kratkih haljina koje je Nina lansirala tog leta. Setila sam se prijateljskog žagora u prepunim Biergartens i igre senki i lišća ispred gasnih lampi.
     Setila sam se koraka po mokroj kaldrmi, povika, dalekih zvižduka, tišina.
     Vili je bio u pravu; ostarila sam. Protekla godina ostavila je više tragova nego prethodna decenija. Ali se nisam Hranila. Uprkos gladi, uprkos odrazu u ogledalu koji je stario, nisam se hranila.
     Zaspala sam pokušavajući da se setim prezimena pisca. Zaspala sam gladna.

     Jutro. Jasno Sunčevo svetlo kroz golo granje. Bio je to jedan od onih kristalno svetlih, toplih zimskih dana zbog kojih je život na Jugu bio neuporedivo veseliji od onog pukog preživljavanja za vreme jenkijevske zime. Rekla sam gospodinu Tornu da malo otškrine prozor kada mi je uneo poslužavnik s doručkom. Dok sam pijuckala kafu, slušala sam decu kako se igraju u dvorištu. Ranije bi gospodin Torn uneo i jutarnje novine na poslužavniku, ali ja sam već odavno shvatila da čitanje o ludostima i skandalima sveta znači zgaditi sebi jutro. Sve manje i manje me je zanimalo šta ljudi rade. Proživela sam dvanaest godina bez novina, telefona i televizora i ništa mi nije naškodilo, ukoliko se sve veća samodovoljnost ne ubraja u loše stvari. Nasmešila sam se setivši se kako je Vili bio razočaran što ne može da pusti svoju video-kasetu. Baš je bio detinjast.
     "Danas je subota, zar ne, gospodine Torn?" Kada je klimnuo glavom, rukom sam mu pokazala da odnese poslužavnik. "Izaći ćemo danas", rekla sam. "U šetnju. Možda na izlet do tvrđave. Onda ručak kod Henrija i kući. Treba da obavim još neke stvari."
     Gospodin Torn je oklevao i zamalo se spotakao izlazeći iz sobe. Zastala sam i ja, vezujući pojas svoje kućne haljine. Nije ličilo na gospodina Torna da napravi neki nespretan pokret. Shvatila sam da je i on ostario. Ispravio je poslužavnik i posuđe, klimnuo glavom i nestao u pravcu kuhinje.
     Nisam htela da dozvolim da me misli na starenje uznemiravaju u tako lepo jutro. Osetila sam u sebi novu snagu i odlučnost. Sinoćni sastanak nije uspeo, ali nije bio ni tako loš kao što je mogao da bude. Kada sam Viliju i Nini rekla da nameravam da napustim Igru, bila sam iskrena. U nedeljama i mesecima koji dolaze, oni - ili bar Nina - počeće da razmišljaju o mogućim posledicama moga postupka, ali u vreme kada se odluče da nešto učine, svako za sebe ili zajedno, mene već odavno neće više biti. Već sam imala nove (i stare) identitete koji su me čekali na Floridi, u Mičigenu, Londonu, južnoj Francuskoj i čak u Nju Delhiju. Za sada Mičigen nije dolazio u obzir. Odvikla sam se od oštre klime. U Nju Delhiju više nisu onako ljubazno primali strance kao u vreme mog kratkog boravka odmah posle rata.
     Nina je bila u pravu - povratak u Evropu će mi prijati. Već je počelo da mi nedostaje bogato osvetljenje i srdačna savoir vivre seljaka u okolini mog starog letnjikovca blizu Tulona.
     Vazduh je bio prosto okrepljujući. Nosila sam jednostavnu haljinu i prolećni mantil. Laki artritis u desnoj nozi mi je smetao dok sam silazila niz stepenice, ali stari štap za šetnju moga oca poslužio mi je da se lakše krećem. Mladi sluga, crnac, odsekao ga je za moga oca onoga leta kada smo se iz Grinvila preselili u Čarlston. Nasmešila sam se kad smo izišli u mlaki vazduh u dvorištu.
     Gospođa Hodžiz iziđe kroz svoja vrata na sunce. Deca koja su se igrala oko presahlog vodoskoka bili su njeni unuci i njihovi drugovi. Već dva stoleća ovo dvorište su koristili i stanari tri susedne zgrade od crvene opeke. Jedino još moje imanje nije bilo isparcelisano u skupe gradske kuće i otmene stanove za izdavanje.
     "Dobro jutro, miz Faler."
     "Dobro jutro, gospođo Hodžiz. Zar nije divan dan?"
     "Da, jeste. Idete li u kupovinu?"
     "Samo u šetnju, gospođo Hodžiz. Kako to da gospodin Hodžiz danas nije izišao? Subotom uvek radi u dvorištu."
     Gospođa Hodžiz se namršti kada jedna od devojčica protrča između nas. Njena drugarica cičeći stiže odmah za njom, dok je džemper na njoj lepršao od brzine. "O, Džordž je već na pristaništu za jahte."
     "Po danu?" Često me je zabavljao pogled na gospodina Hodžiza kako uveče odlazi na posao: u uredno ispeglanoj uniformi noćnog čuvara, sa službenom kapom ispod koje su mu štrčali čuperci sede kose, s crnom limenom kutijom za hranu čvrsto pod miškom.
     Gospodin Hodžiz je bio sav spečen u licu i krivonog kao neki stari kauboj. Bio je jedan od onih koji su stalno na ivici odluke da odu u penziju, ali verovatno osećaju da bi iznenadna neaktivnost za njih bila neka vrsta smrtne presude.
     "O, da. Jedan od onih obojenih momaka u dnevnoj smeni dao je otkaz, pa su zamolili Džordža da ga privremeno zameni. Rekla sam mu da je isuviše star da bi radio četiri noći preko nedelje i opet se vraćao na posao tokom vikenda, ali znate već Džordža. Taj se nikada neće penzionisati."
     "Pa, dobro, pozdravite ga i poželite mu sve najbolje od mene", rekoh.
     Nervirale su me devojčice koje su trčale oko vodoskoka.
     Gospođa Hodžiz me isprati do kapije od kovanog gvožđa. "Da li odlazite nekuda za praznik, miz Faler?"
     "Verovatno, gospođo Hodžiz. Po svoj prilici." I tako se gospodin Torn i ja nađosmo u sporednoj ulici, polako hodajući prema Topovskom bedemu. Nekoliko kola je polako vozilo kroz uske ulice, nekoliko turista je buljilo u kuće Starog grada, ali dan je bio vedar i tih.
     Kad smo izišli na Glavnu ulicu, videla sam u daljini katarke jahti i jedrilica, još pre nego što smo ugledali vodu.
     "Molim vas, nabavite nam karte, gospodine Torn", rekoh. "Volela bih da obiđemo Tvrđavu."
     Kao što je tipično za većinu ljudi koji žive u najvećoj blizini poznate turističke znamenitosti, godinama nisam obraćala pažnju na nju. Ova sadašnja poseta bila je iz sentimentalnosti, prouzrokovane mojim sve većim prihvatanjem činjenice da ću zauvek morati da napustim ove krajeve. Jedno je nameravati da se preseliš, a sasvim je drugo kada se suočiš s tim kao s neizbežnom stvarnošću.
     Nije bilo mnogo turista. Feribot se odvojio od keja i zaplovio u tihe lučke vode. Na toplom suncu i uz ravnomerni zvuk brodskog motora malo sam pridremala. Probudila sam se dok smo pristajali uz crnu gromadu tvrđave na ostrvu.
     Neko vreme sam se kretala s grupom turista, uživajući u tišini, nalik na onu u katakombama, koja je vladala na nižim spratovima, i u bezbrižnom, pevuckavom glasiću mlade žene iz Službe za održavanje građevine. Ali kada smo se vratili u muzej s prašnjavim dioramama i drečavim slajdovima, opet sam se popela na vrh stepenica i izišla na spoljašnje zidove. Pokretom ruke pokazala sam gospodinu Tornu da ostane na vrhu stepeništa, a ja sam prišla samoj ivici bedema.
     Samo još jedan par - mladi ljudi koji su nosili jeftini fotoaparat i bebu na leđima kao Indijanci, u nekoj vrsti vreće koja je delovala veoma neudobno - bio je na istom bedemu gde i mi.
     Trenutak je bio veoma prijatan. Podnevna oluja se približavala sa zapada i njeni oblaci stvarali su tamnu pozadinu na kojoj su se ocrtavali i dalje suncem obasjani crkveni tornjevi, visoke zgrade i gole grane u gradu.
     Čak i na ovom rastojanju od dve milje mogla sam da vidim ljude kako se šetaju po uskoj stazici na Topovskom bedemu. Vetar je duvao od crnih oblaka ka nama, i bacao bele kreste talasa na feribot koji se ljuljao i na drveni kej. Vazduh je mirisao na reku i zimu i večernju kišu.
     Nije bilo teško zamisliti onaj dan od pre mnogo godina. Granate su padale po utvrđenju, sve dok od gornjih spratova nije preostalo ništa sem zaštitničke gomile ruševina. Narod je klicao s krovova iza Topovskog bedema. Šarenilo odeće i svilenih suncobrana mora da je izluđivalo topdžije jenkija. I najzad je neko odavde ispalio kuglu iznad načičkanih krovova. Mora da je tom prilikom bilo zabavno posmatrati odavde zbrku koja je nastala u gradu.
     Neko kretanje duboko ispod mesta na kome sam stajala privuče mi pažnju. Nešto crno je klizilo kroz sivu vodu - nešto crno i bešumno kao ajkula. Misli o prošlosti naglo mi se raspršiše u trenutku kada sam prepoznala podmornicu Polaris, stari model, ali očigledno i dalje u upotrebi, koja se nečujno šunjala kroz mračnu vodu. Talasi su se kovrdžali i romorili oko njenog trupa, glatkog poput pliskavice, padajući mu s obe strane i obrazujući beli trag. Na komandnom mostu stajalo je nekoliko ljudi. Bili su uvijeni u debele kapute s nisko navučenim kapama. Neverovatno veliki dogled visio je oko vrata jednoga od njih, za koga sam pretpostavila da je kapetan. On pokaza rukom na nešto iza Salivanovog ostrva. Ukočeno sam ih gledala. Spoljnje ivice mog vidnog polja se zamutiše u trenutku kada sam uspostavila vezu. Zvuci i opažaji su dopirali kao iz neke velike daljine.
     Napetost. Prijatne slane kapljice i vetar sa severa-severozapada. Zabrinutost zbog zapečaćenih naredbi dole, u kabini. Svest o peščanim sprudovima koji se pojavljuju na vidiku, ispred pristaništa.
     Trgla sam se, osetivši da mi neko prilazi s leđa. Svetle tačkice koje su lepršale ivicama mog vidnog polja nestadoše u trenutku kada sam se okrenula.
     To je bio gospodin Torn. Tik iza mene. Nepozvan. Otvorila sam usta da mu naredim da se vrati na vrh stepeništa, i tada sam ugledala razlog njegovog prilaženja. Mladić koji je slikao svoju bledunjavu ženu sada je koračao u mom pravcu. Gospodin Torn je pošao da mu prepreči put.
     "Hej, oprostite, gospođo. Da li biste Vi ili Vaš muž bili ljubazni da nas slikate?"
     Klimnula sam glavom i gospodin Torn uze ponuđeni fotoaparat. U njegovim dugorpstim šakama izgledao je majušan. Dva puta je škljocnuo i mladi par je bio zadovoljan što će potomstvo imati dokument o njihovom boravku na ovom mestu. Mladić se idiotski stade smešiti i nekoliko puta klimnu glavom. Njihova beba poče da plače kada je hladni vetar dunuo u nas.
     Opet sam potražila pogledom podmornicu, ali već je daleko odmakla, njen sivi toranj s kapetanskim mostom bio je još samo tanka linija između neba i mora.
     Bili smo već gotovo stigli natrag u grad, i feribot se ljuljao ka doku, kada me nepoznata osoba obavesti da je Vili mrtav.
     "Strašno, zar ne?" brbljiva starica je izišla za mnom na otvorenu palubu. Iako je vetar postao hladniji i ja dva puta menjala mesto da bih izbegla njeno besmisleno trabunjanje, žena me je očigledno izabrala za sagovornicu za kraj ovoga izleta. Ni moja ćutljivost, ni mrki pogledi gospodina Torna nisu je obeshrabrili. "Mora da je bilo užasno", nastavljala je, "u mraku, i sve drugo."
     "A šta to?" neko mračno predosećanje navelo me je da zapitam.
     "Pa, onaj avionski udes. Zar niste čuli? Mora da je bilo užasno, ono padanje u močvaru i sve drugo. Baš jutros sam rekla kćerki..."
     "Kakav avionski udes? Kada?" Starica malo ustuknu zbog mog oštrog tona, ali blesavi osmeh i dalje joj je bio na licu.
     "Pa, onaj od sinoć. Od jutros. Rekla sam kćerki..."
     "Gde? O kom to avionu govorite?" Gospodin Torn se opet primače kada je čuo ton moga glasa.
     "O onom sinoćnjem", reče ona, drhtavim glasom. "Onom iz Čarlstona. Sve je pisalo u novinama u brodskom salonu. Zar nije grozno? Osamdeset pet ljudi. Rekla sam kćerki..."
     Ostavila sam je da stoji pored ograde. Pored snek-bara našla sam neke izgužvane novine i tu, ispod naslova od četiri reči, nalazile su se pojedinosti o Vilijevoj smrti. Let broj 417 za Čikago; avion je uzleteo s Međunarodnog aerodroma u Čarlstonu u osamnaest minuta posle ponoći. Dvadeset minuta kasnije eksplodirao je u letu, nedaleko od grada Kolumbije. Delovi aviona i ljudskih tela pali su u močvaru Kongeri, gde su ih pronašli ribari. Nije bilo preživelih. Savezno udruženje avioprevoznika i FBI istražuju ovaj udes.
     U ušima mi je snažno zazvonilo i morala sam da sednem ili da se onesvestim. Ruke su mi mlitavo ležale na zelenoj polivinilskoj presvlaci naslonjače. Ljudi su prolazili pored mene hitajući ka izlazu.
     Vili je bio mrtav. Ubijen. Nina ga je ubila. Nekoliko trenutaka, dok mi se vrtelo u glavi, razmatrala sam mogućnost zavere, lukavog dogovora između Nine i Vilija da me navedu da poverujem da mi je život ugrožen još samo s jedne strane. Ali ne. Bilo bi nerazumno. Da je Nina uključila Vilija u svoje planove, takve apsurdne mahinacije bile bi nepotrebne.
     Vili je bio mrtav. Ono što je ostalo od njega sada je rasuto po smrdljivoj, mračnoj močvari. Mogla sam da zamislim njegove poslednje trenutke. Ležao je zavaljen u udobnoj naslonjači prve klase, s čašom u ruci, možda se sašaptavajući s jednim od svojih prostačkih pratilaca.
     Zatim eksplozija. Krici. Mrak. Surovo propadanje i konačni pad u zaborav. Zadrhtala sam i čvrsto ščepala metalni naslonjač za ruke.
     Kako je to Nina postigla? Nije to mogao biti niko iz Vilijeve pratnje. Naravno, Nina je bila potpuno u stanju da upotrebi Vilijeve pomagače, naročito ako se uzme u obzir da je njegova Moć bila u opadanju, ali ne bi bilo razloga za to. Mogla je da Upotrebi bilo koju osobu u tom avionu. To je zaista moralo biti veoma teško. Najpre samo složeno pripremanje bombe, vrhunski napor da se blokira svako sećanje o tome, i gotovo neverovatan podvig da se neko Upotrebi čak i u trenutku dok smo sedeli zajedno i pili kafu i konjak.
     Ali Nina je to mogla. Da, zaista je mogla. A vreme izvođenja. Planirano vreme je moglo da ima samo jedno značanje.
     Poslednji turisti izišli su iz kabine. Osetila sam lagani udarac koji je označio da smo pristali uz dok. Gospodin Torn je stajao pored vrata.
     Planirano vreme značilo je da je Nina imala nameru da nas oboje ukloni. Očigledno da je sve isplanirala mnogo unapred, pre našeg sastanka i moje bojažljive izjave da se povlačim. Mora biti da se dobro zabavljala. Nikakvo čudo da je reagovala onako velikodušno! Ipak, napravila je jednu veliku grešku. Pošto je prvo ubila Vilija, znači da je sve svoje adute uložila na verovatnoću da ja neću saznati pre nego što krene na mene. Znala je da ne dobijam dnevne novosti i da u poslednje vreme retko izlazim iz kuće. Ipak, nije ličilo na nju da sve propusti slučaju. Da li je moguće da je pomislila da sam potpuno izgubila Moć i da joj je Vili opasniji protivnik?
     Odmahnula sam glavom dok smo izlazili iz kabine u sivu popodnevnu svetlost. Vetar me je prosto sekao kroz tanki mantil. Slika daske za iskrcavanje bila mi je zamućena u očima i shvatila sam da su pune suza. Za Vilijem? Bio je samo naduvena, slaba stara budala. Zbog Nininog izdajstva? Možda je, ipak, sve bilo samo zbog hladnog vetra.
     Na ulicama Starog grada gotovo da i nije više bilo prolaznika. Gole grane su zveckale jedna o drugu pred prozorima lepih kuća. Gospodin Torn je išao stalno pored mene. Hladnoća mi je slala igle artritičnog bola uz desnu nogu sve do kuka. Oslonila sam se malo jače na očev štap.
     Koji će biti njen sledeći potez? Stala sam. Komad novina nošen vetrom obmotao mi se oko nožnog članka, a zatim odleteo dalje.
     Kako će me napasti? Svakako ne iz velike daljine. Mora da je sada negde u gradu. Znala sam. Iako je moguće Upotrebiti nekoga s velike daljine, potrebno je veliko podudaranje, gotovo intimno poznavanje te osobe. I ako bi se veze prekinule, bilo bi teško, ako ne i nemoguće, ponovo ih uspostaviti na tolikoj udaljenosti. Niko od nas nije znao zašto je tako. Uostalom, sada nije ni bilo važno. Ali pri pomisli da je Nina još tu, čak negde u blizini, srce mi brže zakuca.
     Ne iz daljine. Videću svog napadača. Ako sam iole poznavala Ninu, to će se tako dogoditi. Naravno, Vilijeva smrt je bila najbezličnije moguće Hranjenje, ali to je bila čisto tehnička operacija. Nina je očigledno rešila da sredi stare račune sa mnom, a Vili joj je bio samo prepreka, manje značajna ali ne i zanemarljiva opasnost, koju je morala ukloniti pre nego što krene dalje. Nije mi bilo teško da zamislim da je u Nininim očima smrt koju je Viliju namenila bila gotovo čin sažaljenja, da ne kažem znak pažnje. Ali ne kad sam ja u pitanju. Osećala sam da će Nina hteti da saznam, da budem svesna, bez obzira za koliko kratko vreme, da ona stoji iza napada na mene. U izvesnom smislu, njena vlastita taština će me upozoriti, kad dođe vreme. Tako sam se bar nadala.
     Nešto me je gonilo da odmah otputujem. Mogla bih da naredim gospodinu Tornu da istera Audi iz garaže, i za jedan sat bili bismo izvan Nininog uticaja - a za još nekoliko sati, već na putu u novi život. U kući je, naravno, bilo dragocenosti, ali pomoću novca koji sam sklonila na drugim mestima brzo bi se mogle zameniti novima. Gotovo da bih se radovala da sve ostavim za sobom, zajedno sa napuštenim identitetom koji ih je svojevremeno sakupio.
     Ne, nisam mogla da otputujem. Još ne.
     S druge strane ulice kuća je izgledala mračno i zloslutno. Jesam li ja zatvorila one kapke na drugom spratu? U dvorištu su se kretale neke senke i ja ugledah unuku gospođe Hodžiz i njenu drugaricu kako skakuću od jednih ulaznih vrata do drugih. Neodlučno sam stajala na trotoaru i kuckala očevim štapom o jedno drvo s crnom korom. Bilo je glupo ovako odugovlačiti, i znala sam to, ali već odavno nisam bila primorana da donosim odluke u napetoj situaciji.
     "Gospodine Torn, molim Vas, prekontrolišite kuću. Pogledajte u svaku sobu. Brzo se vratite."
     Podiže se neki hladan vetar dok sam posmatrala kako se crni kaput gospodina Torna stapa s tminom u dvorištu. Osećala sam se strahovito izloženo, dok sam stajala onako sama. Bacala sam poglede po ulici, tražeći smeđu kosu gospođice Kramer, ali jedino što se kretalo bila je mlada žena koja je, daleko od mene, gurala dečja kolica.
     Zastori na prozorima na drugom spratu se podigoše, i belo lice gospodina Torna za trenutak je pogledalo kroz njih. Onda se povuče i ja ostadoh da gledam u crni četvorougaonik prozora. Uzvik iz dvorišta me trže, ali to je bila samo devojčica - kako se zvala? - koja je dozivala svoju drugaricu. Ketlin, tako je. Obe su sele na ivicu fontane i otvorile kutiju keksa u obliku životinja. Pažljivo sam gledala u njihovom pravcu, a potom sam se opustila. Čak sam uspela da se malo i nasmešim zbog tolike svoje manije gonjenja. Za trenutak sam razmišljala da li da neposredno Upotrebim gospodina Torna, ali pomisao da ću ostati bespomoćna na ulici bila je dovoljna da promenim nameru. Kada ste u potpunoj vezi čula i dalje funkcionišu, ali su, u najmanju ruku, usporena.
     Požuri. Tu misao sam poslala gotovo bez učešća volje. Dva bradata muškarca su hodala niz trotoar na istoj strani ulice gde sam bila i ja. Prešla sam ulicu i stala ispred svoje kapije. Muškarci su se glasno smejali i mahali rukama razgovarajući. Jedan je pogledao u mene. Požuri.
     Gospodin Torn iziđe iz kuće, zaključa za sobom vrata i pođe preko dvorišta k meni. Jedna od devojčica mu nešto reče i pruži mu kutiju sa keksima, ali on je ni ne pogleda. Dva čoveka s druge strane ulice i dalje su hodala. Gospodin Torn mi pruži veliki ključ od ulaznih vrata. Ja ga spustih u džep mantila i oštro ga pogledah. On klimnu glavom. Svojim ravnodušnim osmehom nesvesno se podsmevao mome čuđenju.
     "Jeste li sigurni?" upitah ga. Opet klimanje glavom. "Proverili ste sve sobe?" Klimanje glavom. "Alarm?" Klimanje glavom. "Pogledali ste i u podrum?" Klimanje glavom. "Nigde ni traga nečijem prisustvu?" Gospodin Torn odmahnu glavom.
     Ruka mi sama pođe ka gvozdenoj kapiji, ali sam ipak zastala. Uznemirenost mi je stajala u grlu kao grudva sluzi. Bila sam glupava starica, umorna i lomna od hladnoće, ali nisam mogla sebe da nateram da otvorim tu kapiju.
     "Dođite", prešla sam preko ulice i žurno se udaljila od kuće. "Večeraćemo kod Henrija i vratićemo se kasnije." Ali nisam se uputila prema starom restoranu. Bežala sam od kuće obuzeta onim što sam znala da je slepa, besciljna panika. I tek kada smo stigli do pristaništa i krenuli po stazi na Topovskom bedemu počela sam da se smirujem.
     Nikoga nije bilo na vidiku. Nekoliko kola se kretalo ulicom, ali da bi nam se bilo ko pribižio, morao bi prvo da pređe veliki, prazni prostor. Sivi oblaci ležali su sasvim nisko i stapali se s valovima u zalivu, oivčenim belom penom.
     Otvoren prostor i sve slabija svetlost dana malo su me povratili u život i misli su mi se razbistrile. Ma kakvi da su Ninini planovi, sigurno da ih je poremetilo moje celodnevno odsustvovanje. Sumnjala sam da će Nina ostati ako to bude za nju i najmanje rizično. Ne, vratiće se avionom u Njujork, dok ja još budem stajala i drhtala na stazi na bedemu. Ujutro ću dobiti telegram. Prosto sam ga videla. MELANI. ZAR NIJE STRAŠNO OVO S VILIJEM, STRAŠNO TUŽNO. MOŽEŠ LI DA PUTUJEŠ SA MNOM NA POGREB? VOLI TE NINA.
     Počela sam da shvatam da odugovlačim i da neću smesta da krenem na put samo zbog želje da se vratim u toplotu i udobnost svoga doma. Jednostavno, bojala sam se da otresem sa sebe tu staru ljušturu. Ali sada to mogu. Sačekaću na sigurnom mestu dok se gospodin Torn vrati u kuću da uzme onu jedinu stvar koju nisam mogla da ostavim. Onda će izvesti kola iz garaže i dok Ninin telegram stigne, ja ću biti već daleko. Od tada će Nina da se trza na svaku senku mesecima i godinama. Nasmešila sam se i počela da formulišem neophodne naredbe.
     "Melani."
     "Trgla sam se i hitro osvrnula. Gospodin Torn je ćutao dvadeset i osam godina. Sada je progovorio.
     "Melani." Lice mu je bilo tako izobličeno od grča, da su mu se videli čak i kutnjaci. U desnoj ruci je držao nož. Sečivo kvrcnu i iskoči dok sam buljila kao obuzeta. Videla sam mu prazne, sive oči i sve mi je bilo jasno.
     "Melani."
     Dugačka oštrica pođe k meni u moćnom luku. Ništa nisam mogla da uradim da je zaustavim. Prosekla mi je rukav na kaputu i nastavila, da mi se zarije u bok. Ali dok sam se okretala, tašna obešena o rame poletela je za mnom. Nož se zario u kožu, probio sebi put kroz drangulije koje su bile u njoj, prosekao mi mantil i ogrebao me iznad najnižeg levog rebra. Tašna mi je spasla život.
     Podigla sam teški očev štap i njime pogodila gospodina Torna tačno u levo oko. Zateturao se, ali nije pustio ni glasa. Opet je nož fijuknuo kroz vazduh, ali vid mu je bio zamućen, a ja sam se odmakla dva koraka. Ščepala sam štap rukama i zamahnula sa strane, poput nekog nespretnog udarca sabljom. Začudo, opet je pogodio u očnu duplju. Odmakla sam se još tri koraka.
     Krv mu poteče niz levu stranu lica i ranjeno oko mu iskoči na obraz. Ali grčeviti osmeh se nije menjao. On uspravi glavu, polako podiže levu ruku, istrže sebi oko uz tihi prasak sive žilice, baci ga u vodu zaliva. Pođe ka meni. Ja se okrenuh i potrčah.
     Pokušavala sam da trčim. Već posle dvadesetak koraka morala sam da pređem u hod, zbog bola u desnoj nozi. Još petnaest brzih koraka i izgubila sam dah, srce je pretilo da mi iskoči. Osećala sam kako mi nešto vlažno curi niz levi bok i nešto me je peckalo - kao da mi je neko prislonio kocku leda na kožu - tamo gde me je dotakla oštrica noža. Jedan pogled unazad mi je pokazao da gospodin Torn hita ka meni krupnim koracima, mnogo brže nego što sam se ja kretala. U normalnim okolnostima pretekao bi me u četiri koraka. Ali veoma je teško naterati nekoga da potrči kada ga Upotrebljavate. Naročito ako telo te osobe u tom trenutku reaguje na šok i ranjavanje. Opet sam se osvrnula i gotovo se okliznula na vlažnoj kaldrmi. Gospodin Torn se široko kezio. Krv mu je tekla iz prazne očne duplje i bojila mu zube. Nikoga drugog nije bilo na vidiku.
     Niz stepenice, držeći se za rukohvat, da ne padnem. Niz vijugavu stazu do asfaltirane ulice. Ulične lampe su treperile i palile se dok sam prolazila. Iza mojih leđa gospodin Torn je prešao celo stepenište u dva skoka. Dok sam hitala niz stazu zahvaljivala sam proviđenju što sam obukla cipele bez potpetica zbog vožnje feribotom. Šta li bi pomislio neko ko posmatra kako dva starca vijaju jedan drugoga kao usporeni film? Ali nije bilo posmatrača.
     Skrenula sam u sporednu ulicu. Zatvorene radnje, prazni magacini. Ako skrenem levo, izaći ću na Glavnu ulicu, ali na desnoj strani, samo pola bloka od mene, usamljena prilika pojavila se iz zamračenog ulaza u jednu zatvorenu radnju. Krenula sam u tom pravcu. Više nisam bila u stanju da trčim, samo što se nisam onesvestila. Grčevi u nozi, od artritisa, boleli su jače nego što sam ikada mogla da zamislim, i pretili da me obore na trotoar. Gospodin Torn je bio samo dvadeset koraka iza mene i sve brže je smanjivao tu razdaljinu.
     Čovek kome sam se približila bio je visok, mršav crnac u smeđem, najlonskom sakou. Nosio je kutiju punu nečega što je ličilo na uramljene sepia fotografije.
     Pogledao me je, dok sam se približavala, a onda skrenuo pogled i iznad moga ramena video onu prikazu na deset koraka iza mene.
     "Hej!" čovek je imao vremena samo da vikne taj jedan slog, a ja sam već umom potražila njegov i gurnula. Zabatrgao se, kao lutka na konopcima kojom se nevešto rukuje. Donja vilica mu se obesi, a oči mu se zamutiše i postadoše staklaste, i on jurnu mimo mene upravo u trenutku kada je gospodin Torn ispružio ruku da mi zgrabi mantil na leđima.
     Kutija odlete u vazduh i staklo se rasu po ciglama popločanom trotoaru. Dugački, smeđi prsti zgrabiše beli vrat. Gospodin Torn ga udarcem nadlanice i lakta odgurnu od sebe, ali crnac je uporno visio na njemu, i obojica stadoše da se njišu i okreću u krug kao groteskni par koji pleše. Ja se dočepah izlaza u drugu ulicu i naslonih lice na hladni zid da se osvestim. Napor da se koncentrišem dok sam Upotrebljavala tog nepoznatog čoveka nije mi dozvoljavao da se i za sekundu opustim.
     Neko vreme sam posmatrala nespretno teturanje i spoticanje dva visoka čoveka i jedva se oduprla suludom porivu da se nasmejem.
     Gospodin Torn sjuri nož u stomak onoga drugog, izvuče ga, opet ga zabode. Crnčevi nokti su sada grebli po protivnikovom preostalom oku. Snažni zubi su škljocali tražeći oštricu i po treći put, ali srce je još kucalo, i još se mogao upotrebiti. Čovek skoči i nogama obgrli struk gospodina Torna, dok mu se vilice sklopiše na njegovom mišićavom grlu. Nokti koji su grebli ostavljali su krvav trag na beloj koži. Obojica padoše i počeše da se kotrljaju.
     Ubij ga. Prsti su grebli pokušavajući da dohvate oko, ali gospodin Torn podiže levu ruku i polomi tanki zglob iznad šake. Mlitavi prsti nastaviše da se kreću. Uz strahoviti napor, gospodin Torn uglavi ruku ispod crnčevog grudnog koša i podiže ga, kao kad otac u igri baca dete u vazduh. Crnčevi zubi otrgnuše komad mesa, ali nisu ga mnogo ranili. Gospodin Torn podmetnu nož između njih dvojice, gore, desno, pa levo. Sledećim zamahom gotovo raspoluti crnčevo grlo, i krv briznu po obojici. Manji čovek samo dva puta zgrči noge, gospodin Torn ga baci u stranu, a ja se okrenuh i žurno pođoh niz ulicu.
     Opet na svetlosti, umirućoj večernjoj svetlosti, i ja shvatih da sam utrčala u ćorsokak. Zadnji zidovi stovarišta i metalni zid bez prozora Topovskog pristaništa gotovo su se nadnosili nad vode zaliva. Jedna ulica je skretala na levo, ali bila je mračna, pusta, i previše dugačka da bih se upustila njome.
     Osvrnula sam se tek da vidim kako crna prilika ulazi u ulicu iza mene.
     Pokušala sam da uspostavim vezu, ali tamo nije bilo ničega. Ničega. Umesto gospodina Torna tamo se mogao nalaziti prazan vazduh. Kasnije ću se pitati kako je to Nini pošlo za rukom.
     Sporedni ulaz u pristanište za jahte bio je zaključan. Glavni ulaz je bio gotovo stotinu jardi daleko, i biće takođe zaključan. Gospodin Torn izroni iz bočne ulice i okrenu glavu desno i levo, tražeći me pogledom. U polumraku, njegovo teško izgrebano lice izgledalo je gotovo crno. Krenuo je da nasrne na mene.
     Podigla sam očev štap, razbila njime donje staklo na vratima i pružila ruku kroz krhotine. Ako postoje još i gornja i donja reza, ja sam mrtva. Bila je samo najobičnija brava za vrata i reza. Prsti su mi klizili po hladnom metalu, ali reza se ipak otvori u trenutku kada je gospodin Torn stupio nogom na stazu iza mojih leđa. Ja uleteh unutra i ponovo navukoh rezu.
     Bilo je veoma mračno. Hladnoća je provejavala iz betonskog poda i čulo se kako se mnogobrojni brodići dižu i spuštaju na vodi, pored svojih sidrišta. Pedeset jardi odavde videla se svetlost koja je prodirala iz čuvareve kućice. Nadala sam se da postoji alarmni uređaj, ali zgrada je bila isuviše stara a usidreni brodovi isuviše jeftini da bi bio ugrađen. Krenula sam ka svetlosti u trenutku kada je gospodin Torn nadlakticom razbio preostalo staklo na vratima iza mene. Ruka se povuče. Strahoviti udarac razbi gornji dovratak i smrvi drvo oko reze. Bacih pogled ka čuvarevoj kućici, ali iz tih neverovatno udaljenih vrata dopirao je samo zvuk razgovora na radiju. Još jedan udarac.
     Okrenula sam se udesno i stupila nogom na pramac malog motornog čamca za prevoz putnika. Još pet koraka i obrela sam se u malom, zatvorenom prostoru koji je trebalo da bude kabina za vozača. Zatvorila sam tanka ulazna vrata za sobom i provirila kroz pleksiglas.
     Pod trećim udarcem gospodina Torna vrata poleteše unutra, klateći se na dugačkim komadima razbijenog drveta. Njegova mračna prilika ispuni otvoreni prostor između dovratnika. Svetlost ulične lampe, daleko u pozadini, odbijalo se o oštricu koju je držao u desnoj ruci.
     Molim Vas. Molim Vas, čujte ovu buku. Ali u čuvarevoj kućici ništa se nije pokrenulo, čuli su se samo metalni glasovi iz radio-aparata. Gospodin Torn napravi četiri koraka, zastade i koraknu na prvi brod u nizu. To je bio otvoreni čamac, i on se opet pojavi na betonu za šest sekundi. Drugi čamac je imao malu kabinu. Čuo se zvuk lomljenja drveta kada je gospodin Torn tresnuo nogom u mala vrata s katancem, a onda se opet pojavio na betonskom doku. Moj brodić je bio osmi u nizu. Čudilo me je što ne može da se čuje divljačko lupanje mog srca.
     Promenila sam položaj i pogledala kroz okrugli prozorčić na desnoj strani broda. Kroz prljavi pleksiglas svetlost se prelamala u mlazevima i šarama. Samo za trenutak uspela sam da nazrem sedu kosu kroz prozor, i radio je bio prebačen na drugu stranicu. Bučna muzika se zaori kroz dugačku betonsku prostoriju. Prikrala sam se drugom prozorčiću. Gospodin Torn je upravo silazio s četvrtog broda.
     Sklopila sam oči, na silu usporila svoje nejednako disanje i pokušala da se setim krivonoge staračke prilike koju sam bezbroj puta gledala kako predveče sitnim koracima odmiče niz ulicu. Gospodin Torn je završio pregledanje petoga čamca, dugačkog motornjaka za prevoz robe sa nekoliko mračnih i skrovitih komora, i opet se vratio na dok.
     Pusti tu kafu u termosu. Pusti ukrštene reči. Hodi, pogledaj ovamo!
     Šesti brodić je opet bio mali otvoreni čamac. Gospodin Torn ga samo pogleda, nije čak ni ulazio u njega. Sedmi je bio niska jedrilica, sa sklopljenom i oborenom katarkom i jedrom koje je poput zastora prekrivalo otvor koji je vodio u unutrašnjost broda. Nož gospodina Torna se zari u debelu tkaninu. Ruke prošarane tankim mlazevima usirene krvi povukoše u stranu jedro kao mrtvački pokrov koji se razmotava. On iskoči natrag na betonski dok.
     Pusti kafu. Hodi, pogledaj! Sad!
     Gospodin Torn stupi nogom na pramac moga brodića. Osetila sam kako se nakrivio pod njegovom težinom. Nije bilo nikakvog skrovišta da se sakrijem, samo malecki orman za alat ispod sedišta, isuviše mali da bih se ugurala u njega. Razvezala sam platnene trake kojima je jastuče za sedenje bilo privezano za klupicu. Moje isprekidano dahtanje prosto je odzvanjalo u tom malom prostoru. Sklupčala sam se kao fetus iza tog jastuka, dok je noga gospodina Torna prolazila pored okruglog prozorčića na desnoj strani. Sad. Njegovo lice iznenada ispuni komad pleksiglasa svega stopu daleko od moje glave. Neverovatno široki osmeh postade mu još širi. Sad. On koraknu u kajutu.
     Sad. Sad. Sad.
     Gospodin Torn čučnu ispred vrata kabine. Pokušala sam da poduprem nogama tanušna vrata od letava, ali desna noga me nije slušala. Pesnica gospodina Torna jednim udarcem razmrska tanke, drvene letvice i ščepa me za nožni članak.
     "Hej, ti tamo!"
     Bio je to drhtavi glas gospodina Hodžiza. Svetlost njegove džepne lampe zaigra u našem pravcu.
     Gospodin Torn se navali na vrata. Leva noga mi se bolno savi u kolenu. Leva šaka gospodina Torna me je čvrsto držala za članak kroz razbijene letve, dok je ruka s nožem provirila kroz otvor otškrinutih vrata.
     "Hej..." Um mi je gurao. Iz sve snage. Starac se zaustavi. Spusti džepnu lampu i raskopča futrolu revolvera.
     Gospodin Torn je nožem sekao gore-dole. Gotovo mi je izbio jastuče iz ruku dok su komadići sunđeraste plastike ispunili celu kabinu. Kada se nož opet pojavio, oštrica me dohvati po vrhu malog prsta.
     Uradi to. Sada. Uradi. Gospodin Hodžiz uhvati obema rukama dršku revolvera i opali. Daleko je promašio u mraku, dok je pucanj odzvanjao iznad betona i vode. Bliže, budalo. Korakni! Gospodin Torn opet zamahnu nožem i pokuša da se progura kroz odškrinuta vrata. Pusti mi članak da bi oslobodio levu ruku, ali već u sledećem trenutku ruka mu je opet bila u kabini, pipajući da me dohvati. Ispružih se i upalih svetlost. Mrak je zijao u mene iz njegove prazne očne duplje. Kroz polomljene letve svetlost mu je žutim trakama brazdala unakaženo lice. Pomerih se ulevo, ali ruka gospodina Torna, kojom me je držao za mantil, vukla me je s klupice. Bio je na kolenima, oslobađajući desnu ruku za poslednji udarac nožem.
     Sad! Drugi hitac gospodina Hodžiza pogodi ga u desni kuk. On zagunđa kada ga je udarna sila metka oborila u sedeći položaj. Moj mantil puče i dugmad se zakotrlja po palubi.
     Nož raspoluti tapacirani oslonac za glavu pored mog uha, pre nego što se opet povuče.
     Gospodin Hodžiz nesigurnim korakom stupi na pramac, gotovo pade, a onda, centimetar po centimetar, stade da napreduje po desnom boku. Gurala sam vrata iz sve snage odupirući se ruci gospodina Torna, ali on me je i dalje držao za mantil i privlačio k sebi. Pala sam na kolena. Oštrica se vrati, proreza sunđerasti jastuk i moj mantil. Ono što je preostalo od jastučeta ispade mi iz ruku. U mislima sam naredila gospodinu Hodžizu da se zaustavi na nešto više od metar od njega i osloni ruku s revolverom na krov kabine.
     Gospodin Torn povuče oštricu i postavi je kao matador svoj mač. Mogla sam da osetim nečujni pobedonosni krik koji je izvirao između krvavih zuba kao kužna para. Žar Nininog ludila goreo je iz onog jedinog, nepomičnog oka.
     Gospodin Hodžiz opali. Metak razmrska kičmu gospodina Torna i zaustavi se u malom oluku ispod okruglog prozorčića. Gospodin Torn se izvi unazad, raširi ruke i pljusnu na palubu, kao ogromna riba koju su upravo izvukli na suvo. Nož mu pade na pod kabine, dok su ukrućeni, pobeleli prsti i dalje beslovesno udarali o drvo palube. Opet sam bez reči naredila gospodinu Hodžizu da iskoči, stavi otvor cevi na slepoočnicu iznad onog preostalog oka i opali. Zvuk je odjeknuo šuplje i muklo.

     U malom kupatilu kućice za čuvara nalazila se kutija za prvu pomoć. Ćutke sam naredila starcu da stane pored vrata dok sam previla svoj mali prst i popila tri aspirina.
     Mantil mi je bio uništen, a šarena haljina umrljana krvlju. Nisam baš mnogo marila za tu haljinu - mislila sam da u njoj delujem zapušteno - ali mantil mi je bio jedan od najomiljenijih. Kosa mi je bila potpuno raščupana. Isprljana malim, vlažnim komadićima sive mase. Umila sam se i zagladila kosu kako sam najbolje mogla. Začudo, ona iscepana tašna i dalje je bila na mom ramenu, iako je iz nje već poispadalo mnogo stvari. Preselila sam iz nje u veliki džep na mantilu ključeve, čekovnu knjižicu i papirne maramice, a zatim sam tašnu bacila iza klozetske šolje. Očevog štapa više nije bilo, ali nisam mogla da se setim gde sam ga ispustila.
     Oprezno izvukoh teški revolver iz ruke gospodina Hodžiza. Starčeva mišica i dalje je bila ispružena, prsti povijeni u prazno. Pošto sam nekoliko trenutaka petljala oko revolvera uspela sam da otvorim cilindar. I dalje je sadržavao dva neispaljena metka. Matora budala je hodala unaokolo sa svih šest metaka u cevi! Uvek ostavi jedno prazno mesto naspram oroza. Tako me je učio Čarls, onog veselog leta pre toliko godina, kada je to oružje bilo samo izgovor da se ode na izlet na ostrvo da bi se vežbalo u gađanju, uz mnogo prodornih vrisaka i nervoznih kikotanja dok smo Nina i ja puštale da nas pridržavaju s leđa i ispod laktova, tela čvrsto oslonjenih na naručja naših, navodno, ozbiljnih učitelja. Uvek treba prebrojati metke, poučavao me je Čarls dok sam se ja poluomamljena oslanjala na njega, osećajući kako mu iz tela provejava onaj slatki, muški miris sapuna za brijanje i duvana, onoga toplog, sunčanog dana.
     Gospodin Hodžiz se malo promeškoljio u trenutku kada mi je pažnja odlutala. Zinuo je i otkrio labavo nameštenu veštačku vilicu. Pogledala sam na iskrzani kožni opasač, ali nije bilo rezervnih metaka, i nisam znala gde ih drži. Pretražila sam mu misli, ali u toj staračkoj umnoj zbrci nije mnogo preostalo, izuzev ponovne slike revolverske cevi na slepoočnici gospodina Torna, pucnja, i...
     "Hodi", rekoh mu. Popravila sam mu naočare na bezizraznom licu, vratila mu revolver u futrolu na opasaču i pustila ga da me povede napolje.
     Napolju je bilo veoma mračno. Prešli smo već šest blokova kada me starčeva jaka drhtavica podseti da sam zaboravila da mu naredim da obuče kaput. Pojačala sam svoj mentalni upliv, i on prestade da drhti.
     Kuća je izgledala isto kao... Gospode... pre svega četrdeset i pet minuta. Nijedno svetlo nije bilo upaljeno. Uvela sam ga u dvorište i pretražila nabijeni džep na mantilu, da nađem ključ. Mantil je visio labavo na meni, i hladni noćni vazduh me je ujedao. S druge strane dvorišta, iza osvetljenih prozora, dopirao je smeh devojčica, i ja sam ubrzala korak da Ketlin ne bi slučajno videla svoga deku kako ulazi u kuću.
     Gospodin Hodžiz uđe prvi, s revolverom u ispruženoj ruci. U mislima sam mu naredila da upali svetlost pre nego što ću ja ući za njim.
     Dnevna soba je bila prazna, bez ikakvog znaka da je u njoj neko bio. Svetlost iz lustera u trpezariji odbijala se o uglačane površine nameštaja. Za trenutak sam sela u stolicu koja je bila kopija viljamsburškog nameštaja, da bi mi se otkucaji srca vratili u normalu. Nisam naredila gospodinu Hodžizu da spusti pištolj. Ruka je počela da mu podrhtava od napora. Konačno ustadoh i krenusmo niz hol ka staklenoj verandi.
     Gospođica Kramer bučno izlete kroz leptir-vrata kuhinje, spuštajući u velikom luku gvozdeni žarač. Pištolj opali sasvim bezopasno, u uglačani pod, kada je starčeva ruka klonula od udarca. Iz mlitavih prstiju ispade mu revolver i gospođica Kramer podiže žarač da udari ponovo.
     Okrenula sam se i potrčala niz hol. Iza svojih leđa čula sam mukli zvuk kao kad razbijete dinju, koji je obeležio spuštanje žarača na lobanju gospodina Hodžiza. Umesto da izletim kroz zadnja vrata na dvorište, ja pođoh uz stepenište. To je bila greška. Gospođica Kramer polete uz stepenice velikim skokovima i stiže do vrata moje spavaće sobe samo nekoliko sekundi posle mene. U magnovenju sam joj ugledala razrogačene, sulude oči i podignuti žarač, pre nego što sam zalupila i zaključala teška vrata. Brava je škljocnula upravo u trenutku kada se smeđokosa žena s druge strane prvi prvi put bacila svom težinom na drvo. Debela hrastovina se nije ni pomerila. A onda začuh kako metal udara o vrata i dovratak. Opet.
     Proklinjući svoju glupost, vrtela sam se po dobro poznatoj sobi, ali ničega nije bilo što bi moglo da mi koristi. Čak nije bilo ni plakara da se sakrijem u njemu, samo jedan starinski orman za haljine. Brzo sam prišla prozoru i podigla platneni zastor. Moji krici sigurno će privući nečiju pažnju, ali ne pre nego što to čudovište provali u sobu. Sada je grebla po ivicama vrata, pokušavajući da ih izvali žaračem. Pogledala sam kroz prozor, ugledala senke u prozorima na drugoj strani dvorišta i uradila ono što sam morala.
     Posle dva minuta jedva da sam još bila svesna drveta koje popušta oko brave. Kao u daljini, čula sam grebanje žarača o nesalomivu metalnu ploču. Vrata se otvoriše.
     Gospođica Kramer se kupala u znoju. Usta su joj mlitavo visila i pljuvačka joj curila preko brade. Oči joj nisu imale ničega ljudskog. Ni ja ni ona nismo čule tihi bat patika po stepeništu.
     Nastavi da ideš. Podigni ga. Povuci to unazad, k sebi, koliko god možeš. S obe ruke. Nanišani.
     Nešto je upozorilo gospođicu Kramer. Bolje rečeno, upozorilo je Ninu, jer više nije bilo gospođice Kramer. Smeđa glava joj se okrenu i ugleda malu Ketlin kako stoji na vrhu stepeništa s teškim revolverom uperenim u nju i zapetim. Druga devojčica je bila u dvorištu i dozivala je drugaricu.
     Ovoga puta Nina je znala da je u opasnosti. Gospođica Kramer podiže žarač i okrenu se prema holu, baš u trenutku kada je revolver opalio. Od povratnog trzaja Ketlin polete unazad niz stepenice, dok se iznad leve dojke gospođice Kramer rascvetavala crvena rozeta. Ona se zatetura, ali se uhvati levom rukom za rukohvat i ustremi se niz stepenice na dete. Oslobodila sam desetogodišnju devojčicu iz svojih misli baš u trenutku kada je žarač pao, podigao se, pa opet pao. Prišla sam vrhu stepeništa. Morala sam da gledam.
     Gospođica Kramer podiže pogled sa svog jezivog posla. Na krvlju isprskanom licu videle su joj se još samo beonjače. Muškobanjasta košulja bila joj je natopljena njenom vlastitom krvlju, ali se i dalje kretala, bila upotrebljiva. Levom rukom je podigla revolver. Usta joj se još više razvališe i iz njih prodre zvuk, nalik na šištanje pare iz napuklog starog radijatora.
     "Melani..." zatvorila sam oči kada je ta stvar krenula uz stepenice k meni.
     Ketlinina drugarica stiže kroz otvorena vrata, nožice su joj lupale gore-dole, kao mašina. U šest skokova prešla je stepeništa i čvrsto obmotala svojim tankim, belim ručicama vrat gospođice Kramer.
     Njih dve padoše na leđa, preko Ketlin, i niz čitavo stepenište sve do uglačanog drvenog poda.
     Devojčica je, izgleda, zadobila samo modrice. Sišla sam i sklonila je u stranu. Na jednoj jagodici joj se širila modra mrlja, i imala je posekotine po rukama i čelu. Žmirkala je plavim očima, ne shvatajući ništa.
     Gospođica Kramer je slomila vrat. Podigla sam revolver, dok sam joj se približavala, i šutnula žarač u stranu. Glava joj je ležala pod nemogućim uglom, ali i dalje je bila živa. Telo joj je bilo oduzeto, mokraća se već širila po drvenom podu, ali očima je treptala i zubima škljocala kao bezbožno, pakleno biće. Morala sam da požurim. Iz kuće Hodžizovih čuli su se glasovi odraslih. Vrata koja su vodila u dvorište bila su širom otvorena. Okrenula sam se devojčici. "Ustani." Ona trepnu i s mukom se podiže na noge.
     Zatvorila sam vrata i uzela mrki kišni mantil sa čiviluka.
     Nije mi trebalo više od minuta da sadržinu svojih džepova premestim u kišni mantil i bacim svoj uništeni prolećni mantil. Sada su glasovi već dozivali iz dvorišta.
     Klekla sam pored gospođice Kramer i uzela joj lice u ruke, pritiskujući da bi vilice ostale nepomične. Oči su joj se već okrenule u glavu, ali ja sam je drmala sve dok joj se opet ne ukazaše dužice. Sagnula sam se sve dok nam se obrazi nisu dodirnuli. Moj šapat je bio glasniji od vike.
     "Dolazim po tebe, Nina."
     Pustila sam da joj glava padne na drveni pod i žurno otišla u zastakljenu verandu, moju sobu za šivenje. Nisam imala vremena da donesem ključ s gornjeg sprata; zato sam podigla vindzorsku stolicu i razbila staklo na vitrini. U džepu kišnog kaputa jedva da je još bilo mesta.
     Devojčica je i dalje stajala u holu. Pružila sam joj revolver gospodina Hodžiza. Leva ruka joj je visila pod čudnim uglom i ja se zapitah da nije ipak nešto slomila. Začu se kucanje na vratima i neko pokuša da otvori bravu.
     "Ovuda", prošaputala sam i povela devojčicu u trpezariju.
     Prekoračile smo telo gospođice Kramer i prošle kroz mračnu kuhinju dok je lupanje na vratima postajalo sve glasnije, i zatim smo već bile napolju, na ulici, u mraku.

     U ovom delu Starog grada bila su tri hotela. Jedan je bio moderni, skupi motel, nekih desetak blokova udaljen od moje kuće, udoban ali komercijalizovan. Odmah sam ga skinula sa spiska. Drugi je bio mali pansion s domaćom atmosferom, samo jedan blok od mene. To je bilo prijatno ali ne i ekskluzivno mestašce, upravo onakvo kakvo bih je odabrala kad bih posetila neki grad. I njega sam odbacila. Treći je bio samo dva i po bloka dalje, jedna stara luksuzna rezidencija u Glavnoj ulici adaptirana u mali hotel, sa skupocenim antiknim nameštajem u svakoj sobi, smešno preskup. Požurila sam tamo. Devojčica je hitala pored mene. I dalje je držala revolver u ruci, ali ja sam joj naredila da skine džemper i da ga prebaci preko njega. Noga me je bolela i često sam se oslanjala na devojčicu dok smo žurile ulicom.
     Direktor Kuće Mensard me je prepoznao. Podigao je obrve jedva vidno kada je primetio kako neuredno izgledam. Devojčica je stajala deset stopa iza mene, u foajeu, poluskrivena u senci.
     "Tražim jednu svoju prijateljicu", rekoh veselo. "Izvesnu gospođu Drajton."
     Direktor nešto zausti, zastade, nesvesno se namršti i pokuša ponovo. "Žao mi je. Kod nas se nije niko prijavio pod tim imenom."
     "Možda se upisala pod svojim devojačkim prezimenom", rekoh. "Nina Houkins. Starija žena, ali veoma privlačna. Nekoliko godina mlađa od mene. Dugačka, sede kose. Možda ju je prijavila prijateljica... jedna lepuškasta, mlada, smeđa dama, po imenu Beret Kramer..."
     "Ne, žao mi je", reče direktor, neobično monotonim glasom. "Niko se pod tim imenom nije prijavio. Hoćete li da ostavite poruku, u slučaju da stranka naiđe kasnije."
     "Ne", rekoh. "Nemam poruku."
     Povela sam devojčicu i skrenule smo hodnikom koji je vodio u hotelski salon i ka sporednim stepenicama. "Izvinite", rekoh jednom hotelskom momku koji nas je upravo mimoilazio. "Možda biste Vi mogli da nam pomognete."
     "Da, gospođo", zastao je, vidno nervozan, i zabacio dugačku kosu. Biće komplikovano. Moraću brzo da delujem, da ne bih izgubila devojčicu.
     "Tražim jednu prijateljicu", rekoh. "Starija dama, ali dosta privlačna. Plave oči. Dugačka, seda kosa. Putuje s jednom mlađom ženom koja ima tamnu, kovrdžavu kosu."
     "Ne, gospođo. Takve osobe ovde nisu prijavljene."
     Zgrabih ga čvrsto za mišicu. Pustila sam devojčicu i usredsredila se na dečaka. "Jeste li sigurni?"
     "Gospođa Herison", reče on. Gledao je nekuda mimo mene. "Soba 207. Severna strana, gleda na ulicu."
     Nasmešila sam se. Gospođa Herison. Gospode Bože, kako je Nina glupa. Iznenada devojčica tiho zacvile i klonu pored zida. Brzo sam se odlučila. I dalje volim da mislim o tome kao o milosrđu, ali sećam se da joj je leva ruka bila neupotrebljiva.
     "Kako se zoveš?" upitala sam dete, blago je milujući po šiškama. Očima je zbunjeno šarala na sve strane. "Kako ti je ime?"
     "Ališa", prošaptala je.
     "Dobro, Ališa. Sada hoću da pođeš kući. Požuri, ali nemoj da trčiš."
     "Ruka me boli", reče ona. Usnice joj zadrhtaše. Opet sam joj dodirnula čelo i gurnula.
     "Ići ćeš kući", rekla sam. "Ruka te ne boli. Ničega se nećeš sećati. Ovo je kao san koji ćeš zaboraviti. Idi kući. Požuri, ali nemoj da trčiš." Uzela sam joj revolver, ali sam ga ostavila umotan u džemper. "Zbogom, Ališa."
     Zatreptala je očima i pošla preko foajea ka izlazu. Pružila sam revolver hotelskom momku. "Stavi ga ispod uniforme", rekla sam.
     "Ko je?" Ninin glas je zvučao bezbrižno.
     "Albert, gospođo. Nosač. Kola su vam pred ulazom i ja ću vam spustiti prtljag."
     Čulo se kako je brava škljocnula i vrata su se otvorila onoliko koliko je dozvoljavao čelični lanac. Albert zažmuri na svetlosti iz sobe, stidljivo se nasmeši i zabaci kosu. Ja se priljubih uz zid.
     "Dobro", ona otkači lanac i koraknu unazad. Već se bila okrenula i zatvarala kofer kada sam ja stupila u sobu.
     "Zdravo, Nina", tiho sam rekla. Leđa joj se ukočiše, ali i taj pokret je bio otmen. Videla sam ulegnuće na raspremljenom krevetu, gde je bila prilegla. Polako se okretala ka meni. Nosila je ružičastu haljinu koju nikada nisam videla.
     "Zdravo, Melani." Smešila se. Oči su joj zračile najmekšim, najčistijim plavetnilom koje sam ikada videla. U mislima sam naredila nosaču da izvuče revolver gospodina Hodžiza i uperi ga u nju. Ruku mu nije zadrhtala. Povukao je oroz i držao ga palcem. Nina prekrsti ruke na grudima. Oči nije skidala sa mojih.
     "Zašto?" upitah je.
     Nina jedva primetno slegnu ramenima. U magnovenju sam pomislila da će prsnuti u smeh. Ne bih podnela taj smeh - taj prozukli, detinji smeh koji me je toliko puta dirnuo. Ali ona samo zatvori oči. I dalje se smešila.
     "Zašto gospođa Herison?" upitah je.
     "Pa, draga, prosto sam osećala da mu nešto dugujem. Hoću da kažem, sirotom Rodžeru. Jesam li ti ikada rekla kako je umro? Dabome, nisam. A ti me nikada nisi pitala." Oči joj se otvoriše. Bacila sam pogled na nosača, ali rukom je i dalje čvrsto nišanio. Trebalo je samo malo jače da pritisne obarač.
     "Udavio se, draga", reče Nina. "Jadni Rodžer se bacio u more s onog parobroda - kako se ono zvaše? - onaj što se njime vraćao u Englesku. Baš čudno. A upravo mi je bio napisao pismo u kome mi je obećao brak. Zar nije to strašno tužna priča, Melani? Šta misliš, zašto je on to učinio? Pretpostavljam da to nikada nećemo saznati, zar ne?"
     "Da, mislim da nećemo", rekla sam i bez reči naredila nosaču da povuče obarač.
     Ništa.
     Hitro sam pogledala udesno. Mladićeva glava se polako okretala ka meni. Ja mu nisam naredila da to uradi. Ukočena, ispružena ruka poče da se okreće u mom pravcu. Revolver je prosto klizio, kao vrh limenog petla na krovu koji se okreće u pravcu vetra.
     Ne! Napinjala sam se dok mi nisu iskočile žile na vratu. Okretanje se usporilo, ali se nije zaustavljalo, sve dok mi otvor revolverske cevi nije gledao pravo u lice. Nina se tek sada poče smejati. Odzvanjalo je veoma glasno u maloj sobi.
     "Zbogom, Melani, draga", reče Nina i opet se nasmeja. Smejući se klimnu glavom nosaču. Gledala sam pravo u otvor cevi kada oroz pade. Na praznu komoru. I još jednom. I još jednom.
     "Zbogom, Nina", rekla sam dok sam izvlačila dugački Čarlsov pištolj iz džepa svog kišnog kaputa. Od eksplozije, ruka mi se očađavi sve do članka, a soba se ispuni plavičastim dimom. Mala rupa, manja od niklenog novčića, ali isto tako savršeno okrugla, pojavi se tačno u sredini Nininog čela. U momentu je još ostala stojeći, kao da se ništa nije dogodilo. A onda pade na leđa, odbi se o visoku postelju i pade licem ka zemlji.
     Okrenula sam se nosaču i zamenila njegovo beskorisno oružje starinskim, ali pažljivo održavanim revolverom. Tek sada opazih da dečak nije mnogo mlađi nego što je Čarls bio. Kosa mu je bila iste boje. Nagnula sam se i blago ga poljubila u usta.
     "Alberte", prošaputala sam. "Ima još četiri metka. Treba uvek brojati metke, zar ne? Idi u foaje. Ubij direktora. Pucaj na još jednu osobu, onu koja ti bude najbliža. Stavi zatim cev sebi u usta i povuci obarač. Ako ne opali, povuci ponovo. Drži revolver skriven sve dok ne uđeš u foaje."
     Izašli smo u opštu gužvu u hodniku.
     "Zovite hitnu pomoć!", povikala sam. "Dogodila se nesreća. Neka neko odmah pozove hitnu pomoć!" Nekoliko ljudi potrča da me posluša. Zateturala sam se i oslonila na jednog sedokosog gospodina. Ljudi su se rojili unaokolo. Neki bi zavirili u sobu i kriknuli. Iznenada se zašuče tri pucnja iz foajea. U opštoj i još većoj zbunjenosti, ja sam se iskrala niz zadnje stepenište, kroz izlaz u slučaju požara, u noć.

     Davno je to bilo. Ovde sam veoma srećna. Živim na jugu Francuske, između Kana i Tulona, ali ne - milo mi je što to mogu da kažem - i u blizini Sentropea.
     Retko izlazim. Anri i Klod mi obavljaju sve kupovine u selu. Nikad ne odlazim na plažu. Ponekad odem do kuće u Parizu, ili do mog letnjikovca u Italiji, južno od Peskare, na Jadranu. Ali čak sam i ta putovanja proredila.
     Na brdu se nalazi jedna napuštena opatija, i tamo često odlazim, da sednem i razmišljam među kamenjem i poljskim cvećem. Razmišljam o usamljenosti i uzdržavanju od svega, i kako jedno drugo surovo pothranjuju.
     Poslednjih dana se osećam podmlađena. Kažem sebi da to nije zbog klime i osećanja slobode, i da nije rezultat onog poslednjeg Hranjenja. Ali ponekada sanjam dobro poznate ulice i ljude u Čarlstonu. Ti snovi su puni gladi.
     Ima dana kada ustajem iz postelje uz pesmu seoskih devojaka koje na biciklima prolaze pored moje kuće, idući ka mlekari. U te dane sunce je čudesno toplo dok sija po belim cvetićima što rastu između oborenih kamenih blokova opatije, i dovoljno mi je samo da budem tamo i zajedno s njime učestvujem u Sunčevoj svetlosti i tišini.
     Ali ima i drugih dana - hladnih, mračnih dana kada se oblaci približavaju sa severa - kada se sećam nečujne siluete podmornice koja se poput ajkule kreće kroz mračne vode zaliva, i pitam se da li će mi vredeti čemu ovo dobrovoljno uzdržavanje. Pitam se da li će se svi oni o kojima sanjam u ovoj osami, jednog dana upustiti u svoje poslednje, džinovsko Hranjenje.
     Danas je topao dan. Srećna sam. Ali sam takođe i usamljena. I veoma, veoma gladna.









Vernor Vindž: DRAGI KAMEN
     Leto 1957. trebalo je da bude najlepši Sandin raspust. O planovima svojih roditelja znala je još od marta, i sve vreme tokom proleća u Lahoi, i onog mukotrpnog drugog polugođa u sedmom razredu, sanjarila je samo o letu.
     Ništa nije u početku izgledalo toliko lepo, a postalo tako ružno na kraju.
     Sada je sedela na balkonu spavaće sobe svoje bake i gledala napolje, u natmureni dan i kišu. Drvoredi četinara duž ulice bili su ogromne, crne senke koje su se njihale i razgovarale u sumraku. Stotinak metara niže, ka centru gradića Eureka, svetlost jedne jedine ulične lampe probijala se kroz granje četinara i stvarala male svetlucave površine, odbijajući se o mokri, glatki trotoar. Kao i svake druge večeri, tokom ove poslednje četiri nedelje, vetar se pojačavao dok je dnevna svetlost jenjavala. Zgrčila se u svojoj prevelikoj jakni i pustila da joj magla, naneta vetrom, spira suze što su joj kapale niz lice. Noćas je bio kraj, zaista kraj. Tata i mama dolaze kroz šest dana, a dva-tri dana kasnije sve troje će se vratiti kolima kući. Šest dana. Sanda olabavi stegnute vilice i pokuša da opusti mišiće na licu. Kako da izdrži? Moraće da se sreće s bakom makar za obedima, makar i samo kad pomaže po kući. I svaki put kad ugleda baku stideće se i znaće da je ona sve upropastila.
     A nisam ja kriva za sve! Baka je imala svoje tajne, uskogrudosti i neznanje - mane koje Sanda nikada nije primetila za vreme onih kratkih ranijih poseta.
     U holu ispod spavaće sobe dragi kamen je opet radio ono. Sanda je osećala kako je obliva talas hladnoće. U jednom trenutku tama oko nje i balkona pod njenim nogama nisu samo bili hladni i vlažni, već zaleđeni, pretvoreni u centar beživotne i neprijateljske pustoši. Smešno kako sada, kad zna da je kuća ukleta i tačno zna šta u toj kući izaziva taj utisak, ne oseća ni izdaleka onoliki strah kao ranije. U stvari, bila je to samo mala neprijatnost u poređenju s problemima koje stvaraju ljudi.
     Nije uvek bilo ovako. Sanda se seti početka leta, pokuša da zamisli plavo nebo i toplo sunce. Tih prvih nekoliko dana bili su kao i uvek ranije u Eureki. Bakina kuća je bila pri kraju ove ulice, okružena borovima. Jedino drugo drveće bile su dve male palme, tačno ispred prednjeg stepeništa. (Trebalo ih je stalno negovati. Baka je volela da kaže da ih tu drži samo zato da joj gosti iz San-Diega ne bi patili od nostalgije.) Kuća je imala dva sprata i potkrovlje; iz njega su virili mali tornjevi i videli su se prozori na kosom krovu. Na pozadini plavog neba bez oblačka delovala je kao zamak iz bajke. Viktorijanska nakićenost pažljivo je godinama održavana, i u sadašnjoj inkarnaciji blistala je zelenilom i zlatom.
     Roditelji su joj otišli za San Francisko, pošto su ostali svega jedan dan. Te nedelje je počinjala letnja konferencija Univerziteta u San Francisku i oni nisu bili sigurni da će naći smeštaj. Prvo veče koje je Sanda provela sama sa bakom bilo je upravo onako lepo kako je zamišljala. Iako je večernji vazduh ispred trema na ulazu počinjao da biva sve svežiji, dnevna soba je i dalje bila topla. Baka je postavila svoju staru električnu grejalicu na sredinu prekrivenog poda, tako da je zračila na onaj deo sobe gde se nalazila sofa. Zatim je krenula duž zidova, prekrivenih policama s knjigama, praveći se da traži ono što je htela da pokaže svojoj unuci.
     "Ovde nije, nije ni tu. Bože, bože, u poslednje vreme jedva da i navraćem da pogledam. Zaboravila sam gde sam..." Sanda je tapkala za njom, primećujući naslove na onim mestima gde je, kao mlađa, bila impresionirana samo bojama i veličinom pojedinih knjiga. Baka je imala komplet časopisa National Geographics. I dok mnoge porodice takve časopise samo trpaju u kutije, da bi ih potpuno zaboravili, baka je ovde držala svaki broj, kao da su to delovi neke velike enciklopedije. A za Sandu su to i bili. Prilikom svoje prethodne posete provela je mnoga popodneva razgledajući slike u njima. U ovoj biblioteci, to je bilo jedino čega se pouzdano sećala. Sada je ugledala desetine knjiga o polarnim istraživanjima, meteorologiji, biologiji. Deda Bošam je bio slavan čovek, i zato je baka čuvala biblioteku i knjige u njoj, plakate i počasne diplome, za uspomenu za njega.
     "Ah, evo je!" Ona izvuče ogromnu svesku iz sredine jedne police. Povede Sandu natrag ka sofi. "Sada si već isuviše velika da mi sediš u krilu, zar ne?" Nasmešile su se jedna drugoj, a ona je onda otvorila svesku na svom i njenom krilu i obgrlila Sandu oko ramena.
     Sveska je bila veoma pažljivo sređena. Svaki isečak iz novina, fotografija, članak, bili su uokvireni i imali kratku propratnu belešku. Neke od tih slika bile su jedinstvene u svetu. Druge su se mogle naći u člancima po časopisima kao što je National Geographics iz perioda između dvadesetih i tridesetih godina. Reks Bošam je učestvovao u ekspediciji Terra Nova 1910. godine. Da nije povredio koleno i on bi bio jedan od učesnika u Skotovom tragičnom putovanju na Južni pol. Sanda šumno udahnu vazduh i postavi ono isto pitanje koje je ranije već jednom bila postavila. "Znači, da mu je koleno bilo zdravo, on bi umro zajedno s onim ostalima - i ne bi nikada upoznao tebe, i ti ne bi nikada rodila tatu, i..."
     Baka zalupi beležnicu. "Ne. Znam ja Reksa. Da je on bio s njima, sve bi bilo drukčije. Da su ga samo sačekali da se oporavi, sigurno bi uspeli da se vrate na obalu."
     Taj odgovor je ona već i ranije čula, ali je uvek volela da ga čuje ponovo. Sanda se namesti udobnije da sasluša kraj priče. Posle prvog svetskog rata Bošamovi su se iselili iz Velike Britanije, i deda je učestvovao u nekoliko američkih ekspedicija. Bilo je na desetine njegovih slika snimljenih na palubi, ili u malim logorima koje su smeli istraživači postavili duž obala na Antarktiku. Reks Bošam je bio veoma lep i delovao mladalački čak i u sredovečnom dobu, tako da se Sanda istinski ponosila gledajući ga na tim slikama - iako je on retko bivao u centru pažnje. Nekako kao da je uvek bio u pozadini kadra, ili u trećem redu grupnih portreta. Baka je rekla da je on bio od onih koji rade, a ne od onih što pričaju. Nikada nije stekao univerzitetsku diplomu i zato je radio na tehničkim i operativnim poslovima. Ali bez obzira na to, svi su zavisili od njega.
     Nisu sve slike bile snimljene na snegu i ledu. Mnoge ekspedicije su radile i u blizini Krajstčerča, na Novom Zelandu. Jednom prilikom je baka išla s njima čak do tamo. Za nju je to bilo divan odmor. Imala je slike grada i njegove široke, kružne luke, i druge, snimljene kada je s dedom obilazila Nord Ajlend i zemlju Maora.
     Kada je baka progovorila, Sanda je podigla pogled sa slike. U toj sobi su se nalazile stvari koje su daleko slikovitije potkrepljivale njenu priču od bilo kakvih fotografija. Deo sobe oko sofe bio je jarko osvetljen jednom od onih prelepih lampi sa šerenim staklom, koje je baka imala u svakoj sobi. Ali u polumraku, na ivici osvetljenog kruga, soba je blistala tajanstvenim plavetnilom i crvenom i žutom svetlošću s viših okana na prozorima. Tepih i ukrasi na svakom dovratku bili su oivičeni smeđim, uglačanim drvetom. Iza električne grejalice mogla je da vidi figure koje su izradili Maori, i koje su Bošamovi doneli posle boravka u Rotorui. Pri dnevnoj svetlosti te figure, izrezbarene u plitkom reljefu, delovale su malčice smešno, s isplaženim šiljatim jezicima poput oružja, s rukama u takvom položaju da su ličile na kandže. Ali u ovoj obojenoj polutami njhove sedefaste oči su sijale gotovo kao da shvataju šta se oko njih zbiva, a istureni jezici nisu delovali detinjasto i agresivno. Sanda se promeškolji, osetivši za trenutak prijatnu jezu. Maori su sada svi civilizovani, rekla je baka, ali su nekada bili najjeziviji krvoločni divljaci na svetu.
     "Imaš li još meri, bako?"
     "Zaista." Ona posegnu u izvezenu kutiju na nogicama, u kojoj je držala pribor za šivenje i koja je stajala pored onog kraja sofe na kome je sedela, i izvuče elegantno obrađen komad kamena, veličine dvadeset centimetara. Jedan kraj mu je bio oblikovan prema čovečijoj ruci, dok se drugi širio u obliku glatkog polukruga tupih ivica. Bio je prekrasan, i samo neko ko je kao baka - ili neki Maor - mogao je znati čemu služi. "Evo, ovim su se borili, a ne kao američki Indijanci, kopljima i strelama." Ona ga dade Sandi, koja prstima pomilova glatku površinu. "Toliko je kratak da moraš sasvim prići svom neprijatelju i tras! pravo u čelo." Sanda je pokušala da zamisli tu sliku ali nije uspela. Baka je imala toliko mnogo lepih stvari. Jednom je Sanda slučajno čula kako se njena mama žali tati da je sve to opljačkano iz nečijeg nacionalnog blaga. Sanda nije shvatila zašto; bila je sigurna da je deda sve to platio. A da te stvari nije doneo sa sobom u Eureku, mnogo manje ljudi bi moglo da im se divi.
     Baka je nastavila da priča, iako je vreme u koje je Sanda išla da spava u Lahoi već odavno prošlo. Devojčica je već bila upola hipnotisana raznobojnim senkama lampe i bledocrvenim sjajem iz grejalice. Grejalica je stajala na novinama.
     Sanda se odjedanput trgla i probudila. "Bako, ta grejalica. Zar to nije opasno?"
     Starica se prenula iz uspomena. "Šta? Ne, godinama je već upotrebljavam. Pazim da je ne stavim na tepih gde bi mogla da napravi mrlje."
     "Ali, vidi te novine. Požutele su, tek što ne počnu da gore."
     Baka pogleda na grejalicu. "Bože, bože, već si isuviše velika devojka da bi se plašila tih stvari. Ne znam... U svakom slučaju, sad već možeš i da je isključiš. Vreme je da ideš na spavanje, zar ne?"
     Sanda je spavala u sobi koja je pripadala tati dok je bio mali. Soba je bila na drugom spratu. Dok su išle kroz hol da se popnu u spavaću sobu, baka se zaustavi ispred ogromnog terarijuma koji je tu stajao. Tata i mama nisu bili sigurni kako to da shvate: staklena kutija je bila nešto novo. Baka ju je namestila tako da je veći deo dana na nju padala Sunčeva svetlost velikog prozora na krovu. Sada je mesečina obasjavala staklo i kamenje. Neki manji komadi stenja sijali su se mutnim odsjajem. Baka upali svetlost u holu i čarolije nestade. U terarijumu nije bilo živih bića. U njemu su ležali samo komadi stena, različite veličine, izmešani s belutkom. Ličio je na kutiju u kojoj je Sanda držala svoje omiljene guštere. Ali u njemu nije bilo čak ni guštera. Jedini ustupak životu bili su plastični cvetići, "zasađeni" tu i tamo po minijaturnom pejzažu.
     Baka se jedva primetno osmehnu. "Mislim da tvoj tata veruje da sam ćaknuta, zato što sam ovo stavila u hol."
     Sanda za trenutak pogleda u ovaj neobični izložbeni primerak i predloži: "Možda bi mogla da staviš pravo cveće?"
     Starica odmahnu glavom. "Dopada mi se veštačko. Ne moraš da ga zalivaš. Nikada se ne suši i ne umire. Uvek je lepo." Ona ućuta, ali Sanda, kao pravi diplomata, ne reče ništa. "U svakom slučaju, ono što je ovde značajno, to je kamenje. Pokazala sam ti slike onih dolina u čijem je otkrivanju učestvovao tvoj deda: onih u kojima nema snega iako se nalaze stotinama milja unutar antarktičkog kopna. Ovo kamenje potiče iz jedne od tih dolina. Ležalo je tamo hiljadama godina, i ništa sem vetra nije ga moglo uznemiriti. Reks je tu zbirku držao u kutijama, dole u podrumu, ali ja mislim da ovde gore izgleda daleko lepše. Ovo pomalo liči na njihovo nekadašnje okruženje."
     Sanda pogleda ka kutiji s drugom vrstom interesovanja. Neki komadi kamena bili su zaista čudni. Dva su izgledala kao parčad meteorita koje je videla u Prirodnjačkom muzeju, tamo kod kuće. A bio je još jedan, velik otprilike kao njena glava, gotovo ravnomerno prošaran sivim i crnim mineralima od kojih se sastojao.
     Samo nekoliko minuta kasnije Sanda je već bila ututkana u pokrivač na nekadašnjem očevom krevetu, svetiljke su bile pogašene, i baka je silazila niz stepenice. Mesečina je srebrom prekrila prozore, a jele iza njih bile su meke, beličaste, svetle. Sanda uzdahnu i nasmeši se. Za sada je još sve bilo onako kako je sanjala i kako je pamtila da je bilo.
     Poslednje pitanje koje joj je lebdelo u svesti kada je zaspala bilo je zašto je baka u terarijum stavila cveće ako je zaista želela da sve bude nalik na puste antarktičke doline.

     Taj prvi dan bio je ujedno i poslednji u kome je sve bilo sasvim kako treba. Sećajući ga se kasnije, Sanda je mogla i u njemu da vidi predznake mnogih stvari koje će to letovanje učiniti tako neprijatnim.
     U čisto fizičkom smislu, sve je bilo tačno kao što je pamtila. Rukohvat na stepeništu bio je od bogatog, visoko uglačanog drveta, kakvo se retko gde moglo videti u Lahoi. Sve je bilo prekriveno tepisima, čak i stepenice. Podrum je bio hladnjikav i vlažan, i ispunjen tajanstvenim stvarima s kojima je deda nekada radio. Ali bilo je toliko mnogo onoga što je baka činila i nije verovala da je pogrešno. Neke od njih - kao veštačko cveće - bile su samo razlike u mišljenjima koje je Sanda umela da prećuti. Ali druge - kao način na koji je baka upotrebljava staru grejalicu - bile su zaista opasne. Kada bi govorila o njima baka je, izgleda, nije razumevala i nije joj verovala. Starica bi se samo nasmešila i kazala joj kako je mnogo porasla, ali su je Sandine primedbe očevidno pogađale, bez obzira koliko diplomatski bile izrečene. Najzad je Sanda uzela plastičnu prostirku ispred stražnjeg ulaza i ćušnula je ispod grejalice umesto novina. Ali baka je primetila i protestovala da je prljava prostirka isprljala prekrasni tepih - upravo ono što se sprečava stavljanjem lepih, čistih novina. Sanda je bila prosto smrvljena: učinila je štetu, a htela je da bude od koristi. Baka se ipak veoma lepo pokazala; na kraju - kada je očistila tepih - predložila je da se prostirka stavi između novina i grejalice. I tako se ta nezgoda ipak srećno završila.
     Ali takve stvari kao da su se neprestano dešavale: Sanda pokuša da uradi nešto na drugi način, to ili ošteti nešto u kući ili uvredi baku, zatim sledi iskreno izvinjenje i pomirenje. Sanda je počela pomalo da pati i da broji dane na kalendaru iz drugih razloga nego ranije. Boravak s bakom bio je jedna od velikih privlačnosti toga leta. I ona i baka su se istinski trudile, ali nekako im nije uspevalo. Ponekada je Sanda mislila da baka - bez obzira koliko često ponavljala da je ona sada odrasla - ipak misli da je njoj, Sandi, i dalje pet godina. Ona je ozbiljno zahtevala da Sanda spava popodne. Tek kada ju je devojčica uverila da njeni roditelji to od nje više traže, baka je popustila. I baka joj nikada nije jednostavno rekla: "uradi to i to". Uvek bi kazala "da li bi bila ljubazna da uradiš..." ma šta da je htela. Bilo je strahovito teško nasmešiti se i kazati: "O, da, kako da ne, baš divno", kada je, u stvari, to uvek bio neki posao koji bi najradije zaobišla. Kod kuće je sve bilo mnogo lakše. Sanda je radila ono što joj kažu da uradi, i nije morala da se pravi da joj se to dopada.
     Nedelju dana kasnije vreme se pokvarilo. Počela je da pada kiša. I padala je. I padala. I padala. A kad nije padala bilo je oblačno; ne onako kao u Lahoi, već nekakvi vlažni, zamagljeni oblaci od kojih se moglo očekivati samo još kiše. Baka je kazala da se to često dešava; Sanda je, prosto, imala sreće kad ju je ranije posećivala.
     Otprilike u to vreme počela je da se plaši gornjeg sprata. Baka je spavala u prizemlju, iako je ostajala budna do kasno u noć, čitajući ili šijući nešto. Ništa lakše nego pozvati je ako se nešto... ružno dogodi. Ali nije vredelo. U početku sve je bilo kao običan strah od mraka. Ima noći kada je čovek uznemireniji nego obično. A kada se vreme pokvarilo, bilo je lako da se čovek prepadne dok leži u krevetu i sluša kako kiša dobuje po prozorima. Ali ovo je bilo drukčije. Iz noći u noć postajalo je sve gore. Nije to bilo kao kad osećate da vam se nešto strašno prikrada. Pre je ličilo na osećanje potpune napuštenosti i beznađa. Ponekad kao da su soba i cela kuća nestali i ona se obrela u antarktičkoj pustoši koju je deda svojevremeno istraživao. Nije imala neposredne vizije o tome - samo je osećala hladnoću i beživotnost koje se pružaju u beskraj. Dedin duh?
     Jedne noći, veoma kasno, Sanda je morala da ode u kupatilo, koje se nalazilo dole, na prvom spratu, pored dedine spavaće sobe. Bilo je prosto bolno kretati se - toliko je bila izvan sebe od straha da ne šušne, da ne privuče pažnju onoga, ma šta to bilom, što je izazivalo atmosferu strave u njenoj sobi. Kada je u holu prošla pored terarijuma, osećanje hladnoće postalo je tako jako da su joj se noge same od sebe napele da potrče niz stepenice. Ali primorala je sebe da se zaustavi, a zatim da polako obiđe oko staklenog kaveza. Nešto tu, u njemu, bilo je uzročnik svega. Strah je bio podmukao, sve jači i jači dok je tu stajala - gotovo kao da ono što ga izaziva sada zna da ima "slušaoca". Sanda je tu noć provela na dnu stepeništa.
     Posle toga, kad god bi pala noć i baka je ututkala u postelji, Sanda bi se iskrala, razmotala vreću za spavanje i tiho je iznela na svoj balkon. Povećano rastojanje i dodatni zid smanjivali su psihičku hladnoću do podnošljivih granica. Često se dešavalo da te noći pada kiša, i uvek je bilo hladno i pomalo vetrovito, ali ona je bila kupila zaista dobru vreću za spavanje, jer je pripadala skautskoj organizaciji, a oduvek je volela da kampuje. Ipak, takvo spavanje iz noći u noć na kraju ju je sasvim izmoždilo, i bivalo joj je sve teže da se u toku dana ponaša diplomatski i veselo.
     Danju se na spratu manje osećao strah. Sanda nije znala da li je to zato što je drugi sprat bio u osnovi vedro i suncem obasjano mesto, ili je možada "duh" preko dana spavao. Kad god bi prošla pored terarijuma, pažljivo bi ga zagledala. Posle izvesnog vremena učinilo joj se da počinje da obraća pažnju još samo na jedan jedini kamen - onaj veličine glave s neobično pravilnim crnim i sivim šarama. Kako je vreme prolazilo, primetila je da pojedino kamenje menja položaj. Kada je prvi put videla terarijum u njemu je bilo pet plastičnih cvetova; sada su bila tri.
     Postojala je još jedna tajna - koja bi u drugim okolnostima izgledala krajnje zloslutno, ali joj se sada činila jedva nešto ozbiljnijom od neobične zagonetke. Nekoliko puta, obično za vreme olujnih noći, jedan automobil bi se zaustavljao na travi, na drugoj strani ulice, otprilike četrdeset metara severno od njihove kuće. I ništa više. Sanda je i sama to primetila sasvim slučajno. Izgledao je kao stari ford iz 1954. godine. Jednom je neko upalio šibicu u kabini, i videla je u njoj dve ljudske prilike. Obešenjački se nasmešila; mogla je da zamisli šta rade. Ali nije bila u pravu. Jedne noći, kada je prestalo da pada ali su oblaci i dalje skrivali zvezde, vozač je izišao i prešao preko ulice u pravcu njihove kuće. Kretao se nečujno i hitro. Sanda je morala da se nagne preko ivice balkona da bi videla kako je čučnuo u žbunju pored zida, na mestu gde se nalazilo električno brojilo. Proveo je tako svega pola minuta. Videla je uzak snop svetlosti kako klizi preko brojila i kablova kojima je bilo povezano s uličnom banderom. Onda se taj avetinjski čitač utrošene struje podigao, trčeći se vratio preko ulice, i tiho otvorio vrata na fordu. Kola su ostala nepomična još nekoliko minuta - kao da posmatraju kuću očekujući neki znak za uzbunu - a zatim su se odvezla.
     Trebalo je da ispriča baki. Ali, da je bila sa svojom bakom onako otvorena kao što svaka dobra devojčica treba da bude, morala bi takođe da prizna svoj strah od gornjeg sprata i od terarijuma. A tih strahova se stidela. Čak i da su bili stvarni, i dalje su bili samo onakve detinjarije kakve bi samo pogoršale odnose s bakom. Baka je bila pametna. Sanda je znala da joj starica ili neće uopšte poverovati, ako joj ispriča o tajanstvenim kolima, ili će početi da je ispituje o pojedinostima i tako će otkriti da Sanda spava na balkonu.
     Zato se predomišljala - i na kraju ispričala nekom drugom.

     Susret s tim drugim ju je iznenadio; nije bila svesna da ga, u stvari, traži. Kad god bi se vreme malo prolepšalo, Sanda je nastojala da iziđe iz kuće. Gradska biblioteka je bila udaljena otprilike tri milje, samo mala šetnja starim očevim biciklom. Naravno, baki se nije dopalo što Sanda nosi knjige iz biblioteke u korpi na biciklu. Uvek je postojala opasnost da ih zapljusne voda iz neke bare ili skvasi iznenadan pljusak. Bila je to samo još jedna od onih njihovih učtivih malih prepirki. Jedna od njih uvek je mogla da nađe zamerke što druga nešto radi. Na kraju su - kao i uvek - našle srednje rešenje, i Sanda je za knjige uvek nosila po jednu plastičnu kesu i malo navoštene hartije.
     Ali danas nije padala kiša. Veliki zgusnuti oblaci ipak su ostavili dovoljno prostora za vedro nebo. Tanki mlaz dima, koji se dizao iz fabrike hartije na severozapadu, ostavljao je na nebu najčistiji mogući beli trag. Sunce je bilo toplo, a prijatni povetarac nije bio vlažan. Bio je to jedan od onakvih dana kakve je nekada zamišljala da stalno sviću u Eureki.
     Sanda je krenula zaobilaznim putem, vozeći se ulicom u suprotnom pravcu od grada. Asfaltni put se zvršavao na tridesetak metara od kraja bakinog imanja. Tu je bilo još kuća, ali baka nije o njima imala neko naročito mišljenje. Prošla je pored jedne. Izgledala je kao kamp prikolica u kojoj neko stalno stanuje. Ispred nje su stajala dva stara automobila; jedan kao da je bio potpuno van upotrebe. Drvored je bio sasvim blizu druma i zaklanjao je sunce. Pomalo je podsećalo na one velike šume kroz koje su se vozili kada su dolazili u Eureku. Iako je sunce sijalo već pola dana, s borovih iglica i dalje su se polako cedile kapljice vode. Sve je bilo toliko zeleno, da je prosto delovalo kao obojeno. Nekada joj se to dopadalo.
     Otišla je na dalje jug nego ikada ranije. Put se završavao u polju. Jednospratna kuća s krovom od crvene šindre bila je poslednja u ulici. To je bila prava kuća, ali je ipak Sandu podsetila na prikolicu. Toliko se mnogo razlikovala od bakine kuće. U Lahoi je bilo mnogo malih kuća, ali tamo je vreme bilo tako blago i bez kiše da se na njima nije videlo da propadaju. Ovde je Sanda imala utisak da vlaga, hladnoća i plesan vode večiti rat s kućama. Ova je očigledno već duže vreme gubila bitku.
     Zaokrenula je volan na kraju puta da napravi polukrug i da se vrati - i gotovo je naletela na drugog biciklistu.
     Sanda se zaustavi naglo i nespretno. (Srednja šipka na biciklu joj je bila nešto previsoka.) "Odkud si se tu stvorio?" ljutito upita.
     Dečak je bio viši od Sande, i izgledao veoma snažan. Mora da mu je bilo bar petnaest godina. Ali lice mu je bilo blago, gotovo glupavo. Mahnuo je rukom u pravcu kuće s crvenim krovom. "Mi tu stanujemo. Ko si ti?"
     "Sanda Bošam."
     "A, da. Ti se ona devojčica što je došla u goste staroj gospođi iz Engleske."
     "Ona nije stara gospođa. Ona mi je baka."
     Malo je poćutao, bez ikakvog izraza na svom bebećem licu. "Ja sam Lari O'Mejli. Tvoja baka je fina žena. Prošlog leta sam joj uređivao travnjak."
     Sanda nekako siđe s bicikla i oni pođoše natrag, putem kojim je došla, gurajući svako svoj bicikl. "Sada ima prave baštovane."
     "Znam. Veoma je bogata. Još više nego prošle godine."
     Baka nije bila bogata. Bilo joj je na vrh jezika da mu se suprotstavi, ali njegova druga rečenica natera je da se zamisli. Još više nego prošle godine?
     Već su prepešačili ceo put do bakine kuće pre nego što je Sanda uopšte postala toga svesna. Lari nije bio mrgodan tip. Još nije bila sasvim sigurna da li je preterano pametan ili glup; znala je da nije tako odrastao kao što izgleda. Otac mu je bio pravi pravcati drvoseča, što je bilo veoma zanimljivo. Većina ljudi s kojima su se družili Sandini roditelji bili su geolozi ili neki sličan svet.
     Smestili su bicikle pored stepeništa i Sanda ga je uvela u kuću da pozdravi baku. Kao što je i očekivala, starija Bošamova nije bila oduševljena Sandinim planovima za to popodne.
     Pogledala je dečaka u nedoumici. "Ali, Lari, zar nije to isuviše dugačka vožnja?"
     Sanda nije htela da dozvoli da Lari odustane. "Ali, bakice, nije mnogo dalje od biblioteke. Osim toga, već odavno nisam bila u bioskopu", što je bilo istina, iako je televizija u tom pogledu grdno pomagala prikazujući stare filmove na jedinom kanalu koji je bakin televizor mogao da hvata.
     "Šta se daje? Šteta da se tako lep dan straći na predstavu."
     "O, daju filmove iz ranih pedesetih." Zvučalo je bezbedno. Baka se više nego jedanput žalila na nemoral koji se danas može videti na filmu. Osim toga, da je čula naziv filma, sigurno bi odbila da je pusti u bioskop.
     Baka je delovala gotovo uznemireno. Onda je ipak dala pristanak i ispratila ih do zastakljenog ulaznog trema. "Vratite se pre četiri."
     "Hoćemo. Hoćemo." I već ih nije bilo. Da li zbog lepog vremena, ili što se upoznala s Larijem, ili zbog bioskopa - tek, odjednom joj se sve učini divno.

     Stvorenje iz kosmosa. Tako je pisalo na plakatu. Malo se osećala krivom što je baku prevarila za naziv filma. Nije to baš bio onakav film kakav bi joj roditelji rado dozvolili da gleda. Ali već i sam odlazak u bioskop bio je za nju provod. Bilo je kao kod kuće. Bioskopska dvorana jako je podsećala na "Kov" u Lahoi. Pošto su kupili ulaznice, polako su odšetali do izloga s plakatama i fotosima.
     I Sanda iznenada oseti hladnoću koja nije bila u vazduhu i nije dolazila od uzbuđenja što će gledati horor-film. To Stvorenje je trebalo da bude iz kosmosa, ali na fotosima i posterima videle su se arktičke pustare...
     Odjednom uspori korak i pusti dečaka da vodi glavnu reč. Onda uđoše u salu i poče film.
     Bilo je užasno, gotovo kao da je sam Bog, lično, stvorio upozorenje, objašnjenje namenjeno isključivo Sandi Rejčel Bošam. Stvorenje je bilo upravo ono što ju je proganjalo svih ovih nedelja. Naravno, u mnogim pojedinostima se razlikovalo. Radnja se odigravala na Arktiku; vanzemaljsko biće - Stvorenje - oblikom je uglavnom podsećalo na čoveka. Sanda je sedela tupoga lica, potpuno hipnotisana ovim naivnim, filmovanim otkrovenjima. Negde oko polovine filma, Lari je gurnu laktom i upita je da li je sve u redu. Sanda samo klimnu glavom.
     Stvorenje se nasukalo odnekud iz svemira. U pustim polarnim predelima nije bilo grabljivih zveri i temperatura je bila niska, tako da je moglo dugo da živi. Suve antarktičke doline, koje je deda svojevremeno otkrio, mogle su biti još bolje: čudovišta iz pradavnog pamtiveka mogla su da se nalaze na samoj površini, a ne ispod stotina stopa leda. Stvorenje je moglo da bude kao tempirana bomba koja je samo čekala da je neko otkrije. Kada ga izlože svetlosti i toploti - baš kao što je uradila baka stavivši ga u terarijum - moglo je da oživi. Stvorenje na filmu tražilo je krv. Sandino Stvorenje izgleda da je tražilo nešto suptilnije i - strašnije.
     Sanda je jedva bila svesna da se film završio, toliko se priča s filma savršeno spojila s još većim strahom koju je sada obuzeo. Još je bilo rano popodne, ali oblaci nalik na ledene bregove su se stopili, debeli, duboki i mračni. Vetar se pojačavao, produvavao joj je džemper i nosio po neku kapljicu vlage. Uzeli su opet svoje bicikle; Sanda kao u zanosu, Lari O'Mejli ćutke je posmatrajući.
     Veći deo puta vozili su uzbrdo, ali vetar im je sada duvao u leđa. Šume iza grada bile su crnkasto-zelene i ponekada prelazile u sivo, pod naletima magle. Ali taj prizor joj uopšte nije dopirao do svesti. Mislila je samo na hladnoću i led i ono biće koje je čeka na kraju puta.
     Lari ispruži ruku i zgrabi joj upravljač bicikla kada se opasno nagnuo prema jarku na ivici puta. "Ali, pobogu, šta ti je?"
     I Sanda mu je ispričala. O neobično išaranom kamenu s Antarktika i o terarijumu. O tome kako se kreće i kako iz sebe odašilje pustoš i očajanje.
     Kada je završila dečak nije progovorio ni reč. Mučno su okretali pedale uzbrdo, prolazeći pored uredno okrečenih kuća. Neke od njih bile su u viktorijanskom stilu, ali nijedna nije bila tako lepa kao bakina. Saobraćaj je, kao i obično, bio veoma mali - po merilima koje su imali kod kuće, praktično nije ni postojao. Vozili su jedno pored drugog potpuno praznim drumom. Konačno su stigli do vrha i krenuli po blagoj nizbrdici. Lari je i dalje ćutao. Sanda, koja je bila odsutna zbog straha, odjednom oseti bes... Ubrza pedale da bi izbila malo ispred njega i poče šakom da mu mlatara ispred lica: "Hej! Nešto sam ti rekla. Zar mi ne veruješ?"
     Lari zatrepta očima, i dalje bez ikakvog izraza na svom širokom licu. Progovori, ali ne neposredno u odgovor na njeno pitanje. "Mislim da ti je baka veoma pametna. I oduvek sam mislio da drži neke neobične stvari u kući. Izvadila je taj kamen iz podruma; mora biti da zna nešto o njemu. Trebalo bi otvoreno da je zapitaš. Valjda ne misliš da ti i ona želi zlo?"
     Sanda uspori i opet je vozila uporedo s Larijem, stideći se pomalo. Još odavno je trebalo da o tome progovori s bakom. Znala je zašto to nije učinila. Posle svih onih malih sukoba i nesporazuma bojala se da će je to dovesti u još gori položaj, da će baka samo još više ubediti sebe da je ona još dete. Kada je o tome progovorila, sve je počelo da izgleda nekako manje strašno. Ali istovremeno je mogla da vidi da tu zaista ima nečeg stvarnog, nečeg čega se treba bojati, ili zbog čega se, bar, treba zabrinuti. Pogledala je u Larija i nasmešila se s izvesnim poštovanjem. Možda i nije imao mnogo mašte - na kraju krajeva, izgleda da ga zaista ništa ne uzbuđuje - ali biti u njegovom društvu bilo je kao da si iznenada naišao na dno dok te nosi talas, ili da si se probudio iz ružnog sna.

     Magla se u naletima kovitlala oko njih, ali i dalje su bili suvi kad su stigli kući. Zastali su za trenutak na travom obrasloj okuci puta.
     "Ako hoćeš da sutra idemo na peščane dine, moramo rano krenuti. Odavde ima mnogo da se vozi." Nije mogla da pogodi da li je već zaboravio na njenu priču ili samo želi da je malo ohrabri.
     "Moraću da pitam baku", o tome i o izvesnim drugim stvarima. "U svakom slučaju, sutra se vidimo."
     Lari se odveze u pravcu svoje kuće, a Sanda odgura bicikl iza šupe za alat. Baka iziđe na zadnji ulaz i stade da se uzbuđuje zbog Sandinog vlažnog džempera. Izgledala je uznemirena i kao da joj je laknulo kad se Sanda vratila.
     "Bože, bože, baš si se zadržala. Napravila sam ti sendviče. U kuhinji su." Dok su ulazile u kuću baka je zapita kakav je bio film i šta misli o Lariju. "Znaš, Sanda, mislim da je taj O'Mejlijev dečko sasvim pristojan. Ali nisam sigurna da bi se tvoji mama i tata složili da toliko mnogo vremena provodiš s njim. Ti se interesuješ za potpuno drukčije stvari, zar ne?"
     Sanda je nije slušala. Uze je za ruku. To je bio tako detinji gest da starica prekide u pola rečenice. "Bako, moram s tobom o nečemu da razgovaram, molim te."
     "Pa, naravno, Sanda."
     Sele su, i devojčica joj ispriča o strahu koji tako intenzivno vlada na gornjem spratu svake noći da mora da spava na balkonu.
     Baka se nesigurno nasmeši i potapša Sandu po ruci. "Kladim se da su to one maorske skulpture. Prepale bi svakoga, pogotovu kada je mrak. Nije trebalo da ti pričam sve one priče o njima. One su samo od drveta i..."
     "Nisu one, bako", Sanda se trudila da joj se u glasu ne čuje koliko je razočarana. Pogledala je kroz otvorena vrata kuhinje niz hol u dnevnu sobu. Videla je jednu od figura kako joj plazi jezik. Bila je simpatična, i strašna, ali na zabavan način, ništa više. "U pitanju je terarijum. Naročito jedan kamen u njemu. Kad mu se približim, osećam da se hladnoća pojačava."
     "Oh, mila moja", baka je gledala svoje ruke i izbegavala da pogleda Sandu u oči. "Mora da si veoma osetljiva."
     Sanda razrogači oči. I posle svega što se dogodilo ipak nije očekivala da će joj neko poverovati. Sada joj je bilo jasno da je baka sve vreme nešto o tome znala.
     "O, Sanda, oprosti mi. Da sam ma i za trenutak pomislila da bi ti mogla da ga osetiš, nikada ga ne bih tu stavila." Ispruži ruku da dodirne Sandu i nasmeši se. "U stvari, nema tu ničega strašnog. To je moj, hm, Dragi kamen." Zamucala je dok je to izgovarala, i delovala pomalo zabrinuto. "To je oduvek bila dedina i moja mala tajna. Ako ti ispričam, hoćeš li i ti umeti da čuvaš tajnu?"
     Devojčica potvrdi glavom.
     "Hajdemo onda do njega, i pokazaću ti. Imaš pravo, taj kamen može da ti izazove neka osećanja..."

     Kao što joj je baka već rekla, Reks Bošam je pronašao Dragi kamen prilikom jedne od svojih prvih ekspedicija u suve doline. Verovatno je trebalo da svoje otkriće uključi u kolekciju koju je pravila ekspedicija. Ali u tim danima ljudi se još nisu tako strogo odnosili prema otkrićima pojedinaca a, osim toga, dedu su stalno potcenjivali. On je bio samo momak što popravlja stvari koje se pokvare. Kada je otišao u penziju, želeo je da instalira svoju vlastitu malu laboratoriju u kući, da ispita tu i još nekoliko drugih tajanstvenih stvari na koje je tokom godina naišao.
     Deda je čuvao Dragi kamen u posebnom pretincu, dole u svom podrumu-laboratoriji. Nadao se da će uspeti da rekonstruiše njegovo izvorno okruženje. U početku je deda mislio da je kamen neka posebna vrsta kristala koji prikuplja i odbija poput ogledala emocije onih oko sebe. Kad bi ga držao u ruci mogao je opet da oseti vetrove i pustoš Antarktika. Kada bi ga posle jednog sata opet dodirnuo, osetio bi nejasne odjeke svog raspoloženja u vreme prethodnog dodira.
     Kada ga je zasekao testerom za kamen, krik bola koji mu se javio u svesti oboma je pokazao da Dragi kamen nije psiho-mineral već živo biće.
     "Nikome nismo ispričali šta smo otkrili. Čak ni tvom ocu. Reks ga je držao u podrumu, u najvećoj mogućoj hladnoći. Toliko se plašio da mu ne umre." Stigli smo do drugog sprata i koračali kroz mali hol ka terarijumu. Nebo je bilo bledosivo i kiša je počinjala da rominja. Osećanje hladnoće i usamljenosti nije bilo tako jako kao po noći, ali Sandi je ipak bio potreban izvestan napor da priđe kamenu.
     "Ja sam na njega gledala drukčije. Smatrala sam da je Dragi kamen bio veoma otporan ako je uspeo da preživi toliko vekova bez hrane, bez vode. Pomislila sam da će mu se možda dopasti malo svetlosti i toplote. Kada je deka umro uzela sam kamen i stavila ga u ovu lepu staklenu kutiju gde ima svetlosti. Znam da je živ; mislim da mu se dopada da bude ovde gore."
     Sanda obori pogled na crne i sive izuvijane linije koje su se videle na njegovoj gruboj površini. Oblik mu nije bio simetričan, ali je bio pravilan. Čak i da nije bilo te hladnoće koja joj je kucala u mislima poput srca, znala bi da je živ. "Šta... šta jede?"
     "Hm." Baka zastade samo za trenutak. "Neke određene vrste kamena. Čak i ovo cveće. S vremena na vreme moram da stavljam nove. Ali to biće nije svesno. Nikada nije uradilo ništa više od onoga što je Reks još u početku primetio. Samo što sada - od kada je tu gore, na svetlosti - češće to radi." Ugleda bol na Sandinom licu. "Zar možeš da ga osetiš na tolikoj udaljenosti?" upita začuđeno.
     Baka se saže i dlanom dodirnu vrh kamena. Trže se. "Ah, opet odašilje onaj isti splet hladnoće i pustoši. Shvatam zašto te brine. Ali nemoj to da shvatiš kao njegov napad na tebe. Mislim da to biće prosto nosi u sebi uspomenu na hladnoću. Sad samo sačekaj. Treba mu otprilike minut da se izmeni. U izvesnom smislu više liči na biljku nego na životinju."
     Psihološka hladnoća izblede. Ono što je ostalo nije bilo preteće, ali - njenoj sadašnjoj osetljivosti - delovalo je uznemiravajuće. Baka je rukom pozva da priđe. "Evo sada stavi ruku na njega i videćeš šta sam htela da kažem."
     Sanda se polako približavala, očiju uprtih u bakino lice. A šta ako je sve to laž? Da li to biće možda ume da opsedne čoveka i navede ga da ugrozi druge?
     Ali sada, kada više nije bilo psihološkog pritiska, sve je izgledalo tek pomalo neverovatno. Dodirnu Dragi kamen vrhovima prstiju, a zatim i nadlanicom. Bakina ruka je još ležala na kamenu, iako nije baš sasvim dodirivala njenu. Ništa se nije dogodilo. Bio je hladan isto onoliko koliko bi bio svaki drugi kamen u ovoj prostoriji. Površina mu je bila neuglačana, iako pravilnog oblika. Sekunde su polako prolazile i tada ona odjednom oseti: Bila je to baka! Njen osmeh, ljubazno mahanje rukom - a iza toga razočarenje i praznina, gluho osećanje, još jače nego što ga je kamen obično odašiljao. Ipak, sada je toplota bila tamo gde je pre toga bilo samo hladno.
     "Oh, bako!" Starica je obgrli rukom oko ramena i prvi put posle mnogo nedelja devojčica pomisli da možda ima nade da će se ubuduće slagati. Sandina ruka skliznu s dragog kamena i očeša se o šljunak na kome je ležao. To je bio običan šljunak. Dragi kamen je bila jedina neobična stvar u tom terarijumu. Čekaj. Podiže omanji belutak i podrža ga na svetlosti, jedva osetivši kako se bakina ruka iznenada ukrutila. Kamičak bi bio staklast da mu površina nije bila mutno beličasta. Bio je gotovo mastan na dodir. "Ovo nije pravi kamen, je li bako?"
     "Nije. Od plastike je. Kao cveće. Meni deluje kao ukras."
     "Oh." Ona ga spusti natrag u terarijum. U neko drugo vreme možda bi bila radoznalija. Jer u ovom trenutku sve je izbledelo pred olakšanjem koje je osetila otkrivši da je ono čega se tako dugo bojala nešto veoma čudesno i lepo, a ne opasno. "Hvala, bako. Toliko sam se plašila." Nasmejala se, malčice neveselo. "Danas popodne sam zaista napravila budalu od sebe, kada sam ispričala Lariju da mislim da je Dragi kamen neka vrsta čudovišta."
     Bakina ruka joj skliznu sa ramena. "Sanda, ne smeš..." poče oštrim tonom. "Zaista, Sanda, ne smeš više da izlaziš s O'Mejlijevim dečkom. On je suviše odrastao za tebe."
     Sandin odgovor je bio samo blago protivurečenje; i dalje je sva bila obuzeta onim blaženim olakšanjem. "O, bakice, on će najesen u deveti razred. Nije on toliko mator, samo je mnogo narastao."
     "Ne. Uverena sam da bi ti se majka i otac ljutili na mene kada bih te pustila da budeš nasamo s njim."
     Oštrina s kojom je to izgovorila konačno je doprla do Sande. Baka je imala na licu onaj odlučni izraz. I devojčica iznenada oseti istu takvu odlučnost. Nije postojao nijedan verodostojan razlog za tvrdnju da ne treba da se viđa s Larijem O'Mejlijem. Baka je već i ranije nagoveštavala ponešto: mislila je da njeni susedi na kraju ulice pripadaju nižoj društvenoj klasi, i po poreklu i po onome što su sami postigli. Ako je baka imala neku istinsku manu, onda je to bilo njeno potcenjivanje određenih ljudi. Sanda je čak sumnjala da ima rasnih predrasuda. Na primer, crnce je nazivala "oni obojeni".
     Ta dvostruka nepravda u bakinom zahtevu prevršila je meru. Sanda isturi drhtavu bradu. "Bako, izlaziću s njim ako ja tako budem htela. Ti ne želiš da se sastajem s njim zato što je siromašan i zato... što je Irac".
     "Sanda!" Starica kao da se smanjila i uvukla u samu sebe. Govorila je kao da je nešto guši, jedva se mogla razumeti. "A toliko sam se radovala što ću ovo leto provesti s tobom. A-ali ti nisi ona umiljata devojčica koja si nekada bila." Jednim korakom zaobiđe Sandu i pohita niz stepenice.
     Sanda je otvorenih usta gledala za njom. Onda oseti kako se suze pretvaraju u jecaje i polete u svoju sobu.

     Sedela je na balkonu spavaće sobe i gledala u natmureni dan i kišu. Borovi duž ulice bili su ogromne, crne senke koje su se njihale i razgovarale u polumraku. Svetlost jedne jedine ulične lampe, stotinak metara niže, probijala se kroz granje četinara i stvarala male svetlucave površine odbijajući se o mokri, glatki trotoar. Zgrčila se u svojoj prevelikoj jakni i pustila da joj magla, naneta vetrom, spira suze koje su joj kapale niz lice. Tata i mama dolaze kroz šest dana. Šest dana. Sanda olabavi stegnute vilice i pokuša da opusti mišiće na licu. Kako da izdrži?
     Satima je tu sedela, vrteći se stalno u krug s tim istim pitanjima, nikako ne uspevajući da sasvim racionalizuje svoj bol, nikako ne uspevajući da pronađe šta da učini, a da to ne ispadne još bolnije. Pitala se šta baka sada radi. Nije je pozvala ni na večeru, ni da joj pomogne da pripremi večeru. Iz kuhinje takođe nije dopirao nijedan zvuk. Verovatno i ona sedi u svojoj sobi i misli na iste stvari. Bakine poslednje reči... gotovo da su opisale Sandin vlastiti bol, svih ovih nedelja.
     Baka je izgledala tako mala, tako krhka. Sanda je bila gotovo isto toliko visoka kao i ona ali je retko o tome razmišljala. Mora da je baki bilo teško da ima u gostima nekoga koga je u suštini smatrala detetom, gosta kome uvek mora da pokazuje veselo lice, gosta s kojim se svaki nesporazum pretvara u malu katastrofu.
     Ovaj raspust, najzad, nije bio baš tako rđav. Bilo je večeri kada je vreme bilo lepo i one ostajale na zastakljenom tremu da igraju karambol ili skrebl, u izvesnom smislu još i lepše, sada kada je mogla da razume bakine male šale i da uživa u onom njenom obešenjačkom osmehu kad bi napravila neki lukav potez u igri.
     Devojčica uzdahnu. Ove misli je već nekoliko puta premetala po glavi za poslednjih nekoliko sati. Svaki put kad bi im se vratila, sve više su nadjačavale uvređenost i želju za prebacivanjem. Znala je da će na kraju sići niz stepenice i pokušati da se pomiri s bakom. I možda... možda će ovoga puta zaista uspeti. Ovaj raskid je otišao predaleko i toliko je boleo da će možda, ovoga puta, moći sve da počnu iz početka.
     Ustala je i udahnula svež, čist, vlažan vazduh. Ciča zima, koju je u dnu duše osećala pod uticajem dragog kamena, sada je bilo još samo peckanje. U njegovom dozivanju bilo je nečeg višeg od zime; bilo je usamljenosti i očajanja za koje je znala da dolaze od ljudi koji ga okružuju.
     Kada se Sanda okrenula da se vrati u spavaću sobu, nešto je naglo osvetli i natera je da se osvrne. Neki automobil je polako prolazio ulicom... Izgledao je kao onaj ford iz '54. Ostala je potpuno nepomična sve dok se nije izgubio iz vida, a onda se spustila na kolena, tako da su joj još samo oči virile preko ivice ograde na balkonu. Ako je i ovo jedna od onih poseta...
     I zaista, jedva da je prošlo dva minuta i ford se vratio - ovoga puta s ugašenim svetlima. Zaustavio se s druge strane ulice. Kiša je pljuštala i vetar je dolazio u naletima. Sanda nije mogla dobro da vidi, ali kao da su iz kola izišla dvojica. Da. Bila su dvojica. Potrčali su ka kući, jedan ka električnom brojilu, drugi na levu stranu, dok joj se nije izgubio iz vida.
     Nikada pre toga ti tajanstveni nezvani gosti nisu otišli tako daleko. A osim toga, noćas kao da se u svemu osećao određeni cilj. Kao da to nije samo proba. Sanda se nagnu preko ograde balkona. Radoznalost joj je sve brže prelazila u strah. Ne onaj intuitivni strah kakav je emitovao Dragi kamen i koji je bio više stvar jednog opšteg raspoloženja, već oštri, akutni nalet straha koji je pozivao na akciju. Šta to taj čovek radi? Mračna prilika je držala u ruci džepnu lampu i baratala nečim. Čulo se pucketanje koje je jedva dopiralo do nje kroz kišu.
     I tada joj odjednom postade sve jasno. Na toj strani kuće nije se nalazio samo električni vod, već i telefonski.
     Sanda se okrenu kao vihor i polete natrag u svoju sobu, skidajući u trku jaknu. Projuri pored terarijuma, jedva svesna onog raspoloženja koje je provejavalo iz dragog kamena.
     Baka je stajala u dnu stepeništa, kao da se spremala da se popne. Delovala je izmoždeno, ali na licu joj se video blagi smešak. "Sanda, mila moja, ja..."
     "Bako! Neko hoće da provali u kuću. Neko hoće da provali!" Sanda polete niz stepenice u dva skoka kojima je mogla da polomi noge. Na ulaznom tremu stajala je jedna senka tamo gde ne bi trebalo da se nalazi bilo kakva senka. Sanda snažno zalupi rezu upravo kada je kvaka na vratima počinjala da se pokreće. Iza njenih leđa baka je samo ćutala i buljila, preneražena. Sanda se hitro okrenu i polete prema kuhinji. Ali kada se zaključaju, i ti uljezi ostanu pred vratima, šta će ona i baka da rade bez telefona?
     Gotovo je naletela na njega u kuhinji. Sanda je tako snažno udahnula vazduh da je zašištalo. Bio je ogroman i lice mu je bilo skriveno kapuljačom s otvorima za oči. Imao je nož. Bilo je tako neobično videti takvog čoveka nasred kuhinje - te domaćinske, blage, bezbedne kuhinje.
     Iz dnevne sobe začula se lomljava drveta, pa bakin vrisak. Bat trčećih koraka. Neko je preturio nešto od metala. Baka je opet vrisnula. "Umukni, gospođo. Rekao sam, umukni." Boja glasa, iako ne i ton, zvučala joj je nekako poznato. "A sad, gde ti je ona mala šindivila?"
     "Kod mene je", viknu čovek iz kuhinje. Zgrabi Sandu za mišicu bolnije od bilo koje fizičke kazne koju je u životu primila i ugura je u dnevnu sobu.
     Baka je izgledala nepovređena, samo uplašena i tako sićušna pored čoveka koji ju je držao. Sandi se učini da ga je prepoznala, iako je nosio kapuljaču preko lica. Bio je to prodavac iz male bakalnice u kojoj su kupovali. Iza njih je električna grejalica ležala preturena, usijana žica bila joj je uronjena u tepih.
     Prodavac je pri svakoj reči tresao baku. "Slušaj, gospođo. Hoćemo samo jednu jedinu stvar. Pokaži nam gde je i otići ćemo." Nisu to baš bile te iste reči, ali bio je to njihov smisao. Mnoge od njih Sanda je znala, ali ih je pre toga čula samo od onih prostijih devojčica na časovima fiskulture, izgovorene uz mnogo namigivanja i kikotanja zbog skarednog značenja. Eto, reče u sebi, pomahnitala od besa, te reči same po sebi su bile napad.
     "Imam dva prstena..."
     "Gospođo, bogata si, i mi znamo otkuda ti."
     Bakin glas je drhtao. "Ne, to su samo deonice moga muža." Govorila je istinu. Sanda je jednom načula kada je baka iznenađenom tati pričala o vrednostima nekretnina Reksa Bošama.
     Prodavac je ošamari. "Lažeš. Dva-tri puta godišnje donosiš dijamante u juvelirnicu Arkata. Neobrađene dijamante. Muž ti je bio veliki istraživač." U rečima se osećao sarkazam. "Negde mora da je natrapao na poveću gomilu. Ili je to, ili u podrumu imaš mašinu za pravljenje dijamanata." Nasmejao se na svoju vlastitu šalu, ali devojčica je iznenada prozrela nekoliko tajni odjedanput. Nije u podrumu - gore je.
     "Znamo da ih imaš. Njih tražimo. Njih tražimo. Njih..." Pri svakoj reči udarao joj je šamare, ravnomernim tempom. Neko je počeo da vrišti; bila je to Sanda. Jedva je bila svesna šta čini. Krajičkom oka ugledala je bakin meri gde leži na stočiću za šivenje. Dočepala ga je slobodnom rukom i kao munja se okrenula napadaču, udarivši ga iz sve snage uglačanim kamenim maljem u grudi, tačno ispod rebara.
     Čovek pade, povukavši i baku za sobom, tako da je i ona pala na kolena. Ostade sedeći nekoliko trenutaka na podu, dok su mu se usta nemo otvarala i zatvarala. Napokon je uspeo da udahne vazduh, gušeći se. "Ja ću. Je. Ubiti." Podigao se na noge, s jednom rukom i dalje na bakinom ramenu dok je drugom zamlatarao, držeći ogromni nož, u Sandinom pravcu.
     Drugi momak istrže Sandi meri iz ruke i povuče je podalje od prodavca. "Ne! Seti se."
     Prodavac pažljivo nasloni ruku koja je držala nož sebi na grudi i namignu. "A-ha." Gurnu baku da sedne sa sofu i priđe Sandi.
     "Gospođo, seckaću ti dete sve dok ne progovoriš." Jedva da je vrhom noža i dodirnuo Sandinu mišicu. Bio je tako oštar da se smesta pojavila vlažna crvena brazda, iako je devojčica jedva nešto osetila.
     Baka đipi sa sofe. "Stoj! Ne diraj je!"
     On se osvrnu na nju. "Zašto?"
     "P-pokazaću ti gde su dijamanti."
     Prodavac je zaista bio razočaran. "Hm?"
     "Ali da nas posle više ne diraš."
     Onaj koji je držao Sandu dodirnu masku na licu. "Mi želimo samo dijamante i ništa više, gospođo."
     Ćutanje. "Pa, dobro. U kuhinji su."
     Nekoliko sekundi kasnije gospođa Bošam im je pokazala gde su. Otvorila je kredenac u kome je držala brašno i šećer i izvukla polupraznu kesu s grumenjem kamene soli. Prodavac joj ote kesu iz ruke i jednim pokretom zbrisa sa kuhinjskog stola slanik i kutiju za šećer. Pažljivo preokrenu kesu i rukom poravna prosutu sadržinu, tako da nijedan grumenčić nije stajao preko drugog. "Vidiš li nešto?" upita.
     Onaj drugi čovek pažljivo je ispitivao sadržinu stola nekoliko minuta. "Jedan", reče i prstom izgura jedan majušni kamen na ivicu bakine rešetke za posuđe. Delovao je kao staklo, ali površina mu je bila mlečno bela i zamagljena. "Dva." Tražio je dalje.
     Svi su ćutali. Čulo se samo teško disanje prodavca i ravnomerno dobovanje kišnih kapi o prozore. Noć je napolju bila potpuno crna. Najbliži susedi bili su skriveni drvećem.
     "I to je sve. Samo ta dva."
     Prodavac bi sve one skarednosti sigurno izgovorio urlajući, samo da su ga pluća služila. Ali tiha napetost s kojom ih je izgovarao, bila je u izvesnom smislu još strašnija. "Prodala si deset ovakvih za poslednje tri godine. Je l' ti to nama hoćeš da kažeš da si spala samo na dva?"
     Baka potvrdi glavom. Brada je počinjala da joj podrhtava.
     "Da li joj veruješ?"
     "Ne znam. Ali možda nije bitno. Imamo još celu noć i hoću malo da recnem tu devojčicu. U svakom slučaju, moći ću da se naplatim." On napravi pokret svojim nožem. "'Odi ovamo, ti..."
     "Pa, dobro. Ionako mislim da su te već prepoznale." Pritisak na Sandinoj mišici se pojača i oseti kako je nešto gura ka vrhu noža.
     "Osećaš li miris paljevine?" iznenada reče čovek koji ju je držao.
     Prodavac razrogači oči i iziđe iz kuhinje da pogleda hol. "Isuse, imaš pravo! Tepih i neke novine. To je ta grejalica."
     "Isključi grejalicu. Umotaj je u tepih. Ako ova kuća izgori nećemo imati više gde da tražimo."
     "Pokušaću", čuli su se neobični šljapkavi zvuci. "Treba mi pomoć."
     Čovek koji je držao Sandu pogleda na obe žene. Ona je videla kako mu se šaka steže oko drške noža. "Znam gde su ostali", brzo reče baka.
     On zgrabi u nju i dogura ih do vrata koja su vodila u podrum. Grubo ubaci Sandu kroz njih. Ona udari leđima o stalak s metlama na zidu i pade nauznak niz stepenice u tamu. Već posle jedne sekunde slabačko bakino telo sruči se preko nje. Vrata se zalupiše s treskom i one začuše kako se ključ okreće u bravi.
     Obe su još za trenutak ležale omamljene. Sanda je odmah pored svog lica namirisala plesnivu vlagu stepeništa. Jedna krpa na štapu bila joj se delimično zaglavila preko vrata. "Jesi li dobro, bako?"
     Ona smesta odgovori: "Jesam. A kako si ti?"
     "Dobro."
     Baka se nasmeja gotovo kao mala devojčica. "Ti si sasvim dobro jastuče za padanje, mila moja." Pažljivo ustade i upali svetlost u podrumu. Na licu joj je opet titrao onaj obešenjački osmeh. "Mislim da su nadmudrili same sebe."
     Povela je Sandu još niže, niz stepenice, i upalila još jednu sijalicu. Devojčica je pogledom obuhvatila mali podrum, koji je izgledao još manji jer se u njemu nalazila gomila sanduka i bakina perionica. Nije bilo izlaza, nijednog prozora u visini tla. Na šta je to baka mislila?
     Starica otkači i zalupi unutrašnji kapak koji je deda svojevremeno namestio na polovini stepeništa. Sanda je počinjala da shvata šta je baka imala na umu; vrata na vrhu stepeništa mogla su se zaključati iz kuhinje, ali ovaj masivni kapak bio je sada zaključan s njihove strane!
     Baka pređe preko podruma u pravcu sanduka naslaganih u onom delu koji se nalazio ispod dnevne sobe. "Reks je hteo da ovo bude njegova laboratorija. Spremao se da je rashladi - u stvari, da napravi imitaciju polarne klime. Ispostavilo se da je to isuviše skupo, ali ta debela vrata koja je namestio, kao što vidiš, mogu da budu veoma korisna... Pomozi mi oko ovih sanduka, molim te, Sanda."
     Bili su teški, ali baka nije marila ako s treskom padnu na pod. Već posle nekoliko trenutaka Sanda vide da njih dve, u stvari, otkrivaju još jedno stepenište, ono koje jamačno vodi u dnevnu sobu. "Ako uspeju da ugase vatru onako lako kao što bi trebalo da mogu, treba samo da sačekamo. Čak i najmanji požar može se videti s ulice, i kladim se da će vatrogasci stići za tili čas. Ali ako im se vatra otme, i zapali celu kuću..." na licu joj se opet pojaviše suze. Malo se njihala u hodu, i Sanda shvati da starica hramlje.
     Sanda je rukom obgrli oko struka. "Jesi li sigurna da je sve u redu?"
     Baka je pogleda i nasmeši se. Lice joj je bilo malo nateklo od udaraca. "Jesam, mila moja." Sagla je malo glavu, ovlaš dodirnula prednje zube. "Ali bojim se da će mog zubara ovo veoma obradovati."
     Baka se opet okrenu ka vratima i izbrisa prašinu s jednog okna od kvarca koje je bilo ugrađeno u metal. "I dalje ne znam zašto je Reks želeo da on ima ovo stepenište do dnevne sobe. Možda je samo osećao obavezu da upotrebi ona dva kapka više koje je kupio."
     Sanda je pogledala kroz prozorčić. Nije nikada pomišljala da se s tog mesta može gledati u dnevnu sobu. Gledale su kroz ukrasne zastore kojima je bio prekriven zid iza sofe.
     Razbojnici su skinuli maske i kao ludi vukli nameštaj - uključujući i sofu - što dalje od vatre. Namotali su tepih preko nje, ali se i dalje širila, i plameni jezici su puzali ka televizoru i kipovima Maora pored suprotnog zida.
     Sada je već i pod počeo da gori.
     To su videli i ljudi u dnevnoj sobi. Prodavac je viknuo nešto što je jedva čujno doprlo do njih kroz izolovane zidove. Zatim su istrčali nekuda izvan vidnog polja. Vatra je počela da se penje uz noge stočića na kome je bio televizor i dalje na kip Maora. U magnovenju, cela figura je blesnula usred svetlog oreola. Plameni jezici zaigrali su iz zgrčenih ruku, s isplaženog jezika.
     Svetlost u podrumu se ugasila, ali crveni odsjaj kroz prozorčić od kvarca još je obasjavao bakino lice. "Nisu mogli da je spasu. Nisu mogli da je spasu." Glas joj se jedva čuo.
     Na drugom kapku, onome koji je vodio u kuhinju, začuše se teški udarci. Sanda je znala da oni ne traže spas, već samo objavljuju da su odustali od ubistva. Lupanje je odmah prestalo; ova dva svedoka ostaće živa da ispričaju svoju priču.
     Opet je pogledala kroz kvarc. Vatra se širila duž suprotnog zida. Njihova strana dnevne sobe bila je netaknuta. Čak su i zavese izgledale neoštećene.
     "Moraću da izađem tamo, Sanda."
     "Ne!... I-izvini, bako. Ako oni nisu uspeli da je spasu, nećemo ni mi."
     "Ne mislim na kuću, Sanda. Hoću da spasem Dragi kamen." U glasu joj se osećao fizički napor, ali devojčica nije mogla da vidi šta radi. Rumena i žuta svetlost osvetljavala je samo bakino lice. Ali nije gurala vrata da se otvore; toliko je i Sanda mogla da vidi.
     "Ne smeš rizikovati život zbog dijamanata, bako. Tata i mama imaju novaca. Moći ćeš da živiš sa..."
     Starica je zastenjala kao da nešto gura od sebe. "Ne razumeš ti to. Dijamanti su bili divni. Nikada ne bih mogla tako lagodno da živim samo s novcem koji mi je Reks ostavio. Jadni Reks. Dragi kamen je bio njegovo najveće otkriće. Znao je to. Ali ga je čuvao ovde dole, u zamrzivaču, i nikada nije shvatio kakvo je to čudo.
     Sanda, Dragi kamen nije samo stvar koja jede plastične cvetiće i pravi dijamante. Nije to samo stvar koja emituje osećanje hladnoće i pustoši - to su samo njegova sećanja na Antarktik.
     Posle tebe i tvoga tate - i tvoje mame - Dragi kamen mi je važniji nego bilo šta na svetu. Kad stavim ruku na njega, on mi uzvraća osećanja - i ti si sama to doživela. Deluje prijateljski, iako izgleda da me jedva poznaje. Ali kada dovoljno dugo držim ruku na njemu, osećam Reksa, osećam sve one dodire tog istog kamena... i ponekad mi se čini kao da kamen dodiruje mene."
     Ona zastenja; Sanda začu kako se nešto pokreće na podmazanim šarkama. Začu se zvuk kao da zapušač izlazi iz boce. Dopirao je od kapka i Sanda shvati da se sada može otvoriti, ako se malo gurne.
     "Vatra se širi oko suprotnog zida. Imam prostora da stignem do stepenica. Uzeću Dragi kamen i izići preko sporednog stepeništa, s druge strane zgrade, koju vatra još nije zahvatila. Ti ćeš ovde biti bezbedna. Reks je sve uradio veoma pažljivo i detaljno. Podrum je kao izolovana kapsula, čak i na tavanici. Kuća može potpuno izgoreti, a da ti ostaneš nepovređena."
     "Neću. Idem s tobom."
     Baka duboko uzdahnu. Na licu joj se pokaza izraz nekoga ko mora da preduzme izuzetno tešku stvar. "Sanda. Ako si me ikada volela, sada ćeš me poslušati: ostani tu."
     Sanda pusti da joj ruke klonu, obamrle, niz bokove. Ako si me ikada volela... Prošlo je još mnogo godina dok se pomirila s činjenicom da je sledećih nekoliko sekundi pustila da se stvari odvijaju, ne učestvujući i ne pokušavajući da ih spreči.
     Baka odgurnu vrata. Ukrasni zastori se razdvojiše i na njih navali talas vreline, kao da stoje pored raspaljene vatre. Prštanje i pucketanje čulo se na sve strane, vazduh je bio ispunjen jarom, ali zavese, koje su takođe uletele u otvor, nisu još bile ni oprljene. Baka odgurnu tkaninu i, izašavši, gurnu vrata s druge strane i ona se zatvoriše. Kroz prozorčić od kvarca Sanda je gledala kako se hitro udaljava prema stepeništu. Počela je da se penje, već joj je gotovo nestala iz vidnog polja - kad iznenada pogleda naniže, zbunjenog lica.
     Sanda vide kako vatra liže uza zid ispod nje samo trenutak pre nego što se stepenište srušilo i baka nestala. Kuća je stenjala i umirala iznad nje.
     "Bako!" Sanda je iz sve snage udarala o metalna vrata, ali ona više nisu htela da se otvore: grede s tavanice su popadale i preprečile se ispred njih. Ono što se videlo kroz kvarc više nije podsećalo na kuću. Vatra je sigurno progorela prostor iza zidova koje je Sanda mogla da vidi, i ispod stepeništa. Sada je već i najveći deo drugog sprata pao na prvi. Pred očima joj se sve pretvorilo u usijani haos. Vrelina joj je zapahnula lice, kao da gleda kroz prozorčić na peći za pečenje opeke. Tamo napolju ništa više ne može preživeti.
     A toplota je i dalje rasla. Srušeni srednji deo gornjeg sprata ostavio je prirodan dimnjak prema nebu. Za nekoliko trenutaka vrelina i naleti vetra počeše da opstaju u ravnoteži i slozi, i vatra se polako ujednači i stade da blista ravnomerno i jako. Mirnoća pakla.

     Osetila bi ga još ranije da ga je očekivala, ili da se nije toliko razlikovalo od svega što se dešavalo oko nje: treptaji ispunjeni radošću, jasni i topli. Osećanje oslobođenja i bekstva od hladnoće.
     A onda ga je ugledala: površina mu više nije bila crna i siva. Blistao je kao zažareni krajevi greda, ali s ljubičastim odsjajima koji kao da su ga celog prožimali. I sada, kada se pokrenuo, mogla je da vidi savršenu pravilnost njegovih oblika. Dragi kamen je bio nekakva srednja forma nastala ukrštanjem morske zvezde i sićušnog jastučeta. Kretao se vešto i s puno ljupkosti kroz usijani haos iza prozorčeta od kvarca, i Sanda je mogla da oseti njegovo oduševljenje.
     Deda je bio u zabludi. Baka je bila u zabludi. Hladnoća i pustoš koju je isijavao iz sebe nisu bila sećanja na vekove provedene na Antarktiku, već bezglasni protest protiv toga što mu je još bilo hladno i mračno. Kako to nije ranije primetila? Tatin pas, Tiran, ponašao se potpuno isto: kad bi ga zaključali u dvorištu za vreme maglovitih zimskih noći satima bi cvileo ispoljavajući svoju bedu.
     A Dragi kamen je bio sam usred zime mnogo, mnogo duže.
     I sada je - kao i pas - skakutao kroz svetlost i toplotu, pun poleta i radoznalosti. Zastao je, i Sanda oseti da je zbunjen. Upao je dole, u haos na mestu gde je nekada bilo stepenište. Zbunjenost mu se pojačala, pretvorila u bol. Dragi kamen opet izmile iz ruševina.
     Nije imao glavu, ni oči, ali ona je jasno videla šta mu je na umu: osećao je njeno prisustvo i pokušavao da je pronađe. Kada ju je "ugledao", to je bilo kao da se mali reflektor uperio na jedno mesto; sva pažnja mu je bila samo na njoj.
     Dragi kamen se skotrlja s male uzvišice na kojoj se nalazio i hitro prođe kroz ruševine. Ispentra se preko greda koje su popadale i zagradile izolovana vrata - na rastojanju od svega nekoliko centimetara - kao da je zavirio kroz prozor i da je gleda. Trčkarao je po gredi gore-dole, pokušavajući da nađe neki otvor da bi se probio do nje. U njemu su se mešala osećanja očajničke žudnje za prijateljstvom, oduševljenja i radoznalosti, koja su se smenjivala gotovo isto onako brzo kao i treperenje boja na njegovom telu. Pre ove večeri, za takve promene raspoloženja trebalo mu je više minuta; bio je zamrznut gotovo do besvesti. I tokom svih ovih stoleća koja su prošla jedva da je uopšte bio živ.
     Sanda je videla da je jedva nešto inteligentniji nego što je zamišljala da su psi. Želeo je da je dodirne, a nije shvatao da bi to za nju bila smrt. Dragi kamen se opet ispentra do prozorčeta i stavi jednu šapicu na kvarc. Kvarc se zamagli i poče da se usijava. Sanda se uplaši i Dragi kamen se smesta povuče.
     Nije više dodirivao kvarc, ali se trljao celim telom o izolovana vrata. Onda se šćućuri ispred njih i pusti da ga Sanda "miluje" u mislima. Podsećalo je malo na ona nekadašnja dodirivanja. Ali sada su uspomene i osećanja bili dublji i brzo se menjali, onako kako je htela:
     Baka je opet bila živa. Osećala je kako joj (njemu) bakina ruka počiva na leđima. Ponekad zamišljeno, ponekad veselo, ali često s mnogo usamljenosti. Pre nje bio je još neko drugi, muškarac. Deka. Osoran, ispitivački, tvrdoglav. A još pre toga... Hladniji od zime, jedva malo svestan, Dragi kamen je opažao promene svetlosti svuda oko horizonta, i potom tamu. Svetlost, pa tama. Svetlost, pa tama. Antarktičko leto, potom antarktička zima. U tom obamrlom stanju, promene godišnjih doba ličile su na palenje i gašenje svetlosti u određenim razmacima koje određeni mali um u telu nalik na morsku zvezdu nije mogao da shvati.
     A još pre toga...
     Veličanstvena toplota, još lepša od ove. Neko ga je toplo grlio, telom uz telo. Neko ga je voleo i cenio. Mnogo prijatelja, ličnosti koje su Sandi bile strane ali ne i nespoznatljive. Svi su živeli zajedno u kući koja se kretala, posećivala mnoga mesta - neka od njih bila su topla i prijatna, neka nisu. Sećao se najhladnijeg. Pun radoznalosti, Dragi kamen je odlutao daleko od kuće, toliko se ohladio da ga prijatelji nisu pronašli kada su pošli da ga traže. Dragi kamen se izgubio.
     I tako je počelo ono dugotrajno smenjivanje: svetlost-tama, svetlost-tama.

     Čisti, ujednačeni pakao požara trajao je samo nekoliko minuta. Dragi kamen joj zacvile u umu u trenutku kada su zidovi stali da se ruše, i vetrom raspirivani plemeni krug da jenjava. Najvrelija mesta su bila u sredini onoga što je nekada bila dnevna soba, ali Dragi kamen je ostao, propinjući se, pored Sandinih vrata, bilo zato što je želeo njeno društvo, bilo u nadi da će ona umeti da oživi pređašnju toplotu.
     Kiša je nadjačavala vatru. Užarene ruševine potamneše od pare i magle. Možda su se već čule sirene.
     Osetila je kako se Dragi kamen hladi i polako tone u omamu. Sada se iz njega čula još samo ona ista, gotovo beslovesna tužbalica iz prethodnih nedelja. Sanda klonu na pod. I zaplaka.









Kim Stenli Robinson: CRNI VAZDUH
     Isplovili su iz lisabonske luke sa zastavama koje su se vijorile i bronzanim topovima koji su blistali pod usijanim podnevnim suncem, dok su sveštenici milozvučnim latinskim frazama obznanjivali blagoslove pape, vojnici u oklopima se tiskali na pramcu i krmi, a mornari visili sa svih konopaca kao pauci, mašući građanima koji su napustili posao da bi izašli na brda i suncem obasjane puteve oko grada i posmatrali brodove, jer to je bila Armada, Najsrećnija Nepobediva Armada, koja je pošla da engleske jeretike opet podvrgne volji Božjoj. Ovakav odlazak više nikada neće biti viđen.
     Na nesreću, vetar je posle njihovog odlaska duvao čitav mesec dana sa severoistoka, ne pomerajući se ni za milimetar na kompasu, i na kraju tog meseca Armada nije bila nimalo bliže Engleskoj nego samo Iberijsko poluostrvo. I ne samo to, već su portugalski bačvari, koji su radili žurno da što pre završe posao, većinu buradi za čuvanje namirnica napravili od nedovoljno osušenog drveta, pa kada su ih brodski kuvari otvorili, meso je bilo pokvareno, a voda zaudarala. Zato su se odvezli do luke Koruna, gde je nekoliko stotina mornara i vojnika otplivalo s brodova na špansku obalu i nikada se više nisu vratili. Još nekoliko stotina već je bilo poumiralo od boleština, i zato je Don Perez de Guzman el Bueno, sedmi vojvoda od Medine Sidonije, sa svoje bolesničke postelje na admiralskom brodu Armade prekinuo pisanje svoje svakodnevne žalopojke Filipu Drugom i naredio svojim vojnicima da izađu na obalu i po poljima pokupe seljake kojima će se popuniti posada.
     Jedan vod tih vojnika zaustavio se u franjevačkom manastiru u predgrađu Korune i ostavio dubok utisak na dečake koji su tu živeli i pomagali kaluđerima, očekujuči da i sami budu zaređeni. Iako im se to nije dopalo, kaluđeri nisu smeli da se usprotive predlogu, i tako su dečaci otišli da se pridruže floti.
     Među tim dečacima, koji su bili raspoređeni svaki na po jedan brod, nalazio se i Manuel Karlos Agadir Tetuan. Imao je sedamnaest godina; bio je rođen u Maroku, u jednoj zapadnoafričkoj porodici koju su Arapi odveli u roblje. Uprkos ranoj životnoj dobi, do tada je naizmenično živeo u marokanskom priobalnom gradiću Tetuanu, na Gibraltaru, Balearskim ostrvima, Siciliji i u Lisabonu. Radio je na poljima i čistio staje, pomagao pri izradi konopaca i kože za odeću, posluživao u krčmama. Kada mu je majka umrla od velikih boginja, a otac udavio, prosio je po ulicama i sokacima Korune, poslednje luke iz koje je isplovio njegov otac, sve dok jednog dana, kada mu je bilo petnaest godina, neki franjevački kaluđer nije nabasao na njega dok je spavao u jednom sokačetu, raspitao se o njemu i odveo ga u utočište za beskućnike u manastiru.
     Manuel je i dalje plakao kada su ga vojnici doveli na palubu La Lavie, levantinskog galeona od blizu hiljadu tona nosivosti. Vođa palube, po imenu Legr, preuzeo je brigu o njemu i odveo ga u potpalublje. Legr je bio Irac, koji je napustio svoju zemlju prvenstveno da bi se bavio zanatom, ali i zato što je mrzeo Engleze koji su vladali okupiranom Irskom. Bio je brdo od čoveka, grudnog koša kao u divljeg vepra, mišica debelih kao prečke na jarbolima njegovog broda. Videvši kako Manuel očajava, pokazao je da nije potpuno lišen ljubaznosti; pljasnuvši Manuela po potiljku svojom žuljevitom ručerdom, rekao je na tečnom španskom jeziku, iako s jakim naglaskom: "Prestani da cmizdriš, momče, pošli smo da pokorimo proklete Engleze, i kada to budemo učinili, oni tvoji popovi u manastiru napraviće opata od tebe. A pre nego što se to dogodi, bar tuce engleskih curica ima da ti se baci pred noge i zatraži da ih samo dodirneš tim svojim crnim rukama, tu sumnje nema. Hajde, dosta je bilo. Prvo ću ti pokazati tvoj ležaj, i sačekaću dok ne isplovimo da ti pokažem tvoje mesto na brodu. Staviću te na glavni košni jarbol, sve naše crnje su najbolji na košnom jarbolu."
     Legr se prodenu kroz vrata, upola niža od njega, veštinom lasice koja uleće u jednu od svojih malih rupa u zemlji. Šaka, velika kao pola vrata, ponovo se pojavi i uvuče Manuela u polumrak. Preplašeni dečak se gotovo sunovrati niz lestvice od širokih dasaka, ali povrati ravnotežu pre nego što je pao na Legra. Nekoliko vojnika mu se stadoše smejati, negde duboko dole ispod njega. Manuel nikada nije bio na brodu većem od sicilijanskog brodića s dve katarke, a mornarsko iskustvo mu se uglavnom svodilo na priobalno trgovanje, tako da je široka paluba pod njim, išarana trakama Sunčevog svetla koje se probijalo s gornje palube i oivičena ogromnim otvorima, velikim kao crkveni prozori, ispunjena gomilama sena i umotanih konopaca, i stotinom užurbanih ljudi, bila čudo nad čudima. "Sveta Ana, spasi me", reče on, jedva se usuđujući da poveruje da se nalazi na brodu. Kako i ne bi, pa čak ni sam manastir nije imao tako veliku prostoriju kao što je bila ova u koju je sišao. "Silazi ovamo", reče mu Legr, ohrabrujućim tonom.
     S te džinovske zatvorene palube sišli su još niže, u zagušljivu prostoriju koja je bila tek za četvrtinu onolika kolika ona gore, osvetljenu uskim trakama Sunčeve svetlosti koje su dopirale kroz prozorčiće što su bili samo mali prorezi na trupu broda. "Ovde ćeš spavati", reče Legr, pokazujući mu mračni ugao pored masivnog hrastovog zida, koji je, u stvari, bio korito broda. Neke prilike se stadoše meškoljiti, pojaviše se nečije oči kroz prozore kapaka, a mrzovoljni glas reče: "Još jedan od onih koje više nikada nećete pronaći u ovom mraku, a, vođo?"
     "Zaveži, Huane. Vidi, dečko, ovo su grede koje razdvajaju tvoj ležaj od ostalih, tako da se ne otkotrljaš s njega kad budemo isplovili na pučinu."
     "Kao mrtvački sanduk, s podignutim poklopcem."
     "Zaveži, Huane."
     Kada mu je vođa palube objasnio koji je od tih otvora u gredama njegov, Manuel se skljoka unutra i nastavi da rida. Otvor s ležajem bio je toliko mali da nije mogao da se ispruži, a pregradne daske, uglavljene u palubu, bile su napukle i razbijene. Ljudi unaokolo su spavali ili razgovarali, ne obraćajući pažnju na njega. Gajtan na kome mu je visio medaljon poče ga gušiti, i on ga pomeri na vratu i seti se da treba da očita molitvu.
     Kaluđeri su bili odlučili da mu zaštitnica bude sveta Ana, majka Bogorodičina i Hristova baka. Imao je mali drveni medaljon s njenom slikom, koji mu je dao opat Alonzo. Sada je uzeo taj medaljon u šaku i zagledao se u dve majušne, smeđe tačkice koje su bile svetičine oči. "Molim te, majko Ana", molio se u sebi, "odvedi me s ovoga broda kući. Vodi me kući." Tako čvrsto je stegao šakom drvenu pločicu da mu je drveni krst izrezbaren na njenoj poleđini ostavio na dlanu utisnutu crvenu šaru u obliku krsta. Prošlo je mnogo sati pre nego što je zaspao.

     Dva dana kasnije, Najsrećnija Nepobediva Armada napustila je Korunu, ovoga puta bez zastava, gomile posmatrača i dima tamjana da se vijori niz vetar. Ovoga puta Bog im je milostivo podario zapadni vetar, i otplovili su na sever, prilično brzo. Brodovi su bili raspoređeni u formaciju koju su izmislili vojnici, tako da su se dizali i spuštali na valovima kao džinovske, postrojene falange: napred galiasi, dereglije s namirnicama i opremom u sredini, i veliki galeoni na bokovima. Hiljade jedara, razvijenih na stotinama katarki bile su veličanstven i upečatljiv prizor, kao šuma belog drveća na ogromnoj plavoj ravnici.
     Na Manuela je ovaj prizor ostavio isto tako dubok utisak kao i na sve ostale. Na La Laviji se nalazilo četiri stotine ljudi, a samo trideset ih je bilo potrebno da bi opsluživali brod kada plovi, tako da je svih tri stotine vojnika stajalo na uzvišenju na krmi, posmatrajući flotu, a mornari koji nisu bili na dužnosti ili spavali, činili su to isto, na nešto nižem uzvišenju na pramcu.
     Manuelove mornarske dužnosti bile su jednostavne. Mesto mu je bilo pored leve ograde fare, bliže sredini broda, za koju su bila privezana platna za jedra na levoj strani glavne katarke, i platna za veliko trouglasto jedro na prednjem jarbolu. Manuel je pomagao petorici mornara da zatežu ili popuštaju konopce na tim jedrima, sledeći Legrova naređenja; drugi ljudi su se starali o namotavanju konopaca oko bitve i o vezivanju čvorova, tako da se Manuelov posao na kraju svodio samo na to da povuče za konopac kada mu se kaže. Mogao je da bude i složeniji, ali Legrov plan da od njega napravi momka za košni jarbol, što su bili svi drugi Afrikanci na brodu, završio se veoma neslavno. Nije da Legr nije pokušao. "Bog je vama, Afrikancima, podario glavu koja bolje podnosi visinu, da bi mogli da pobegnete na drvo kad lav hoće da vas pojede, je li tako?" Ali kada se Manuel, prateći Marokanca po imenu Habedin uspeo na lestvicama od užeta do vrha glavnog košnog jarbola, odjednom je osetio kako se ljulja u ogromnoj praznini, gotovo dodirujući niske, maglovite oblake, a more, izbrazdano belim tragovima brodova ispred njih, svaki čas bi se stvorilo neposredno ispod njega. Grčevito se, i nogama i rukama, uhvatio za uspravnu šipku na maloj platformi glavnog košnog jarbola, i petorica ljudi, smejući se i psujući, jedva su uspeli da ga otkače i skinu dole. S izrazom gađenja, ali ne udarajući istinski, Legr ga je isprašio svojim štapom i poslao ga natrag, na levu ogradu fare. "Ti nisi Afrikanac. Mora da si Sicilijanac koga je sunce opalilo." I tako je dobio to svoje mesto.
     Uprkos ovoj nezgodi, dobro se slagao s mornarima. Ali ne i s vojnicima; oni su se prema mornarima ponašali grubo i potcenjivački, i ovi su im se sklanjali s puta da izbegnu psovku ili udarac. I tako su tri četvrtine ljudi na brodu pripadale različitim klasama i nisu se družili među sobom. Mornari su se, zato, držali zajedno. Sačinjavali su šaroliko društvo, pokupljeno s čitavog Sredozemlja, i nisu se držali postrani od Manuela, zato što je poslednji došao među njih. Sjedinjavala ih je zajednička mržnja i odbojnost prema vojnicima. "Ovi junaci nikada ne bi bili u stanju da osvoje ni ostrvo Vajt, da ih mi ne odvedemo do tamo", rekao je Huan.
     Manuel se prvo upoznao s ljudima s kojima je bio na istom položaju na palubi, pa tek onda s onima iz svoje kabine. Pošto je govorio španski i portugalski, i prilično vladao arapskim, sicilijanskim, latinskim i marokanskim narečjima, mogao je da razgovara sa svakim u svome uglu na donjoj prednjoj palubi. S vremena na vreme bi ga zamolili da prevodi Marokancima; više nego jedanput to je značilo da je bio neka vrsta sudije u svađi, i brzo je mislio i prevodio drukčije nego što mu je rečeno, kad god bi to pomoglo da se zavađene strane pomire. Huan, onaj koji je Legru dobacivao ironične primedbe kada je doveo Manuela, bio je jedini pravi Španac u kabini. Voleo je da razgovara i bez prestanka se žalio i Manuelu i drugima. "Borio sam se sa El Dracom na Karibima", hvalisao se. "Imaćemo sreće ako mimoiđemo toga đavola. Zapamtite šta vam kažem, nikada s njim nećemo izići na kraj."
     Manuelovi drugari na levoj ogradi fare bili su veseliji, i on je voleo da stražari zajedno s njima i naporno vežba po Legrovim naređenjima. Ti momci su ga zvali Košarac ili Penjač, i zbijali šalu s čvorovima koje je pravio oko bitve i koji su se veoma teško razvezivali. Zbog te nespretnosti Manuel je zaradio više od jednog udarca Legrovim štapom, ali bilo je i gorih mornara i vođa palube se nije na njega istinski ljutio.
     Manuel je naučio da se prilagođava ovom životu punom promena, i svakodnevni poslovi na palubi postali su za njega prirodni način života. Legr ili Pietro, vođa ekipe na Manuelovom položaju, budili bi ga vikom. Zatim se peo na palubu s topovima, carstvo vojnika, a odatle uz široke lestvice na svež vazduh. Tek tada bi video koje je doba dana. Prvih nekoliko nedelja bilo je neizrecivo uživanje izići iz mraka donjih paluba na otvoreno, osetiti vetar i čisti, slani vazduh; ali kako su sve više odmicali na sever, tako je postajalo sve hladnije i više nije bilo prijatno. Kada završe dežurstvo, Manuel i njegovi drugari bi se povlačili u kujnu i dobijali dvopek, vodu i vino. Ponekada bi kuvari zaklali neku kozu ili pile i napravili supu. Ali uglavnom su jeli dvopek, koji se još nije dobro prosušio u onim buradima. Ljudi su se često žalili na bolove u stomaku.
     "Dvopek je najbolji kada je tvrd kao drvo i izbušen crvima", rekao je Haberdin Manuelu.
     "Pa, kako ga onda jedeš?" upita Manuel.
     "Lupaš komadima dvopeka o sto dok ne istreseš crve. Možeš i njih da pojedeš, ako hoćeš." Čovek se zacerekao i Manuel je pretpostavio da se Harbedin šali, ali nije bio sasvim siguran.
     "Prezirem ova govna od kiselog testa", rekao je Pietro na portugalskom. Manuel je to preveo na marokanski arapski dvojici ćutljivih Afrikanaca, i saglasio se na španskom da je teško za varenje. "Najgore je to", predusretljivo je dodao, "što su neki delovi bajati, a drugi još sveži."
     "Oni sveži nikada nisu bili ispečeni."
     "Ne, to su, u stvari, crvi."
     Što su duže putovali, Manuelovi drugovi u kabini sve su se bolje upoznavali. Kako su odmicali na sever, Marokanci su počeli užasno da pate od hladnoće. Posle stražarenja vraćali su se u potpalublje potpuno naježene crne kože, slične bodljikavom polju posle žetve. Usne i nokti na rukama bili su im potpuno modri i čitav sat su još drhtali, pre nego što zaspu, cvokoćući zubima poput kastenjeta u prazničnom seoskom orkestru. I ne samo to, već su i talasi na Atlantiku postajali sve veći, i ljudi, koji su bili primorani da obuku svaku krpicu koju su imali, valjali su se po svojim drvenim pregradama nepokriveni i nezaštićeni od udaranja o zidove. Tako su prvo Marokanci, a potom i svi ostali na donjoj prednjoj palubi, počeli da spavaju po trojica u postelji, smenjujući se u sredini i zbijajući se jedan uz drugog kao kašike u kutiji. Tu zbijenu hrpicu ljudi dizanje i spuštanje broda pritiskalo je o grede, ali nije moglo da ih kotrlja unaokolo. Manuel je postao omiljen jer se uvek rado pridruživao tim grupicama, i uvek je bio spreman da legne pored greda. Svi su se složili da im je on najbolji jastuk.

     Možda se razboleo baš svojih zbog ruku. Iako mu se duh pomirio s krstaškim pohodom na sever, telo se sporije navikavalo. Potezanje grubih kudeljnih konopaca svaki dan ogulilo mu je kožu s dlanova, a so, oštri komadići odlomljnog drveta, čvorovi s bitve i po koja čizma, takođe su na njima ostavili svoje tragove, tako da je posle nedelju dana morao da obmota šake komadima tkanine koje je otcepio s peševa svoje košulje. Kada je dobio groznicu, dlanovi su mu bolno pulsirali pri svakom otkucaju srca, i on je pretpostavio da je ta groznica ušla u njega kroz rane na dlanovima.
     Zatim mu se pobunio i stomak, i ma šta da je progutao, to nije moglo da ostane u njemu. Gadilo mu se već i pri pogledu na dvopek ili supu; groznica mu se pogoršala, koža mu se sasušila i oslabio je; najveći deo vremena provodio je u postelji, izlomljan dizenterijom. "Otrovao si se dvopekom", kazao mu je Huan. "To se i meni desilo na Karibima. Eto, šta biva kada se pakuje svež dvopek. Mogli su isto tako da u tu burad naslažu sveže kiselo testo."
     Manuelovi drugari iz kabine ispričali su Legru da je bolestan, i Legr je naredio da ga prebace u bolnicu, koja se nalazila na donjoj palubi na krmi, u velikoj prostoriji koju su bolesnici delili sa gredom kormila, ogromnim, uglačanim deblom koje je prolazilo kroz pod i tavanicu. Svi ostali u toj sobi bili su teško bolesni. Manuel se žalosno osećao kada su ga polegli na slamaricu, izlomljanog od stalnog povraćanja i grdno preplašenog od bolnice, koja je mirisala na trulež. Čovek na slamarici do njega bio je u nesvesti i valjao se pri ljuljanju broda. Tri fenjera sa svećama osvetljavala su nisku prostoriju i ispunjavala je senkama. Jedan od fratara dominikanaca, otac Lisjen, dao mu je tople vode i obrisao mu lice. Malo su porazgovarali, i fratar je ispovedio Manuela, što je, u stvari, trebalo da uradi samo pravi sveštenik. Ali ni jedan ni drugi nisu se uzbuđivali zbog toga. Brodski sveštenici su izbegavali da uđu u bolnicu, i brinuli su se samo o vojnicima i oficirima. Otac Lisjen je bio poznat po tome što je uvek bio voljan da se stara o mornarima i zato je među njima bio veoma omiljen.
     Manuelova groznica se još više pojačala, i više nije mogao da jede. Dani su prolazili, a kad god bi se probudio iz bunila, ljudi oko njega više nisu bili oni isti kao kad je zaspao. Počinjao je sve više da veruje da će umreti, i još jedanput je osetio očajanje što je postao član Najsrećnije Nepobedive Armade. "Zašto smo ovde?" iznemoglo je pitao fratra. "Zar nismo mogli da pustimo Engleze da odu u pakao, kad već hoće?"
     "Cilj Armade nije samo da uništi jeretičke Engleze", reče Lisjen. Držao je sveću blizu knjige, koja nije bila Biblija već neka tanka knjižica koju je držao skrivenu u svojoj mantiji. Iznad njih su skakale senke po čađavim gredama i daskama, a kormilo je škripalo dok se pokretalo u kožnom prstenu ugrađenom u pod. "Gospod je i nama poslao iskušenje. Slušaj:
     'Verujem da se može pojaviti vatra očišćenja koja sagoreva otpatke preživelih formi. Tako ja sagledavam strogost; ja sam kao onaj ko prečišćavanjem pravi zlato u peći. Ali kada budeš podvrgnut proveravanju poput onog vatrom, zlato tvoje duše će se očistiti, i postati vidljivo u obliku vatre: tada će ti Gospod podariti milost da ga vidiš, i gledajući Njega istovremeno ćeš videti i ono svetlo biće, koje si onaj istinski ti.'
     Zapamti to, i budi jak. Popij ovu vodu - hajde, zar hoćeš da omaneš pred licem Gospodnjim? I ovo je deo proveravanja."
     Manuel popi vodu i smesta je povrati. Telo mu je bilo još samo mali plameni jezičak, obmotan kožom, izuzev na onim mestima gde je izbijao napolje preko dlanova. Izgubio je predstavu o vremenu, i zaboravio da osim njega i oca Lisjena još neko postoji na svetu. "Nikada nisam želeo da odem iz manastira", rekao je fratru, "ali, ipak, nikada nisam pomislio da ću tamo moći duže da ostanem; do sada još nigde nisam duže ostao. To mi je bio dom, ali ja sam znao da nije. Još nisam otkrio gde mi je dom. Kažu da u Engleskoj ima leda - na planinama u Kataloniji jednom sam video sneg, oče, kad ćemo kući? Jedino što želim jeste da se vratim u manastir i postanem otac, kao i Vi."
     "Vratićemo se kući. A šta će od tebe biti, to zna samo Bog. On ti je odredio mesto. Sad spavaj. Spavaj."

     Kada mu je groznica popustila i temperatura spala, rebra su mu se već toliko ocrtavala na grudnom košu koliko i prsti na pesnici. Jedva je mogao da hoda. Lisijenovo uzano lice izroni odnekuda iz mraka, jasno kao sećanje. "Popij ovu supu. Izgleda da je Gospod ipak rešio da te još zadrži ovde."
     "Hvala ti, sveta Ana, što si izmolila od njega milost za mene", zakrklja Manuel. Žudno se napio supe. "Hoću da se vratim u svoju kabinu."
     "Uskoro."
     Izveli su ga na palubu. Hodanje je bilo kao lebdenje, dokle god se držao za rukohvate i poprečne grede spuštenih jedara. Legr ga je pozdravio, obradovavši se, a isto tako i njegovi drugari koji su s njim radili na istom polažaju na palubi. Svet je bio pun urnebesnog plavetnila; talasi su šištali mimo njih, niski oblaci se zbijali i razdvajali jureći na istok, prebacujući jedan drugom snopove Sunčevih zraka, koji su se prosipali i po vodi. Oslobodili su ga još neko vreme od dužnosti, ali on je ipak provodio na svome mestu onoliko sati koliko je mogao. Jedva je mogao da poveruje da je preživeo bolest. Naravno, nije se potpuno oporavio; još nije mogao da jede čvrstu hranu, naročito dvopek, tako da je živeo na supi i vinu. Stalno je osećao telesnu slabost i blagu omamu u glavi. Ali kada bi se našao na palubi, na vetru, bio je siguran da mu to prija, i zato je tu ostajao koliko god je bilo moguće. U stvari, bio je na palubi i onoga trenutka kada su prvi put ugledali Englesku. Vojnici su je pokazivali jedan drugom i vikali, veoma uzbuđeni, dok je rt, koji je Legr zvao Gušterovim rtom, poigravao na liniji obzorja. Manuel se već bio toliko privikao na more, da mu se niska traka kopna koja im je izronila ispred pramca činila nestvarnom, nekom vrstom uljeza u morski svet, kao da se biblijski potop upravo povlači i planinske padine prvi put izranjaju iz valova, natopljene vodom i prekrivene zelenim algama koje se još nisu osušile. I to je bila Engleska.

     Nekoliko dana kasnije susreli su prve engleske brodove - brže od španskih galeona, ali mnogo manje. Mogli su da spreče napredovanje Armade isto onoliko koliko bi buve uspele da uspore kretanje stada krava. Talasi su postajali veći i učestaliji, i zbog promenjenog ritma dizanja i spuštanja La Lavie Manuel je jedva uspevao da se održi na nogama. Jednom je udario glavom o nešto tvrdo, drugom prilikom odrao sve poluzarasle kraste s dlana dok je pokušavao da održi ravnotežu za jednog velikog propadanja broda, izazvanog ogromnim valovima. Jednoga jutra, pošto nije mogao da stoji, ostao je da leži u mraku, u kabini, i drugovi su mu donosili šolje sa supom. To je dugo potrajalo. Opet se zabrinuo da će umreti. Najzad Legr i Lisijen zajedno siđoše do njega.
     "Moraš ustati", objavi Legr. "Za jedan sat počinje bitka i ti si nam potreban. Namenili smo ti lak posao."
     "Treba samo da dodaješ topdžijama zapaljeni fitilj", reče otac Lisijen dok je pomagao Manuelu da stane na noge. "Bog će ti pomoći."
     "Bog će i morati da mi pomogne", reče Manuel. Video je duše ta dva čoveka kako im trepere nad glavama: male trostruke čvorove providnog plamena, koji su im izleteli iz kose i osvetljavali lica. "Zlato tvoje duše će se očistiti i postati vidljivo u obliku vatre", seti se Manuel. "Pst!" opomenu ga Lisijen, mršteći se, i Manuel shvati da je ono što mu je Lisijen pročitao bila tajna.
     Ispevši se na palubu, Manuel primeti da je sada takođe u stanju da vidi vazduh, koji je bio obojen u crveno. Bili su na dnu jednog okeana od crvenog vazduha, baš kao što su bili na površini drugog okeana od plave vode. Kada su disali, vazduh oko njih je postajao tamnije crven; ljudi su iz pluća izbacivali oblačiće vazduha, kao što konji izbacuju paru u mrazna jutra, samo što je ta para bila crvena. Manuel je buljio i buljio, diveći se novim sposobnostima viđenja koje mu je Gospod podario.
     "Evo", reče Legr, grubo ga gurajući preko palube. "Ovo bure kresiva je tvoje. To ti je fitilj, razumeš?" Pored pregradnog zida nalazilo se bure puno namotanog, sitno ispletenog užeta. Jedan kraj užeta je visio preko ivice bureta, zapaljen, i varnice koje su prštale oko njega bojile su vazduh u tamno purpurnu boju. Manuel klimnu glavom: "Fitilj."
     "Uzmi ovaj nož. Odsecaćeš, evo, ovolike delove i zapalićeš svaki od njih komadićem ovoga što ćeš držati pored sebe. Onda ćeš te komadiće dodavati topdžijama koji ti budu prišli, ili ih odneti do njih, ako te pozovu. Ali nikada nemoj podeliti sve zapaljene komadiće, razumeš li?"
     Manuel glavom potvrdi da je razumeo i sede, omamljen, pored bureta. Jedan od najvećih topova promoli se kroz okrugli otvor na pregradnom zidu svega metar-dva od njega. Posada ga pozdravi. Preko puta, na palubi, njegovi drugari su stajali na svojim položajima pored ograde fare. Vojnici su bili postrojeni na uzdignutim delovima broda na pramcu i krmi, vičući od uzbuđenja, blistajući na suncu kao školjke. Kroz okrugli otvor za topovsku cev Manuel je mogao da vidi deo engleske obale.
     Legr mu priđe da vidi kako se snašao. "Hej, nemoj slučajno da sebi odsečeš prste, momče. Vidiš ono tamo? To je ostrvo Vajt. Opkolićemo ga i osvojiti, u to ne sumnjam, i upotrebiti ga kao bazu da napadnemo kopno. S ovim vojnicima i brodovima nikada nas neće isterati s tog ostrva. Baš dobar plan."
     Ali stvari se nisu odvijale prema Legrovom planu. Armada zaokrenu oko istočne obale ostrva Vajt, u obliku ogromnog polumeseca koji se sastojao od pet falangi brodova. Ali kada su zaobišli ostrvo, prednji galiasi naiđoše na žilaviji otpor Engleza nego do sada. Beli oblačići dima pojaviše se na bokovima brodova i ubrzo pocrveneše, a buka postade užasna.
     Tada El Draco povede svoje brodove i oni zaobiđoše južni rt ostrva i ustremiše se na njih s boka, i La Lavia se odjednom nađe u akciji. Vojnici su urlali i ispaljivali svoje arkebuze, a ogromni top pored Manuela odskoči unazad na šinama, uz eksploziju koja tresnu Manuela o pregradni zid. Posle toga jedva je još mogao da čuje. Odjednom su mu svi zatražili fitilj; sekao je uže i držao mu zapaljen kraj uz nezapaljene krajeve, potpirujući plamičak svojim crvenim dahom. Topovska đulad, koja su mu proletala iznad glave, ostavljala su tragove, nalik na poderotine u okrvavljenom vazduhu. Ljudi garava lica otimali su mu iz ruku fitilje i jurili ka svojim topovima, izvrdavajući u trku paoce na vitlu, koji su udarali o palubu. Manuel je mogao da vidi đulad, veliku kao grejpfrut, kako leti prema njima s engleskih brodova i promašuje ih uz zvižduk. A mogao je i da vidi providne plamene čvorove kako se vijore, viši nego ikad, nad glavama ljudi.
     Tada jedno đule provali kroz okrugli otvor i obori top sa šina, a ljude na palubu. Manuel se podiže na noge i s užasom opazi da su plameni čvorovi nad glavama razbacanih ljudi nestali; sada im je jasno video glave i bili su samo ljudi, samo razneto meso, razliveno po izbrazdanoj palubi. Pokušao je, jecajući, da podigne jednog topdžiju koji je krvario samo iz ušiju. Legrov štap ga ošinu preko ramena: "Nastavi da sečeš fitilj! Drugi će se pobrinuti za ove ljude!" I tako je Manuel opet stao da odseca komadiće užeta i da ih pali, drhtavim rukama i očajnički duvajući u njih, dok su topovi tutnjali i vojnici, izloženi napadu na uzdignutim delovima broda na pramcu i krmi, vrištali pod pljuskom čelika, a pucnji cepali crveni vazduh.

     Sledećih nekoliko dana vodili su još nekoliko takvih bitaka, dok je Armada bila polako potiskivana pored ostrva Vajt i uz Lamanš. Od groznice nije mogao da spava, i noću je negovao ranjenike na svojoj palubi, držeći ih da ne skoče s kreveta i brišući im znoj s lica, i sam u gotovo istom onakvom delirijumu u kakvom su oni bili. U zoru bi pojeo nekoliko dvopeka i popio šolju vina, a potom odlazio do svoga bureta s fitiljima da dočeka sledeći napad. Pošto je bila najveći brod na levom boku formacije, La Lavia je stalno morala da podnosi najžešće engleske napade. Trećega dana gornje križno jedro na glavnoj katarci La Lavie survalo se na njegove drugove na levoj ogradi fare, i smrvilo Hanana i Pietra. Manuel polete preko palube da im pomogne, vičući od bola. Uspeo je samo da onesvešćenog Huana odvuče u donju kajutu i vratio se na položaj. Svuda oko njega silina eksplozija bacala je ljude po palubi, ali on nije obraćao pažnju. Skakutao je kroz crvenu maglu, od koje je bio gotovo obnevideo, noseći fitilje topovskim posadama, koje su bile već toliko desetkovane da više nisu mogle da pošalju čoveka k njemu. Pomagao je ranjenicima da se spuste do bolnice, koja je već postala pravo predvorje pakla; pomagao je da se tela poginulih prebace preko ograde u vodu, očitavši kratku molitvu svakome od njih; starao se o vojnicima koji su se krili iza grudobrana na pregradnim zidovima, uzalud čekajući da im Englezi priđu na domet arkebuza. Po palubi su se razlegali krici: "Manuele, fitilj ovamo! Manuele, vode! Manuele, pomagaj!" Sasušen grozničavom energijom, Manuel im je hitao u pomoć.
     Toliko je jurio bez prestanka da je usred jednog žestokog okršaja gotovo naleteo na svoju zaštitnicu, svetu Anu, koja se iznenada pojavila pored njegovog bureta. Bio je zaprepašćen.
     "Bako!" povikao je. "Beži odavde, opasno je!"
     "Kao što si ti pomagao drugima, i ja ću tebi pomoći", odgovorila je. Pokazala mu je prstom preko crvenkastog talasa na jedan engleski brod. Manuel je ugledao kako mu se na boku pojavio oblačić dima, a iz oblačića đule, leteći u luku preko vode. Video ga je tako jasno, kao što bi video maslinu koju mu je neko dobacio preko sobe: okruglu, crnu kuglu koja se lenjo okretala oko sebe, postajući sve veća što mu se više približavala. Sada je već Manuel mogao da vidi da dolazi k njemu, pravo ka njemu, tako da će joj putanja leta preseći njegovo srce. "Ej, blažena Ana", rekao je, nadajući se da će svetici skrenuti pažnju na to. Ali ona je već sve videla, i samo mu je dodirnula čelo pa poletela na košni jarbol, između vojnika koji je nisu videli. Manuel je posmatrao istovremeno i nju i držao na oku đule koje mu se približavalo. Na dodir njene ruke poprečni kraj pade s vrha glavne katarke; u padu se sudari s letećim đuletom i skrenu ga s putanje, odbacivši ga ka trupu broda gde je i ostalo, zariveno u debelo drvo. Manuel je otvorenih usta zurio u crnu poluloptu. Mahnuo je svetoj Ani, koja mu odvrati mahanjem i polete kroz crvene oblake ka nebu. Manuel kleknu i izgovori molitvu zahvalnicu njoj i Isusu zato što ju je poslao, pa se opet vrati sečenju užeta.

     Noć ili dve kasnije - Manuel nije bio siguran, jer je vreme za njega postalo nešto meko i neuhvatljivo, i, pre nego bilo šta drugo, besmisleno - Armada se ukotvila na prilazima Kaleu, na dohvat flamanske obale. Prvi put otkako su isplovili iz Korune, La Lavia je ležala nepomično na vodi, i Manuel shvati, osluškujući kroz noć, koliko je ono saglasje neprestane škripe i stenjanja brodskog drveta postalo glas posade, a ne broda. Brzo je progutao svoju porciju vode i vina, i krenuo duž donje palube, razgovarajući s ranjenima i pomažući im, kad god je mogao, da povade iz sebe komade drveta. Mnogi su želeli da ih dodirne, jer njegovo bezbedno prolaženje kroz neke od najužasnijih scena pokolja nije ostalo neprimećeno. Dodirivao ih je, i - kad su želeli - još bi se i pomolio s njima. Zatim se popeo na palubu. Sa jugozapada je duvao vetrić i brod se blago ljuljuškao na talasima plime. Prvi put te nedelje vazduh nije bio prožet crvenilom: Manuel je mogao da vidi zvezde, i daleke vatre na flamanskoj obali, kao zvezde koje su pale s neba i sada goreći umiru na zemlji.
     Legr je hramao gore-dole po palubi, skrećući sa svoga uobičajenog pravca da bi zaobišao gomilu razorene opreme.
     "Jesi li ranjen, Legr?" upita Manuel.
     Legr samo zagunđa umesto odgovora. Manuel poče da hoda pored njega. Posle nekog vremena Legr se zaustavi i reče: "Kažu da si postao svetac, zato što si poslednjih nekoliko dana jurcao po čitavoj palubi i ponašao se kao da po nama pada grad, a ne topovska đulad, i ostao nepovređen. Ali ja kažem da si samo obična luda koja ne zna šta je može snaći. Budale igraju tamo gde se anđeli skrivaju. To ti je naše prokletstvo. Oni koji znaju pravila i ponašaju se kako treba budu na kraju ranjeni - ponekad baš zato što rade ono što bi trebalo najbolje da ih zaštiti. A budale slepe kod očiju, koje zalutaju u najveću gužvu, prođu bez ijedne ogrebotine."
     Manuel je posmatrao kako Legr korača. "Šta ti je s nogom?"
     Legr slegnu ramenima: "Ne znam šta će na kraju biti s njom."
     Manuel se zaustavi ispod fenjera i zagleda se Legru pravo u oči. "Sveta Ana se pojavila i skrenula đule koje je pravo s neba letelo na mene. Zbog nečega mi je spasla život."
     "Ne." Legr kucnu štapom o palubu. "Poludeo si od groznice, dečko."
     "Mogu ti pokazati đule!" reče Manuel. "Zarilo se u trup!" Legr samo othrama dalje.
     Manuel baci pogled preko vode ka Flandriji, ožalošćen zbog Legrovih reči, i njegovog hramanja. Vide nešto što nije mogao da shvati.
     "Legr?"
     "Šta je?" Legrov glas dopirao je iz srednjeg dela broda.
     "Nešto blistavo... možda sve duše Engleza odjednom..." glas mu je drhtao.
     "Šta?"
     "Nešto ide k nama. Dođi ovamo, vođo palube."
     Tup, tup, tup. Manuel je čuo kako je Legr šišteći udahnuo vazduh i čuo je kako je promrmljao neku psovku.
     "Zapaljeni brodovi!" zaurlao je Legr iz sve snage. "Zapaljeni brodovi. Uzbuna!"
     Za tren oka brod se pretvorio u ludnicu, vojnici su jurili u svim pravcima. "Dođi", reče Legr Manuelu, koji pođe za vođom palube do uzdignutog pramca, odakle je sidrenjak visio s broda i prolazio kroz vodu. Legr je negde uz put dograbio helebardu i sada je pružio Manuelu. "Preseci to."
     "Ali, vođo, izgubićemo sidro."
     "Ovi zapaljeni brodovi su isuviše veliki da ih zaustavimo, a ako su još i napunjeni barutom eksplodiraće i sve će nas pobiti. Seci."
     Manuel stade da udara oštricom po palamaru, koji je ličio na stablo malog drveta. Udarao je i udarao, ali uspeo je da preseče samo jednu nit ogromnog konopca kada Legr dočepa helebardu i poče sam da udara njome, nespretno, da se ne bi svom težinom oslonio na ranjenu nogu. Čuli su glas kapetana: "Presecite sidrenjak!" Legr se glasno nasmeja.
     Konopac puče i oni slobodno zaploviše. Ali zapaljeni brodovi su im već bili sasvim blizu. U paklenoj svetlosti Manuel je mogao da vidi engleske mornare kako hodaju po zapaljenim palubama, prolazeći kroz plamen kao salamanderi ili demoni. Nema sumnje da su bili đavoli. Vatra koja se uzdizala iznad osam zapaljenih brodova i sama je bila živi demon kao i Englezi; svaki žuti plameni jezik imao je po jedno oko engleskog đavola, koje je tražilo pogledom Armadu, a neki od tih jezika su skakali i odvajali se od vatrenog vihora koji se kovitlao iznad brodova, uzalud pokušavajući da dolete do La Lavie i da je zapale. Manuel je te komande žara držao na odstojanju pomoću svog medaljona i određenog gesta kojim se na Siciliji, dok je bio dečak, čuvalo od uroka. U međuvremenu su se svi brodovi flote oslobodili sidra i plovili nošeni plimom, sudarajući se u žurbi da izbegnu zapaljene lađe. Kapetani i oficiri su se izbezumljeno dovikivali sa svojim drugovima s drugih brodova, ali uzalud. U mraku i bez sidra, brodove niko nije mogao opet okupiti, i kako je noć odmicala, većinu je vetar oduvao na Severno more. Postrojene falange Armade su se prvi put rasturile, i bilo im je suđeno da se nikada više ne okupe.

     Kada se sve završilo, La Lavia je jedrima održavala svoj položaj na severnom moru, dok su oficiri pokušavali da raspoznaju brodove i da pronađu koje je naredbe izdao vojvoda od Medine Sidonije. Manuel i Huan stajali su na srednjoj palubi, zajedno s ostalim drugovima iz svoje kabine. Huan odmahnu glavom: "Dok sam živeo u Portugaliji, pravio sam zapušače od plute. Tamo u Lamanšu, bili smo kao zapušač koji je neko ugurao u grlić boce. Dokle god smo bili zavučeni u grlić, bilo je dobro - grlić se sve više sužavao i nikada ne bi mogli da nas izvuku odande. Ali sada su nas Englezi ugurali pravo dole, u samu bocu. Plovimo unaokolo u vlastitom mutljagu. I nikada više nećemo izaći iz boce."
     "U svakom slučaju, ne kroz grlić", složi se jedan od njih.
     "Nikako."
     "Bog će nas odvesti kućama", reče Manuel.
     Huan samo odmahnu glavom.
     Umesto da pokuša da se probije kroz Lamanš, admiral Medina Sidonija je odlučio da Armada zaobiđe Škotsku i vrati se kući. Legra su odveli na admiralski brod i tamo je proveo ceo dan, da pomogne da se odredi kurs, jer on je poznavao Sever bolje od bilo kojeg španskog pilota.
     Izmučena flota uputila se na suprotnu stranu od sunca, još dublje u hladno Severno more. Posle one noći sa zapaljenim brodovima, Medina Sidonija je kažnjavanjem povratio disciplinu. Jednoga dana oni koji su preživeli mnogobrojne bitke u Lamanšu bili su svedoci kada je o križ na jarbolu bio obešen kapetan koji je dozvolio da mu brod isprednjači ispred admiralskog broda, što je sada bilo zabranjeno. Ratni brod je nekoliko puta prokrstario kroz flotu, tako da je svaka posada mogla da vidi leš neposlušnog kapetana kako se ljulja s prečke na katarci.
     Manuel je taj prizor posmatrao s gađenjem. Kad umre, čovek se pretvara u običan džak kostiju; nigde u oblacima nije uspeo da vidi kapetanovu dušu. Možda je kao zvezda repatica pala u more, putujući u pakao. Smrt je zaista bila jedno neobično prelazno stanje. Čudno je što Bog nije ono što dolazi posle nje učinio jasnijim.
     I tako je La Lavia verno pratila svoj admiralski brod, kao i sva ostala flota. Vodio ih je sve više na sever, u carstvo zime. Ponekog jutra, kad bi se ispeli na palubu u jarko žutu svetlost izlazećeg Sunca, drvo na jarbolima i jedra bili su oivičeni ledenjačama, koje su ličile na niske dijamanata. Ponekog dana činilo se da plove kroz more mleka, ispod srebrnog nebeskog svoda. Drugih, pak, dana okean je imao boju sveže modrice, a nebo je bilo jasno i svetloplavo, tako jasno da je Manuel goreo od želje da preživi ovo putovanje. Ali bio je hladan kao smrt. Onih noći kada je goreo u groznici sećao se s isto onoliko ljubavi s koliko se sećao svog prvog domaćeg ognjišta na obali Severne Afrike.
     Svi su patili od hladnoće. Životinje za klanje bile su uginule i kuhinja je bila zatvorena: više nije bilo tople supe. Admiral je naredio da se štedi na hrani, uključujući tu i njega: oskudica ga je prikovala za krevet u kome je ostao sve vreme putovanja. Ali mornari, koji su morali da potežu mokru ili zaleđenu užad, bili su u gorem položaju. Manuel je posmatrao njihova smrknuta lica, postrojena u red da prime po dva dvopeka i jednu veliku šolju vina razblaženog vodom - svoju dnevnu porciju hrane - i zaključio je da će tako nastaviti da plove na sever sve dok sunce ne bude ostalo ispod horizonta i oni ne uđu u ledeno carstvo smrti, na severni pol gde je Božja moć veoma slaba, i gde će svi izdahnuti i umreti istovremeno. I zaista, vetrovi su ih oduvali gotovo do Norveške, i tek uz velike teškoće uspeli su da izrešetana korita svojih brodova okrenu u pravcu zapada.
     Kada su to uradili, otkrili su na trupu La Lavie čitavo tuce novih rupa koje su propuštale vodu, i ljudi, već iscrpljeni naporima da okrenu lađu, sada su morali još i da danonoćno rade na pumpama. Pinta vina i pinta vode dnevno nisu bili dovoljni. Ljudi su umirali kao muve. Dizenterija, nazeb, najmanja povreda; sve se to brzo završavalo smrću.
     Manuel je opet mogao da vidi vazduh. Sada je bio tamnoplav, upadljivo tamniji kad su ga ljudi izdisali, tako da su svi bili obmotani oblacima tamnoplavog vazduha koji su zaklanjali ognjene krune njihovih duša. Svi ranjenici u bolnici su poumirali. Mnogi su u svojim poslednjim trenucima prizivali Manuela; on ih je držao za ruke ili im dodirivao čelo, i kada bi im duše zatreperile odvajajući im se od glava, kao poslednji plamičci iznad ugljevlja vatre koja se gasi, on se molio za njih. Zatim bi drugi ljudi, isuviše slabi da ustanu iz postelje, počinjali da dozivaju, i on bi odlazio i k njima i ostajao uz njih da im pomogne u nevolji. Dvojica takvih ljudi se oporavila od dizenterije, i od tada su ga sve češće pozivali. I sam kapetan je zatražio da ga Manuel dodirne kada se razboleo; ali ipak je umro, kao i većina ostalih.
     Jednog jutra Manuel je stajao s Legrom pored pregradnog zida na srednjem delu broda. Bilo je hladnjikavo i oblačno, more je bilo boje kremena. Vojnici su izvodili svoje konje i gurali ih s palube u more, da bi uštedeli vodu.
     "To je trebalo učiniti onoga časa kada su nas isterali iz Rukavca", reče Legr. "Uzalud smo trošili vodu."
     "Nisam ni znao da imamo konje na brodu", reče Manuel.
     Legr se kratko nasmeja. "Dečko, ti si vrhunska budala. Uvek me iznova iznenadiš."
     Posmatrali su kako konji neprestano padaju u vodu, kolutajući očima, raširenih nozdrva, izbacujući iz sebe oblake plave pare. Kako još samo nekoliko trenutaka pokušavaju da plivaju.
     "Drukčije gledano, možda je trebalo da neke od njih pojedemo", reče Legr.
     "Konjsko meso?"
     "Ne može biti mnogo loše."
     Konji su svi nestajali, zamenjujući plavi vazduh vodom boje kremena. "To je svirepo", reče Manuel.
     "Na toplijim geografskim širinama plivaju još čitav sat", reče Legr. "Ovako je bolje za njih." Pokaza na zapad. "Vidiš li one visoke oblake?"
     "Da."
     "Oni stoje iznad Orknija. Orknija ili Šetlanda, više ni ja nisam siguran gde smo. Biće interesantno da vidimo da li će ove budale uspeti da sprovedu brodove između ostrva a da se ne nasuču." Osvrnuvši se unaokolo, Manuel je uspeo da ugleda samo tuce brodova; verovatno je ostatak Armade bio ispred njih, ispod linije obzorja. Zastao je da razmisli šta je Legr hteo da kaže, pošto je sprovođenje brodova kroz te najsevernije grupe ostrva oko Velike Britanije bilo, prirodno, Legrov zadatak; istog časa Legr zakoluta očima kao oni konji i sruši se na palubu. Manuel i još neki mornari odnesoše ga dole u bolnicu.
     "Posredi je njegovo stopalo", reče brat Lisijen. "Stopalo mu je smrvljeno, i noga mu je istrulila. Trebalo je da mi dozvoli da mu ga odsečem."
     Oko podne Legr se osvesti. Manuel, koji ga ni za trenutak nije napuštao, držao ga je za ruku, ali Legr se namršti i istrže je.
     "Slušaj", reče Legr s mukom. Duša mu je bila još samo mala bela kapica, koja mu je pokrivala zamršenu prosedu kosu. "Naučiću te neke reči koje ti kasnije mogu dobro doći." Polako izgovori: "Tor conaloc an dhia", i Manuel ponovi za njim. "Ponovi još jednom." Manuel je ponavljao te slogove bez prestanka, kao molitvu na latinskom. Legr klimnu glavom. "Tor conaloc an noam dhia." "Dobro. Zapamti te reči zauvek." Posle toga se upilji u daske palube iznad svoje glave i više nije odgovarao ni na jedno Manuelovo pitanje. Osećanja su mu kao senke igrala po licu, jedno za drugim. Konačno skrenu pogled s beskonačnog i pogleda Manuela. "Dodirni me, dečko."
     Manuel mu dodirnu čelo i Legr sklopi oči uz ironičan osmeh: plava kruna od plamena zaleprša mu iznad glave, prođe kroz daske palube i iščeze.
     Sahranili su ga te večeri, uz zadimljen, pakleno mračan zalazak sunca. Brat Lisijen je izgovorio skraćenu misu, mrmljajući tako da ga niko nije mogao čuti, a Manuel je poleđinu svoga medaljona pritiskao na ledenu Legrovu mišicu, sve dok se na njoj nije ocrtao otisak krsta. Onda su ga prebacili preko ograde palube. Manuel je posmatrao, i sam iznenađen zbog smirenosti koja je vladala njime. Još pre nekoliko nedelja vikao je od bola i besa dok je gledao kako đulad komadaju njegove drugove; sada je, pun mira koji nije mogao da shvati, posmatrao kako čovek koji ga je podučavao i štitio tone u čelično sivu vodu i nestaje.

     Dve noći kasnije Manuel je sedeo po strani od svojih preostalih drugova u kabini, koji su svi spavali na gomili, kao mačići. Posmatrao je kako plavi plamičci lutaju iznad njihovih iscrpljenih tela; samo je gledao, ne razmišljajući i ne osećajući ništa. Bio je premoren.
     Otac Lisijen proviri kroz tesna vrata i zašišta: "Manuele! Jesi li tu?"
     "Tu sam."
     "Pođi sa mnom."
     Manuel ustade i krenu za njim. "Kuda ćemo?"
     Otac Lisijan odmahnu glavom. "Vreme je." Sve ostalo što je kazao bilo je na grčkom. Nosio je fenjerčić u kome je gorela sveća i čije su tri strane bile zamračene, i uz njegovo svetlo pronašli su put do kapka kojim se silazilo na najniže palube.
     Manuelova kajuta, iako ispod palube s topovima, ipak nije bila najniža paluba na brodu. La Lavia je bila mnogo veća. Ispod prostorije s ležajima za spavanje bile su još tri palube na kojima nije bilo prozorčića jer su se nalazile ispod nivoa vode. Tu, u večitoj tami bila su sklonjena burad s vodom i s dvopekom, topovska đulad, konopci i druge potrepštine. Prošli su pored barutane, u kojoj su oružari morali da nose papuče od filca, da im varnica s okovanih čizama ne bi raznela ceo brod. Pronašli su kapak ispod kojeg su visile lestvice od užeta ka još nižoj palubi od te. Na svakom nivou prolazi su postajali sve uži, i morali su da se saginju. Manuel je bio zaprepašćen kada su sišli još jednom jer je zamišljao da su već na samoj kobilici broda, ili u nekoj čudnoj komori obešenoj ispod nje u vodu, ali Lisjen je znao gde su. Silazili su sve niže, kroz lavirint mračnih, drvenih hodnika. Manuel je već odavno izgubio orijentaciju i držao je Lisijena za ruku od straha da se slučajno ne razdvoje i on ostane beznadežno zarobljen u utrobi broda. Konačno su stigli do vrata na kraju jednog uzanog hodnika. Lisijen pokuca na njih i nešto prošišta, jakim šapatom, i vrata se otvoriše, propuštajući toliko svetlosti da se Manuelu zavrtelo u glavi.
     Posle tih prolaza, soba u koju su ušli učini mu se veoma prostrana. Bila je to ostava za sidrenjak, smeštena na pramcu broda, tačno iznad kobilice. Od susreta sa zapaljenim brodovima, La Lavia je imala još veoma malo rezervnih užadi, i ono što je preostalo sada je ležalo smotano po uglovima sobe. Ona je bila osvetljena svećama, zabodenim u male metalne svećnjake, ukovane u bočne grede. Na podu je ležao sloj vode, debeo bar jedan inč, u kome se svaki plamičak iz svećnjaka ogledao kao bela, svetla tačkica. Obli zidovi bili su vlažni i presijavali su se. U sredini sobe bio je uspravno postavljen jedan sanduk i pokriven komadom tkanine. Oko njega je stajalo nekoliko ljudi: jedan vojnik, jedan od nižih oficira i neki mornari koje je Manuel poznavao samo iz viđenja. Providni plameni čvorovi boje kobalta iznad njihovih glava dodavali su plavičast odsjaj svetlosti u sobi.
     "Spremni smo, oče", reče jedan od tih ljudi Lisijenu. Fratar povede Manuela do jednog mesta blizu uspravljenog sanduka, a ostali se poređaše u krug oko njih. Pored zida u pravcu krme, ispred procepa na mestu gde su zidovi korita bili loše spojeni s podom prostorije, Manuel ugleda dva velika pacova blistave, smeđe dlake, koji su treptali i užurbano mrdali zaliscima iznenađeni ovom neuobičajenom aktivnošću. Manuel se namršti i jedan od pacova pljusnu u vodu koja je prekrivala pod i plivajući podvuče se ispod zida, mlatarajući repom gore-dole tako da je ličio na malu zmiju, što je Manuelu i otkrilo njegovu pravu prirodu. Drugi pacov nije ustuknuo i samo je treptao svojim okruglim očicama, čvrsto uzvraćajući na Manuelov neljubazni pogled.
     Iza sanduka Lisijen dobro pogleda svakoga od prisutnih i poče da čita na latinskom. Manuel je razumeo prvi deo: "Verujem u Boga Oca, svedržitelja, tvorca neba i zemlje, i svih stvari vidljivih i nevidljivih..." Od toga mesta Lisijen nastavi da čita, snažnim ali blagim glasom, molećivo ali ponosito. Pošto je završio vjeruju uzeo je drugu knjigu, onu malu koju je uvek nosio sa sobom, i pročitao na španskom:
     "Znaj, o, Izraele, da je ono što ljudi nazivaju životom i smrću samo nalik na bele i crne perle, nanizane na konac; a ta nit neprestane promene je moj vlastiti, nepromenljivi život, koji sve povezuje u jednu beskrajnu nit malih života i malih smrti.
     Vetra skreće brod s njegovog puta nad dubinama: lutajući vetrovi čula bacaju čovekov um da zaluta nad dubinama.
     Ali, počuj! Doći će dan kada će svetlost koja jeste utišati sve vetrove, i svezati svaku mrsku, tečnu tamu; i sva tvoja staništa biće blagoslovena belim sjajem što silazi iz krune."
     Dok je Lisijen to čitao, vojnik se polako kretao po sobi. Prvo je na vrh sanduka postavio pliticu s dvopekom isečenim u kriške; hleb je bio stvrdnut, kao što uvek biva posle više meseci na moru, i neko se postarao da ga iseče na kriške koje je potom uglačao u naforu boje meda, tako tanku da se providela. Mestimične rupe koje su izdubili crvi davale su im izgled starih dukata, iskovanih u ravnu pločicu i s rupom probušenom u sredini da bi se iskoristili za nakit.
     Zatim vojnik podiže iza sanduka jednu praznu staklenu bocu odsečenog grlića tako da je ličila na pehar. Uzevši drugom rukom jednu pljosku, napuni pehar do polovine onim groznim vinom s La Lavie. Spustivši pljosku obiđe celu grupu dok je fratar završavao čitanje. Svako od prisutnih imao je na rukama posekotine koje su stalno krvarile, manje ili više, i svaki čovek otvori jednu takvu posekotinu iznad pehara koji mu je vojnik pružio da bi iz nje iscurila jedna kap i pala u pehar, sve dok vino nije toliko potamnelo da je Manuelu, koji je opažao plavetnilo svetlosti, izgledalo da je tamnoljubičasto.
     Vojnik stavi pehar pored plitice s naforom na sanduk. Otac Lisijen je završio čitanje, pogledao na sanduk i izrecitovao poslednju rečenicu: "O, svetiteljke ognjene! Osvetlite duboke pećine čula; sjajem natprirodnim podarite svetlost i toplotu svojim najdražima, da bismo postali jedno s vama." Uzevši pliticu u ruku krenuo je po sobi, stavljajući svakome po parče nafore u usta. "Telo Hristovo, žrtvovano za tebe. Telo Hristovo, žrtvovano za tebe."
     Manuel uze komadić nafore između zuba i poče ga žvakati. Najzad je shvatio šta rade. Bila je to pričest za mrtve: služba za Legra, služba za sve njih, jer svi su bili osuđeni da umru. Iza vlažnog, povijenog zida te komore nalazilo se debelo more, pritiskalo je drvene zidove, pritiskalo njih same. Na kraju će ih sve progutati, i potonuće da postanu hrana ribama, a posle toga će im kosti ukrašavati dno okeana, tamo gde Gospod retko zalazi. Manuel je jedva uspeo da progura sažvakani dvopek pored grudve koja mu se skupila u grlu. Kada je otac Lisijen podigao onu polovinu flaše i primakao mu je usnama, izgovarajući: "Krv Hristova, prolivena za tebe", Manuel ga zaustavi. Uze flašu iz fratrove ruke. Vojnik krenu prama njemu, ali Lisijen ga zaustavi pokretom ruke. Tada fratar kleknu ispred Manuela i prekrsti se, ali u suprotnom pravcu, onako kao Grci, s leva na desno, a ne kako treba. Manuel reče "Ti si krv Hristova", i podiže polovinu flaše do Lisijenovih usta, nagnuvši je, da bi mogao da pije.
     Isto je učinio sa svakim od ljudi, uključujući i vojnika. "Ti si Hristos." Ovo im je bilo prvi put u životu da učestvuju u tom delu pričesnog obreda, i neki od njih su jedva uspevali da gutaju. Kada su svi pili, Manuel podiže flašu do svojih usana i iskapi je do kraja. "Knjiga oca Lisijena kaže: i sva tvoja staništa biće blagoslovena belim sjajem koji je kruna ognjena, i mi ćemo postati Hristos. I bi tako. Pili smo i postali smo Hristos. Pogledajte..." pokaza prstom na onog pacova koji nije pobegao i koji je sada sedeo na stražnjim nogama, trljajući prednje šapice jednu o drugu, tako da je izgledalo kao da se moli Bogu, ne skidajući svetlucave, okrugle očice s Manuela - "čak i životinje to znaju." On prelomi komad nafore od dvopeka i saže se da ga da pacovu. Pacov prihvati komadić među šapice i pojede ga. Dozvolio je da ga Manuel dodirne. Uspravljajući se, Manuel oseti kako mu je krv pojurila u glavu. Ognjene krune blistale su na svakoj glavi, dižući se visoko iznad njih, tako da su vatreni jezici lizali grede na tavanici, ispunjavajući sobu svetlošću - "Evo ga!" povika Manuel. "Dodirnuo nas je svetlom svojim, zar ne vidite!" on svakome od njih dodirnu čelo i vide kako im se oči šire kada su, zaprepašćeni, ugledali goruće duše svojih drugova, i kako pokazuju rukom jedan drugome na glavu, a potom se svi zagrliše u jasnoj, beloj svetlosti, dok su im suze tekle niz obraze i čekinjave brade se razdvajale u širokom osmehu. Pacov uplašeno pljusnu i podvuče se pod napukli zid, a oni su se smejali, i smejali, i smejali.
     Manuel rukom obgrli fratra, čije su oči blistale od radosti. "Dobro je", reče Manuel, kada su se malo smirili. "Bog će nas odvesti kući."
     Vratili su se na gornju palubu poput dečaka koji se igraju po pećini koju dobro poznaju.

     Armada je uspela da prođe kroz grupu ostrva Orkni i bez Legra, iako pojedini brodovi tek što se nisu nasukali. Onda su opet izašli na otvorenu pučinu Severnog Atlantika, gde su valovi bili veći, njihov pad strmiji, a vrhovi visoki kao uzvišenja na pramcu i krmi La Lavie, a kasnije čak i viši.
     Vetrovi su duvali s jugozapada, mnogo jači olujni vetrovi koji nikada nisu jenjavali, i posle tri nedelje nisu bili nimalo bliže Španiji nego kada su se provukli između Orknija. Situacija na La Laviji bila je očajna, kao i u ostaloj floti. Ljudi su na La Laviji umirali svakodnevno i bili bacani preko ograde bez ikakvih obreda, izuzev što bi im Manuel pritisnuo svoj medaljon na mišicu. Smrt je smanjila oskudicu u hrani i vodi, ali je još bilo teško. La Lavia je sada imala još samo neku vrstu avetinjske posade, koja se uglavnom sastojala od vojnika. Nije ni njih bilo dovoljno za rad na pumpama, a Atlantik je svakoga dana stvarao nove rupe na već izbušenom koritu broda. Voda je počela da prodire u takvim količinama da je zamenik pokojnog kapetana - koji je svojevremeno krenuo na put kao treći pomoćnik na brodu - odlučio da smesta moraju pravo za Španiju, ne skrećući ka malo poznatoj zapadnoj obali Irske. Tu odluku je podržalo i nekoliko drugih kapetana oštećenih brodova i prenelo je glavnini flote, koja je plovila ispred njih na zapad pre nego što skrene na jug ka Španiji. Medina Sidonija je dao svoj pristanak s bolesničke postelje, i La Lavia skrenu na jug.

     Na žalost, oluja udari upravo sa severa-severozapada, ubrzo pošto su skrenuli u pravcu domovine. Bili su bespomoćni. La Lavia je propadala u ogromne vodene ponore i na nju je odozgo padao jedan greben talasa za drugim, sve dok žalosna trupina nije ležala tik izvan zaklonjene obale, Irske.
     To je bio kraj, i svi su to znali. Manuel je znao, jer se vazduh obojio u crno. Oblaci su bili nalik na hiljade crnih engleskih topovskih đuladi, dok su se valjali u debelim slojevima iznad pročišćenog dela neba, koje kao da je visilo odmah iznad katarke, bljujući munje u more kad god bi se dovoljno jako sudarili. Vazduh ispod oblaka bio je takođe crn, samo nešto malo manje gust; vetar, isto toliko opipljiv kao i talasi, vijorio se oko jarbola u zamagljenom besu. Drugi ljudi su uspevali da nazru obalu prema kojoj ih je gonio vetar, ali Manuel nije, od prevelikog crnila. Ti ljudi su vikali u strahu; izgleda da je zapadna obala Irske bila živa stena, kao odsečena nožem. To je bio kraj.
     Manuel je mogao samo da se divi trećem pomoćniku, sada kapetanu, koji je sam preuzeo točak kormila i dovikivao stražaru na vrhu glavne katarke da pronađe neki zaliv u stenju prema kome ih je nosio vetar. Ali ni Manuel, kao ni većina ljudi, nije poslušao naredbu pomoćnika da ostane na svom položaju, jer to je sada već očigledno bilo besmisleno. Jedni su se grlili i opraštali na uzdignutim delovima krme i pramca, drugi drhtali od straha, pribijajući se uz pregradne zidove. Mnogi su prišli Manuelu i tražili da ih dodirne, i Manuel im je rukom dodirivao čela dok je ljutito išao u krug po pramcu. Čim bi ih Manuel dodirnuo, neki bi odleteli pravo u nebo, dok bi drugi skočili preko ograde i pretvarali se u delfine čim bi dodirnuli vodu, ali Manuel je jedva i primećivao šta se događa jer se molio, molio iz sveg glasa.
     "Zašto ta oluja, Gospode, zašto? Prvo su nas zadržavali vetrovi sa severa, i to je glavni razlog zbog kojeg sam ja uopšte tu gde sam. Znači hteo si da budem tu, ali zašto, zašto, zašto? Huan je mrtav, i Legr je mrtav, i Pietro je mrtav, i Habedin je mrtav i svi mi ostali uskoro ćemo biti mrtvi, ali zašto? To nije pravedno. Obećao si da ćeš nas odvesti kući." U besu dograbi svoj nož za sečenje fitilja, siđe na srednji deo broda i priđe glavnoj katarci. Zario je nož duboko u drvo, niz vlakna. "Evo ti! Ovo ja kažem na tvoju oluju!"
     "Čekaj, to je bogohuljenje", reče Legr izvlačeći nož iz katarke i bacajući ga preko ograde. "Dobro znaš šta znači probosti katarku. I to još u oluji kao što je ova - uvredićeš bogove mnogo starije od Isusa, i mnogo moćnije od njega."
     "Ko mi priča o bogohuljenju", odvrati Manuel. "I još se pitaš zašto i dalje bez spokoja lutaš morima kao duh, kad govoriš takve stvari. Trebalo bi da budeš oprezniji." Podiže pogled i ugleda svetu Anu, koja je s križnog jarbola davala uputstva trećem pomoćniku. "Jesi li čula šta je Legr rekao?" Nije ga čula.
     "Jesi li zapamtio reči kojima sam te naučio?" upita Legr.
     "Dabome. Slušaj, nemoj me više gnjaviti, Legr, uskoro ću i ja biti avet kao i ti." Legr se odmače, ali Manuel se predomisli i zapita: "Legr, zašto nas Bog ovako kažnjava? Pa, u njegovo ime smo krenuli u krstaški rat, zar ne? Ništa ne razumem."
     Legr se nasmeši i okrete mu leđa, i Manuel tek tada vide da on ima krila, s perjem belim kao sneg u crnoj tmini okolnog vazduha. On uhvati Manuela za mišicu. "Ti znaš isto onoliko koliko i ja." Snažno lepećući krilima podiže se u vazduh i odlete žurno na istok, kroz crninu, nalik na galeba.
     Uz pomoć svete Ane treći pomoćnik je upravo pronašao procep u stenju, koji se širilo u poveći zaliv. I drugi brodovi Armade već su ga bili otkrili, i već su se razbijali o široki plićak dok je La Lavia hramala ka obali. Pramac se nasuka i smesta poče raspadanje. Supasti talasi sručiše se preko nakrivljene srednje palube i Manuel pomoću lestvica skoči na uzdignuti pramac, o koji su sada lupali delovi polomljenog prednjeg jarbola zajedno s trouglastim jedrima. Glavna katarka se sruši preko ivice broda, i onaj bok lađe koji je bio izložen vetru pršte u komadiće, kao bure s trulim drvetom, i prekri ga voda, njima naočigled. Među daskama koje su plivale unaokolo Manuel ugleda jednu u koju je još bilo zariveno crno đule, bez sumnje, ono isto koje je sveta Ana skenula s putanje da bi ga spasla. Setivši se tako da mu je već jednom spasla život, Manuel se primiri i poče da čeka da se ona pojavi. Obala je bila daleko svega nekoliko brodskih dužina, i jedva se videla u gustom, crnom vazduhu; Manuel nije umeo da pliva, kao ni većina drugih, i već je s nestrpljenjem tražio pogledom svetu Anu kada se pored njega stvori fratar Lisijen, u svojoj crnoj mantiji. On vikom nadjača vrisak crnog vetra: "Ako se uhvatimo za dasku, stići ćemo do obale."
     "Ti pođi prvi", prodera se Manuel. "Ja čekam svetu Anu." Fratar slegnu ramenima. Vetar mu podiže mantiju i Manuel vide da Lisijen pokušava da spase brodsko zlato namenjeno svetim obredima koje je bilo u obliku lanca obmotano oko fratrovog struka. Lisjen se uputi ka ogradi i skoči preko nje na balvan koji su talasi odnosili od broda. Ali promašio je okrugli balvan i istog trenutka potonuo.
     Voda se sada već prelivala i preko uzdignutog pramca, i uskoro će ga ogromni, zapenjeni talasi otkinuti od korita. Većina ljudi je već bila napustila olupinu, poveravajući svoj život nekom od plovećih drvenih otpadaka. Ali Manuel je i dalje čekao. Baš kada je počeo da se brine, ugleda blagoslovenu baku Isusovu, gde stoji među drugim prilikama na obali koju je jedva nazirao, i maše mu. Hodala je po beloj vodi, i on shvati. "Pa, naravno, mi smo postali jedno s Hristom! Hodaću po vodi do obale, kao što je i On jednom učinio." Okuša površinu jednom cipelom; delovala je pomalo, hm, nesigurno, ali moći će da posluži - biće kao pod njihove, sada već uništene kapele, na kome je tanki sloj vode pokrivao dobru, čvrstu površinu koju je Bog stvorio. I tako Manuel zakorači na sledeći talas koji je prolazio pored ruba uzdignutog pramca i pljusnu duboko u uskovitlanu vodu.
     "Hej!" koprcao se na sve strane boreći se da izbije na površinu. "Hej!" Ali ovoga puta nije dobio nikakav odgovor od svete Ane; samo hladnu, slanu vodu. Upustio se u mučni proces davljenja, sećajući se kako se jednom borio s vodom dok je još bio mali, i otac ga je odveo na obalu u Maroku, da vidi galiju punu hodočasnika za Meku kako se veslajući udaljava ka moru. Ništa nije manje ličilo na irsku obalu od one vedre, tople, požutele plaže, a on i otac su bili zagazili u plićak da se malo brčkaju i love limunove. Otac bi bacio limunove u dublju vodu, gde su plutali i poskakivali tik ispod površine, a Manuel bi nevešto otplivao da ih vrati, smejući se i zagrcnjavajući se u vodi.
     Pred očima su mu savršeno jasno igrali ti isti limunovi, dok se šmrčući, kašljući i pljuskajući na sve strane još jednom borio da isturi glavu iz ledene supe. Limunovi koji plutaju u zelenom moru, limunovi obli i elastični, boje sunca kada se nađe nisko iznad jutarnjeg obzorja... blago poskakuju tik ispod površine, a tu i tamo im se ukazuje po neki čvorić. Manuel se pravio da je limun, a istovremeno je pokušavao da se seti onog primitivnog načina plivanja, poput psa u vodi, kojim se kretao po plićacima. Ruke - guraj njima naniže. Nije uspevalo. Talasi ga izbaciše, baš kao limun, u plićak. Udari se o dno i ustade. Voda mu je dopirala samo do struka. Drugi ga talas tresnu u leđa i on opet izgubi dno. Nije pošteno! pomisli. Lakat mu se zabode u pesak, i on se izvi u vodi i ustade. Ovoga puta bila mu je samo do kolena. Držao je na oku izdajničke talase koji su jedan za drugim izbijali iz tmine, i teturao se kroz njih ka obali, prekrivenoj šljunkom i busenjem naplavljenih algi.
     Daleko dole niz obalu vide mornare, svoje drugove, preživele brodolomnike koji su se dočepali obale. Ali eno među njima nekih vojnika na konjima. Engleski vojnici, na konjima i peške - Manuel zastenja kad shvati šta se događa - ubijali su mačevima i toljagama iscrpljene ljude, popadale po algama koje je voda nanela na plažu. "Ne!" vrisnu Manuel. "Ne!" Ali nije se prevario. "O, Gospode!" reče i klonu u sedeći položaj. Tamo, niz obalu, vojnici su kijačama ubijali njegovu braću, razbijajući krhka jaja njihovih lobanja iz kojih su žumanca mozgova curila u pepeo od morske trave. Manuel obamrlim pesnicama stade da udara o pesak. Ispunjen užasom toga prizora, posmatrao je konje kada, nalik na divovske senke, ustuknu u mrak. Približavali su mu se preko plaže. "Postaću nevidljiv", odluči. "Sveta Ana će me učiniti nevidljivim." Ali, setivši se kako je nameravao da hoda po vodi reši da i sam malo potpomogne čudu, tako što će se oteturati preko plaže i zavući se ispod jedne izuzetno velike gomile osušenih algi. Naravno, i bez toga je bio nevidljiv, ali pokrivač od suvih algi će ga zagrejati. Misleći o tome stade da drhti, da drhti, i prostre se po tlu obamro kao i njegove ruke.

     Kada se probudio, vojnici su već bili otišli. Njegovi drugovi ležali su razbacani po plaži kao naplavine; gavranovi i vuci su se okupljali oko njih. Nije mogao dobro da se kreće. Trebalo mu je celih pola sata da pokrene glavu i osmotri plažu, i još pola sata da se oslobodi iz gomile algi. A onda je opet morao da legne.
     Kada je opet došao k sebi, video je da leži pored ogromnog panja, nekog starog komada drveta koji je nanela voda, a godine kotrljanja po pesku uglačale ga kao srebro. Vazduh je opet bio prozračan. Mogao je da oseti kako ulazi i izlazi iz njega, ali više nije mogao da ga vidi. Sunce se još nije pojavilo; svanulo je, i oluja je utihnula. Svaki pokret tela za Manuela je bio potpun i savršen napor, potpun i savršen doživljaj. Mogao je da vidi sebe sasvim duboko ispod kože, koja je izgledala kao usoljena. Izgubio je svu odeću, izuzev iscepanih ostataka pantalona oko struka. Prikupivši svu snagu volje, naterao je mišicu da mu pokrene ruku i ukrućenim kažiprstom dotakao je panj. Mogao je da ga oseti. Još je bio živ.
     Ruka mu klonu na pesak. Ono mesto na drvetu koje je dodirnuo sada se menjalo, postajalo svetlozelena tačka okružena srebrom. Tanka, zelena grančica izbila je iz te tačke i stala da raste ka suncu; dok je postajala sve deblja, listovi su počeli da se razmotavaju iz nje, i pred Manuelovim očaranim pogledom, pojavi se pupoljak i otvori se: bela ruža, koja je vlažno sijala na beloj jutarnjoj svetlosti.
     Uspeo je da se podigne na noge i donekle pokrije svoju golotinju suvim algama, a zatim i da otpešači četvrt milje u kopno, i tada je naišao na ljude. Tačnije rečeno, bilo ih je troje, dva muškarca i žena. Manuel nije mogao da zamisli ljude divljačnijeg izgleda: muškarci su nosili brade koje nikada nisu bile podsečene, a ručerde su im bile kao u Legra. Žena je izgledala baš kao njegov minijaturni portret svete Ane, sve dok mu nije prišla bliže i on opazio da je prljava, da su joj zubi polomljeni i koža išarana kao trbuh u psa. Takvu pegavost još nikada nije video, i buljio je u nju, isto onako kao što su ona i njeni pratioci blenuli u njega. Bojao ih se.
     "Sakrijte me od Engleza, molim Vas", reče on. Na reč Engleza muškarci se namrštiše i nakriviše glave. Stadoše nešto da mu trtljaju na jeziku koji nije znao. "Pomozite", reče on. "Ne znam šta govorite. Pomozite mi." Pokušao je sa španskim i sicilijanskim i portugalskim i arapskim. Ljudi su izgledali ljutito. Pokušao je na latinskom i ustuknuli su. "Verujem u Boga Oca, svedržitelja, tvorca neba i zemlje i u sve stvari, vidljive i nevidljive." Poče histerično da se smeje: "Naročito nevidljive." Zgrabi svoj medaljon i pokaza im krst. Proučavali su ga, očevidno zbunjeni.
     "Tor conaloc an dhia", reče ne misleći šta govori. Sve četvoro poskočiše. A onda mu dva muškarca priđoše da ga podupru s obe strane. Nešto su mu govorili, mašući onom drugom, slobodnom rukom. Žena se nasmešila i Manuel je video da je mlada. On opet izgovori one reči a oni mu još nešto ispričaše. "Hvala ti, Legr", reče on. "Hvala ti Ana. Ana", obrati se devojci i pruži joj ruku. Ona zaciča i ustuknu. On opet izgovori onu rečenicu. Muškarci ga podigoše na ruke, jer više nije mogao da hoda, i poneše ga preko osušene morske trave. On se nasmeja i poljubi ih obojicu u obraz, na šta oni prsnuše u smeh, i on ponovi magičnu rečenicu i stade da tone u san i nasmeši se i opet izgovori onu rečenicu. Tor conaloc an dhia. Devojka mu ukloni mokru kosu s očiju; Manuel je prepoznao taj dodir, i osetio je kako se u njemu nešto rascvetava.

     - smilujte se, u ime Boga -









Dejvid Brin: KRISTALNE KUGLE
     1.
     Bila je srećaprava što sam odmrznut kada sam odmrznut... iste one godine kada je daleksonda 992573-aa4 poslala nazad izveštaj da je pronašla dobrozvezdu sa razbijenom kristalkuglom. Bio sam jedan od samo dvanaest životoplih svemiraca u to vreme, pa sam, sasvim prirodno, određen da učestvujem u toj pustolovini.
     U početku ništa nisam znao o tome. Kada je vertiklet stigao, upravo sam se peo obroncima Sicilijanske zaravni, u velikoj dolini u koju je nedavno ledeno doba pretvorilo Sredozemno more što sam ga nekada znao. Sa još pet tek probuđenih Spavača došao sam da kampujem i skitam kroz ovo čudo dok se ne priviknemo na novo doba.
     Predstavljali smo šaroliki izbor iz raznih doba, mada sam ja bio najstariji. Upravo smo se vratili iz obilaska ruševina davno potonule Atlantide, i pešačili smo šumskom stazom pod večernjim sjajem prsten-grada, visoko iznad naših glava. Tokom vekova koje sam proveo u duboksnu, uvećao se svetlucavi, savitljivočvrst industambeni pojas oko našeg sveta. U srednjim geografskim širinama noć je sada bila bleda. Bliže ekvatoru, gotovo da se nije razlikovala od dana, toliko je svetlotraka na nebu bila sjajna.
     Noć više nikada nije ni mogla biti ista onakva kakva je bila u detinjstvu moga dede, pa čak i kada bi se uklonile sve čovekove rukotvorine. Jer od dvadeset drugog veka postojale su Krhotine, i bacale svetlost koja se prelivala tamo gde su nekada bile samo galaksije i zvezde.
     Nije nimalo čudno što se niko nije usprotivio proterivanju noći sa Zemljopovrši. Ljudi na malimtelima mogli su da posmatraju Krhotine, ali Zemljani nisu osećali neku naročitu potrebu da zure u te neprijatne podsetnike.
     Pošto sam tek godinu dana bio odmrznut, još nisam bio spreman čak ni da upitam koji je vek, a kamoli da tražim kakvu prolaznu profesiju za ovaj život. Probuđeni spavači obično su imali na raspolaganju otprilike deset godina za uživanje i istraživanje razlika koje su nastale na Zemlji i u Sunčevom sistemu pre no što bi morali bilo šta da izaberu.
     To se naročito odnosilo na svemirce poput mene. Država - besmrtnija od bilo kog svog gotovo besmrtnog člana - gajila je nostalgičnu naklonost prema nama čudnima, oficirima jedne gotovo izumrle službe. Kada bi se koji svemirac probudio, njega ili nju bi hrabrili da pođe u obilazak izmenjene Tere i traga za neobičnostima, pri čemu im se niko ne bi uplitao u posao. Čak bi mogao da sanja kako istražuje neki novi dobrosvet, na koji nijedan čovek još nije kročio, i da ne udiše isti onaj vazduh koji mu je već toliko puta prošao kroz pluća tokom nebrojenih vekova.
     Očekivao sam da ću nesmetano ići svojim putem ponovnog rađanja. Stoga sam se začudio kada sam te večeri na bokošumi Sicilije ugledao bledo-žućkasti Sol-Vladin vetriklet koji je iznikao iz bedema čipkastih oblaka i krenuo prema logorištu, gde se moja skupina vremeizbačenih lutalica smestila da odrema i neobavezno popriča o događajima od toga dana.
     Svi ustadosmo i stadosmo da ga posmatramo kako se približava. Ostali kamperi sumnjičavo su se zgledali kada je vertiklet krenuo prema nama. Pitali su se ko bi to mogao biti toliko važan da prisili uvek-učtive Svetkompove da se umešaju u naš privatni život, poslavši ovu suzupadalicu ispod brežuljaka Palerma da se parkspusti tamo gde joj nije mesto.
     Zadržao sam za sebe svoja tajna osećanja. Ta stvar je došla po mene. Znao sam to. Ne pitajte me kako. Svemirci jednostavno znaju. I to je sve.
     Mi koji smo bili tamo napolju iza razmrskanih Krhotina Solove razbijene kristalkugle, i spolja gledali žive svetove unutar dalekih ljuštura...mi smo ti koji su prislanjali svoja lica uz staklo radnje sa slatkišima, zureći unutra u ono šta nismo mogli da imamo. Mi smo ti koji su shvatili dubinu naše oskudice i način na koji se Vaseljena našalila s nama.
     Milijardama ljudi - onima koji nikada nisu napustili okrilje Solove blage, žute ljubaznosti - bili su potrebni psiheri da im pričaju o nepopravljivim traumama koje su podnosili. Većina ljudi provlačila se kroz život pateći samo povremeno od velikodepresije, koja se lako lečila, ili završavala konačnom.
     Ali mi svemirci smo zatresli rešetke našeg kaveza. Mi znamo da su naše neuroze posledica velike lakrdije Vaseljene.
     Krenuo sam prema čistini na koju se spuštao Sol-vladin vertiklet. Tako su moji kampdrugovi imali koga da okrive za ovu smetnju. Mogao sam da osetim njihove zažarene poglede.
     Bledo-žućkasta suzapadalica se otvori, i iz nje iziđe jedna visoka žena. Bila je lepa poput kakvog kipa, a ta vrsta stroge lepote nije bila u modi na Zemlji za vreme četiri moja prethodna života. Bilo je očigledno da se nikada nije podvrgla biooblikovanju.
     Iskreno priznajem da je u prvi mah nisam prepoznao, mada smo bili tri puta venčani tokom ovih sporih godinačekanja.
     Prvo što sam uočio, pre svega drugog, bilo je to da je na sebi imala našu uniformu... uniformu Službe koja se "učaurila" (o, zastarelog li izraza!) pre mnogo hiljada godina.
     Srebro na tamno plavom, i oči koje su se slagale s tom bojom... "Elis", prošaptah posle nekoliko trenutaka. "Zar konačno?"
     Ona priđe i uhvati me za ruku. Mora da je znala koliko se osećam slab i napet.
     "Da, Džošua. Jedna od sondi pronašla je još jednu slomljenu ljušturu."
     "Sigurno? Je li u pitanju dobrozvezda?"
     Ona klimnu glavom, očima mi to potvrdivši. Crne kovrdže uokviravale su joj lice, svetlucajući poput traga rakete.
     "Sonda je uključila alarm klase A." Ona se osmehnu. "Svuda oko te zvezde su Krhotine, razmrskane i sjajne poput Oort-neba Sola. Sonda je izvestila da unutra postoji neki svet! Svet koga možemo dotaći!"
     Nasmejah se glasno i privukoh je k sebi. Bilo mi je jasno da kamperi iza mene ne potiču iz vremena u kome se to činilo, jer su počeli užasnuto da mrmljaju.
     "Kada? Kada su stigle te vesti?"
     "Saznali smo to ima već nekoliko meseci, neposredno pošto si se otkravio. Svetkompovi su zahtevali da ti omogućimo godinu dana za buđenje, i ja sam došla čim je ona istekla. Dovoljno smo dugo čekali, Džošua. Moiš Bok vadi sve sadažive svemirce.
     "Džošua, želimo da dođeš. Potreban si nam. Naša ekspedicija kreće za tri dana. Hoćeš li nam se pridružiti?"
     Nije ni trebalo da pita. Ponovo se zagrlismo. Ovog puta morao sam da treptanjem odagnam suze.
     Poslednjih nedelja, dok sam lutao, razmišljao sam o tome čime ću da se bavim u ovom životu. Ali radosti nad radostima, nije mi ni palo na pamet da ću ponovo biti svemirac! Ponovo ću nositi uniformu i dalekputovati prema zvezdama!

     2.
     Projekat je bio obavijen velom potpune tajne. Psiheri Sol-Vlade smatrali su da rasa ne bi podnela još jedno razočaranje. Plašili su se epidemije velikodepresije, a nekolicina je čak pokušala da nas spreči da organizujemo ekspediciju.
     Na sreću, Svetkompovi su se prisetili svog obećanja. Mi svemirci smo se davno složili da prekinemo sa istraživanjima i pothranjivanjem ljudskih nada tako što bismo i dalje pokušavali. Za uzvrat, odaslata je milijarda robota daleksondi, i nama je obećano da ćemo moći da istražimo svaki izveštaj o razbijenim ljušturama koji one pošalju.
     Kada smo Elis i ja stigli na Haron, ostali su već gotovo završili sa proverom broda koji je trebalo da uzmemo. Nadao sam se da ćemo dobiti Roberta Rodžersa ili Ponsea de Leona, brodove kojima sam nekada komandovao. Ali umesto njih izabrali su starog Pelenora. Taj brod biće dovoljno velik za ono što smo imali na umu, ali ne i nezgrapan.
     Tegljači Sol-Vlade ukrcavali su deset hiljada telesa još dok je šatl koji je prevozio Elis i mene prolazio pored Plutona i otpočeo da manevriše radi spajanja. Ovde napolju, na deset procenata puta do Ruba, Krhotine su blistale svetlosjajem neverovatnih boja. Pustio sam Elis da pilotira, i zagledao se napolje u sjajne delove Solove razbijene kristalkugle.
     Kada je moj deda bio dečak, na Haronu je bilo isto ovako živo. Hiljade uzbuđenih muškaraca i žena okupili su se tada oko asteroidnog broda veličine pola kakvog omanjeg meseca, ukrcavajući prave arke budućih kolonista punih nade, njihove životinje i njihove potrebštine.
     Ti rani istraživači znali su da nikada neće ugledati svoje konačno odredište. Ali nisu bili tužni. Nisu patili od velikodepresije. Ti ljudi krenuli su u svom tako-primitivnom prvom zvezdanom brodu puni nade za svoje prapraunuke - i za svet za koji su pomoću svojih osetljivih teleskopa utvrdili da je zelen i prijatan, i da kruži oko zvezde Tau Ceti.
     Deset hiljada godinačekanja kasnije, bacih pogled na mamutsko Haronovo pristanište iznad kojeg smo prolazili. Dole su ležali mnogobrojni redovi usidrenih zvezdanih brodova. Tokom milenijuma, sagrađeno ih je na hiljade, od generacijskih brodova i hiberna-tegljača do probijača-otpremnika i velikogizdavih crvorupih-obrušivača.
     Svi su oni ležali tamo dole, svi osim onih nekoliko koji su bili uništeni, ili čija se posada ubila iz očajanja. Svi su se vratili na Haron, i svi su pretrpeli neuspeh.
     Posmatrao sam najdrevnije trupove, generacijske brodove, i razmišljao o onom danu iz dedine mladosti, kada je Tragač radosno prešao preko Ruba i sudario se pri brzini od jednog procenta brzine svetlosti sa unutrašnjom stranom Solove kristalkugle.
     Ta prvoposada nikada nije saznala šta ih je pogodilo.
     Upravo su prolazili kroz najudaljenije plićake Solarnog sistema... Oortov oblak, u kome su milijarde kometa strujale poput snežnih pahulja van snažnog domašaja Sunca.
     Tragačevi uređaji tragali su kroz redak oblak, dodirujući izdvojene strujeće lopte leda. Budući kolonisti nameravali su da se bave naukom za vreme dugog putovanja. Među pitanjima koje su nameravali da reše nalazilo se i ono o tajni mase kometa.
     Astronomi su se vekovima pitali zašto su praktično sva ta ledena tela otprilike iste veličine... nekoliko milja u prečniku?
     Uređaji Tragača brazdali su svemir tragajući za znanjem. A njegovi piloti nisu znali da će požnjeti Šalu Bogova.
     Kada se sudario sa kristalkuglom, ona je suknula zajedno sa njim na daljinu od više svetlosnih minuta. Tragač je imao vremena da na brzinu laseremituje poruku nazad na Zemlju. Znali su samo da se dešava nešto čudno. Nešto je počelo da ih razdire, kao da se samo tkanje svemira kidalo!
     A onda se kristalkugla razbila.
     A tamo gde se nekada nalazilo deset milijardi kometa sada ih je bilo deset kvadriliona.
     Niko nikada nije pronašao olupinu Tragača. Možda je ispario. Gotovo polovina ljudske rase izginula je u borbi protiv kometa, i u vreme kada su planete ponovo bile bezbedne, mnogo vekova kasnije, Tragača već odavno nije bilo.
     Nikada nismo saznali kako, kakvom slučajnošću su uspeli da rascepe školjku. Ima još onih koji zastupaju mišljenje da posada uopšte nije ni znala za postojanje kristalkugli i da im je to omogućilo da postignu ono što od tada izgleda nemoguće.
     Sada Krhotine osvetljavaju nebo. Sol sija unutar oreola svetlosti, koji odbija deset kvadriliona kometa... to je znak jedine dobrozvezde dostupne čoveku.
     "Ulazimo", reče Elis. Uspravih se u svom sedištu i zagledah u njene okretne prste koji su poigravali po kontrolnoj tabli. A onda ugledasmo Pelenora.
     Velika kugla sumorno je sijala pri svetlosti Krhotina. Prostor oko nje već je podrhtavao od nimbusa njenih pogona.
     Sol-Vladini tegljači završili su sa utovarom kolonista i odlazili. Nećemo morati mnogo da se brinemo o deset hiljada telesa za vreme naše misije, tako da će nama dvanaestorici svemiraca ostati dovoljno vremena za istraživanja. Ali ako se pokaže da ta dobrozvezda odista obasjava pristupačan dobrosvet, probudićemo muškarce i žene iz ledosna i prebaciti ih na njihov novi dom.
     Nema sumnje da su Svetkompovi vodili računa pri izboru spavača koji bi mogli postati budući kolonisti. Pa ipak, naređeno nam je da nijednog od njih ne budimo dok ne budimo sigurni da je moguće osnovati koloniju. Možda će se pokazati da je i ovo putovanje samo još jedno u nizu razočarenja, a u tom slučaju telesa nikada neće saznati da su prevalili put od dvadeset hiljada parseka u oba pravca.
     "Pristanimo već jednom", rekoh nestrpljivo. "Hoću da krenem."
     Elis se nasmeši. "Uvek si nestrpljiv. Svemirac nad svemircima. Predahnimo dan ili dva, Džošua. Ubrzo ćemo napustiti gnezdo."
     Nije imalo smisla podsećati je da sam ja čekao duže od nje... duže od gotovo bilo kog drugog ljudskog bića koje je još bilo u životu. Zadržah svoj nemir za sebe i nastavih da slušam muziku sfera u svojoj glavi.

     3.
     U moje doba postojala su četiri poznata načina da se Ajnštajn prevari, i dva načina da ga se namagarči. Na našem putovanju Pelenor ih je sve upotrebio. Išli smo zaobilaznim putem, od crvorupe do kvantumtačke do kolapsara. Kada smo stigli, zapitao sam se kako je duboksonda uspela da stigne tako daleko, i još da se vrati, sa svojim vestima.
     Njen pronalazak nalazio se u obližnjoj manjoj galaksiji, Vajar. Da stignemo tamo trebalo nam je dvanaest brodskih godina.
     Na našem putu prošli smo pored bar dve stotine dobrozvezdi, koje su sijale vreložuto, bile stabilne i usamljene. Kod svake od njih bilo je znakova da unaokolo kruže planete. Nekoliko puta prohujali smo dovoljno blizu da na brzinu ugledamo, kroz naše superskope, sjajne plave vodosvetove, koji su izazovno kružili poput zavodnica, zauvek van našeg domašaja.
     U prošlosti bismo takva mesta unosili u kartu, uzbuđeno se zadržavajući gotovo na rubu opasnozone, proučavajući zemljolike svetove pomoću naših uređaja. Pažljivo bismo ih uneli u kartu, za onaj dan kada će čovečanstvo naučiti da ono što je Tragač slučajno postigao, uradi svesno.
     Konačno smo se zaustavili i zadržali nešto duže na jednom mestu i to na dva svetlosna dana od jedne dobrozvezde... malo izvan njene kristalkugle. Možda smo bili glupi što smo prišli tako blizu, ali nismo mogli da odolimo. Jer sa vodosveta unutar nje dopirali su modulisani radio talasi!
     Bila je to tek četvrta tehnološka civilizacija ikada pronađena. Proveli smo jednu uzbudljivu godinu u postavljanju robotskih posmatrača i rikordera, ne bi li proučili ovaj fenomen.
     Ali nismo se trudili da uspostavimo kontakt. Do sada smo već naučili šta bi se dogodilo. Svaka sonda koju bi poslali unutra sudarila bi se sa kristalkuglom ove dobrozvezde. Bila bi smrskana, na nju bi se sa svih strana okomio led dok ne bi bila uništena i skrivena ispod megatona vode... novorođena kometa.
     Ne bi pomoglo ni da usmerimo unutra bilo kakav zrak, jer bi on izazvao sličnu reakciju, stvorivši odbijajuće ogledalo koje blokira sva nastojanja da se stupi u vezu sa lokalnim življem.
     Ali mogli smo da osluškujemo njihove veze. Kristalkugla je predstavljala jednosmernu prepreku koja je modulisala svetlost, radio-talase i svu vrstu inteligencije. Ali propuštala je buku koju je stvarao lokalni živalj.
     Ovog puta, ubrzo smo zaključili da je reč o još jednoj rasi-košnici. Ta stvorenja uopšte nije zanimalo putovanje kroz svemir, niti su imala bilo kakvu predstavu o tome. Razočarani, ostavili smo posmatrače i požurili dalje.

     Naš cilj se jasno ukazao čim smo mu se približili na nekoliko svetlosnih nedelja. Uzbuđenje je poraslo kada smo otkrili da sonda nije lagala. Zaista je bilo reč o jednoj dobrozvezdi... stabilnoj, staroj, bez pratilaca.... a njen prijateljski, žuti sjaj prolamao se kroz bledi, treperavi oreol od deset kvadriliona snežnopahulja... njenu razbijenu kristalkuglu.
     "Postoji čitava svita planeta", objavi Jen Čing, naš kosmofizičar. Šake su mu pipkale po holistanku, dodirujući u mraku ono što su brodski uređaji bili u stanju da dešifruju sa ove daljine.
     "Mogu da osetim tri gasna džina, otprilike dva miliona asteroidnih malotela i..." ostavio nas je da čekamo dok je pažljivo opipavao da bi bio potpuno siguran "... tri malosveta!"
     Počesmo da kličemo. Ovi brojevi ulivali su nam nadu da bar jedna od stenovitih planeta kruži unutar životzone.
     "Da vidimo... Ovde postoji jedan malosvet koji ima..." Jen izvuče šaku iz rezervoara. Gurnu prst u usta i trenutak ga tamo zadrža, prevrćući očima kao kakav poznavalac koji kuša dobro vino.
     "Vode." On zamišljeno coknu. "Da! Mnogo vode. Osećam i život. Standardni ugljenoživot na bazi adenina. Hmmm. U stvari, hlorofilni je i levoruki!"
     U tom uzbuđenom, radosnom brbljanju koje je usledilo, Moiš Bok, naš kapetan, morao je da viče da bi ga čuli.
     "U redu! Narode! Očigledno niko od nas neće tako skoro imati prilike da spava. Životonaučniče Taiga, jeste li pripremili spisak telesa za kravljenje u slučaju da smo pronašli dobrosvet?"
     Elis izvuče spisak iz džepa. "Spreman je, Moiš. Tu su biolozi, tehničari, planetolozi, kristalografi..."
     "Bilo bi dobro da probudiš i nekoliko arheologa i Kontaktera", dodade suvo Jen.
     Okrenusmo se i videsmo da su mu šake ponovo bile u holistanku. Na licu mu je poigravao sneni izraz.
     "Našoj civilizaciji bilo je potrebno tri hiljade godina da dovede naše asteroide u orbite optimalne za svemirske kolonije. Ali u poređenju sa ovim sistemom, mi smo amateri. Svako malotelo koje kružilo oko ove zvezde je preoblikovano. Marširaju u krug poput drevnih vojnika na vežbalištu. Nikada nisam ni pomišljao da postoji tako razvijen inžinjering.
     Moiš upre pogled u mene. Pošto sam bio izvršni oficir moja je dužnost bila da se borim za brod, ako se Pelenor nađe u nevolji... i da ga uništim u slučaju da ne možemo izbeći zarobljavanje.
     Odavno smo došli do jednog zaključka. Ako su dobrozvezde bez kristalkugli retke i ako o njima sanjari frustrirano čovečanstvo, to isto možda važi i za neku drugu rasu koja je putuje među zvezdama. Ako je neki drugi narod uspeo da se probije iz svoje školjke, i sada tumara unaokolo, poput nas, u potrazi za novom otvorenom dobrozvezdom, šta bi ta rasa pomislila kada bi otkrila naš brod?
     Znam šta bismo mi pomislili. Pomislili bismo da je uljez morao doći odnekud... sa neke otvorene dobrozvezde.
     Moj zadatak je bio da se postaram da niko nikada ne isprati Pelenor nazad do Zemlje.
     Klimnuh svom pomoćniku, Joko Murukami, koja krenu za mnom do oružkugle. Otkrismo tablu za gađanje i stadosmo da čekamo dok je Moiš izdavao naređenja da Pelenor obazrivo krene napred.
     Joko je zamišljeno posmatrala tablu. Očigledno je sumnjala u efikasnost čak i mega-teravat lasera protiv tehnologije kakvu nam je Jen opisao.
     Slegnuh ramenima. Ubrzo ćemo saznati. Moja dužnost se završila onog trenutka kada sam okrenuo prekidač za oružje i uhvatio se za naš samouništivač koji će se aktivirati u slučaju da ja poginem. U narednim časovima pažljvo sam pratio razvoj događaja, ali nisam mogao da odagnam daleksećanja.

     4.
     U vremenu pre zvezdobrodova... pre no što je Tragač probio Solovu ljusku i podstakao dvovekovni Kometrat... čovečanstvo je zapalo u nevolju zbog koje su mislioci iz tih ranih dana probdeli mnoge noći.
     Kada su usavršeni teleskopi, kada su biolozi počeli da shvataju pa čak i da kroje život, sve više ljudi podizalo je pogled prema nebu i postavljalo pitanje: "Do đavola, gde su ostali?"
     Velike kamere postavljene na Mesec pronalazile su planete oko obližnjih žutih sunaca. Bili su to pokazivači tragova života čak i u slabim spektrima dvadeset prvog veka. Filozofi su izvodili nervozne proračune kako bi pokazali da galaksije mora da vrve od svetova na kojima postoji život.
     Ali dok su pripremali naše prve zvezdobrodove, dubokmislioci počeše da se pitaju. Ako je tako lako putovati među zvezdama kao što se pokazalo da jeste, zašto onda plodne zvezde već ne naseljava neko drugi?
     Konačno, mi smo se spremali da krenemo napolje i kolonišemo ih. Uzevši u obzir čak i krajnje skromnu procenu stope širenja, bilo je izvesno da ćemo ispuniti celu galaksiju ljudskim naseljima tokom nekoliko miliona godina.
     Ali zašto se to već nije dogodilo? Zašto nismo naišli ni na kakav nagoveštaj saobraćaja između zvezda? Zašto nikada nije otkrivena galaktička komunikaciona radio-mreža?
     Još je više zbunjivalo to što nije postojao apsolutno nikakav dokaz da je Zemlja u prošlosti bila kolonizovana. U to vreme već smo bili prilično uvereni da naš svet nikada nije ugostio posetioce sa drugih svetova.
     Kao prvo, trebalo je uzeti u obzir istoriju prekambrijuma.
     Pre doba reptila, pre riba, trilobita, pa čak i ameba, na Zemlji je proteklo dve milijarde godina tokom kojih su jedini oblik života bili primitivni jednoćelijski organizmi bez jezgra... prokariote... koje su se lagano borile da izmisle osnovnu strukturu života.
     Nikakvi tuđinci-kolonisti nisu posetili Zemlju za sve to vreme. To pouzdano znamo, jer da jesu, i sami otpaci koje bi zakopali, izmenili bi istoriju života na našoj planeti. I sasvim mala količina mokraće ispunila bi okeane višim oblicima života koji bi nadvladali naše male primitivne pretke.
     Dve milijarde godina, a niko nas nije kolonizovao... a zatim mukla praznina radio-talasa... filozofi iz dvadeset prvog veka zvali su je Velika tišina. Nadali su se da će zvezdobrodovi pronaći odgovor.
     A onda je već prvi brod, Tragač, nekako uspeo da smrska kristalkuglu za koju nismo ni znali da postoji, i nesvesno nam razjasnio tu tajnu.
     Za vreme Kometrata nismo imali baš mnogo vremena za filozofska razmišljanja. Rođen sam za vreme te borbe, i proveo sam prvih sto godina života u neskladnim vrištavim malobrodovima, razarajući i sprovodeći ledenlopte koje bi, da su ostavljene na miru, pale i razorile naše krhke svetove.
     Mogli smo tada da dozvolimo da Zemlja propadne. Konačno, više od pola čovečanstva u to vreme živelo je u svemirskim kolonijama, koje se mogu lakše zaštititi od bilo koje statične planete.
     To bi bilo logično. Ali čovečanstvo pomalo poludi kada Zemljomajci zapreti opasnost. Žitelji opasača pokrenuli su čitave milionske gradove preprečivši njima putanje nadirućih ledenkugli samo da bi spasili jedan masivan svet koji su poznavli jedino iz knjiga i viđali kao bledi, plavi treptaj u tami. Psiherima je trebalo dosta vremena da shvate zašto. U to vreme činilo se da je u pitanju neka vrsta božanskog ludila.
     Rat je konačno dobijen. Komete su pripitomljene i ponovo smo počeli da gledamo napolje. Sagrađeni su novi zvezdobrodovi, bolji od onih prethodnih.
     Morao sam da čekam na zaposlenje dok dvanaesti brod nije bio izgrađen, i to čekanje mi je spasilo život.
     Prvih sedam brodova je izgubljeno. Sudeći na osnovu pompeznih izveštaja koje su slali, kada bi se spiralno približili divnim zelenim svetovima koje su pronašli, zarili bi se u kristalkugle koje nisu primetili i one bi ih uništile.
     Za razliku od Tragača, oni ništa nisu postigli... sem što su umrli. Kristalkugle su ostajale i pošto bi brodovi bili ledozdrobljeni u komete.
     Svi smo mi gajili takve nade... mada su se oni koji su se sećali Tragača, pomalo i brinuli. Činilo se da čovečanstvo može konačno slobodno da diše! Nameravali smo da podmetnemo jaja i u tuđa gnezda i da se po prvi put osetimo sigurnima. Više nikada ne bismo morali da se plašimo prenaseljenosti, guranja ili stagnacije.
     A onda, odjednom, nade su potonule... zbrisane pred onim nevidljivim, smrtonosnim kuglama.
     Bili su potrebni vekovi da naučimo samo kako da detektujemo te smrtozone! Kako, pitali smo se. Kako je Vaseljena mogla da bude tako perverzna? Je li u pitanju neka velika šala? Šta su predstavljale te čudovšne barijere koje su protivrečile svom znaju o fizici do koga smo došli, i koje su nas sprečavale da se dočepamo divnih malosvetova koje smo toliko priželjkivali?
     Jedno tri veka čovečanstvo je bilo pomalo ludo.
     Propustio sam najgore godine velikodepresije. Sa jednom grupom pokušavao sam da proučim kuglu oko Tau Cetija. Kada sam se vratio, red je donekle ponovo bio uspostavljen.
     Ali vratio sam se u Solarni sistem koji je očigledno izgubio jedan delić svog srca. Mnogo je vremena prošlo pre no što sam ponovo čuo da se neko od srca smeje, na zemlji ili na njenim malotelima.
     I ja sam otišao u krevet i navukao prekrivač preko glave i prespavao nekoliko stotina godina.

     5.
     Cela posada je s olakšanjem odahnula kada mi je kapetan Bok naredio da isključim sigurnosne uređaje. Konačno sam odvojio šaku od svog prekidača za mrtvaca i ustao. Napetost se pretvorila u niz drhtaja, i Elis je morala da me drži dok ponovo nisam bio u stanju da se stojim na nogama. Moiš nam je naredio da prekinemo uzbunu jer je sistem dobrosunca bio prazan.
     Da budem tačniji, sistem je vrveo od života, ali ne inteligentnog.
     Veći asteroidi imali su veličanstvene, samodovoljne ekosisteme koji su upijali Sunčevu svetlost ispod velikih prozora. Dvadeset meseca zaklanjalo je ogromne šume ispod ogromnih kupola. Ali nije bilo nikakvog saobraćaja, nikakvih radio ili svetlosnih poruka. Jenovi detektori nisu otkrili rad nikakvih mašina, niti dodir misli analitičkih bića.
     Ježili smo se dok smo se probijali kroz te prolaze civilizovane na način malotela. Do sada smo izvodili takve manevre jedino u poznatom prostoru Solsistema.
     Tokom tih prvih vekova posle kristalne krize, neki muškarci i žene i dalje su verovali da bi bilo moguće živeti među zvezdama. Uglavnom su to bili žitelji pojaseva, koji su na sav glas tvrdili da su planete ionako prljava, teška mesta. Kome su onda bile potrebne?
     Otišli su do lošozvezda... crvenih džinova i sićušnih crvenih patuljaka, čvrsto povezanih binarnih sistema i nestabilnih sunaca. Lošozvezde nisu štitile kristalkugle. Budući kolonisti pronašli su pokretne grudvice materije u blizini sunaca, te podigli gradove malotela po ugledu na one kod kuće.
     Svi ti pokušaji propali su već posle nekoliko pokolenja. Kolonisti su jednostavno gubili zanimanje za razmnožavanje.
     Psiheri su se konačno složili da je tome razlog božansko ludilo koje nam je omogučilo da dobijemo Kometrat.
     Jednostavno rečeno, muškarci i žene mogu da žive na asteroidima, ali moraju da znaju da negde u blizini postoji neki plavi svet... moraju da ga vide na svom nebu. Nema sumnje da nam je to u krvi, jednostavno ne možemo tek tako otići u svemir i tamo živeti sasvim sami.
     Moramo imati vodosvetove, ako želimo da Vaseljena postane naša.
     Vodosvet ovog sistema nazvali smo Potraga, po zveri koju je tako dugo tražio kralj Pelenor, po kome je nazvan naš brod. Sijao je plavim i smeđim tonovima, pod čistim belopovojem oblaka. Satima smo samo kružili iznad njega i jednostavno plakali.
     Elis je probudila deset telesa... čuvene naučnike koji neće doživeti slom kada ponovo u njima podgrejemo nadu, bar su tako smatrali Svetkompovi.
     Posmatrali smo ih dok su se smenjivali ispred panoramskog prozora, a suzeradosnice im tekle niz lica, i mi im se pridružismo u plakanju.

     6.
     Pelenor teško da je bio dorastao zadatku da sam ispita ovaj sistem. Čitavu godinu proveli smo u osposobljavanju i prilagođavanju nekoliko drevnih brodova koje smo pronašli kako lebde iznad naše planete, kako bi se ekipe mogle razići na razne strane i ispitati sve udaljene uglove ovog sistema.
     Na drugu godišnjicu, stotinu biologa letimično je pregledavalo površinu Potrage. Oni su uzbuđeno geneskenirali lokalnu floru i faunu i već su prilagođavali Zemljobiljke ekosistemu ne narušavajući njegovu ravnotežu. Uskoro će početi to da rade i sa životinjama iz naših generezervoara.
     Inženjeri koji su izučavali malotela uzbuđeno su izjavili da bi mogli da osposobe životomašine koje je prethodna rasa ostavila za sobom. Od samog početka tamo napolju je bilo mesta za milijardu kolonista.
     Ali ipak smo sa najvećim nestrpljenjem iščekivali izveštaj arheologa. Njima sam pomagao u pauzi između dva leta. Pridružio sam im se kod prašnjavih ruševima Starograda, na ivici Dugodoline, spajajući gomile artefakata koje je trebalo uneti u kataloge i polako analizirati.
     Saznali smo da su urođenici sebe nazivali Nataralima. Bili su nam slični onoliko koliko smo to mogli i očekivati... hodali su na dve noge, imali devet prstiju, i čudna lica.
     Pa ipak, čovek bi se navikao na ta njihova lica kada bi dovoljno dugo zurio u njihove kipove i slike. Čak sam počeo da zapažam tanane facijalne razlike i delikatne nijanse osećanja u njihovim izrazima. Kada smo prodrli u tajne jezika, saznali smo ime njihove rase i neke od njihovih priča.
     Za razliku od nekoliko tuđinskih inteligencija koje smo posmatrali iz daljine, Natarali su bili individualci i istraživači. I oni su se raširili po svom planetarnom sistemu posle duge svetovezane istorija, šarolike i dobrološe kao i naša.
     Kao i mi i oni su imali dva sukobljena sna. Žudeli su za zvezdama, za prostorom u kome bi se širili. A takođe su žudeli za drugim licima, za susedima.
     U vreme kada su sagradili zvezdobrod... svoj prvi... odustali su od ideje o susedima. Nisu našli nikakav znak da je iko ikada posetio njihov svet. Do njih sa zvezda ništa nije dopiralo sem tišine.
     Pa ipak, kada su bili spremni, lansirali su svoj prvobrod prema preostalom snu... Prostoru.
     I posle nekoliko nedelja od lansiranja, kristalkugla njihovog sunca se razbila.

     Dve nedelje smo proveravali prevod. Pa onda opet.
     Već milenijum pokušavamo da uništimo te pogubne prepreke oko dobrozvezda... pokušavamo namerno da ponovimo ono što je Tragač uspeo slučajno. A sada smo dobili odgovor!
     Natarali su, isto kao i mi, uspeli da unište samo jednu kristalkuglu. Svoju vlastitu. Ustrojstvo je bilo istovetno, sve do Kometrata koji je potom gotovo uništio njihovu naprednu civilizaciju.
     Zaključak se nametao sam po sebi. Smrtobarijere su se mogle uništiti, ali jedino iznutra!
     A baš kada smo počeli da se navikavamo na tu ideju, arheolozi su iskopali Obelisk.

     7.
     Naš vrhunski lingvista, Garsija Kardenas, voleo je da bude dramatičan. Kada smo ga Elis i ja posetili u njegovom kampu u podnožju tek otkopanog spomenika, zahtevao je da razgovor o njegovom pronalasku odložimo za naredni dan. On i njegovi partneri pripremili su naročiti obrok za nas, i podigli čaše da nazdrave Elis.
     Ona je ustala, primila čestitke sasvim prisebno, a zatim nastavila da tetoši našu bebu.
     Stare navike se teško gube, tako da je svega nekoliko žena do sada uspelo da raskine nekoliko vekova staru biopovratnuspregu da se ne pari. Elis je bila među prvima koje su reaktivirale jajnike i rodila dete za naš novi svet.
     Nije da sam bio ljubomoran. Konačno, uživao sam u tek nešto manjoj slavi oca. Ali postajao sam nestrpljiv zbog sveg tog hvalisanja. Osim Moiša Boka, ja sam ovde verovatno bio najstarije ljudsko biće... dovoljno star da se sećam vremena kada su ljudi gledali na decu kao na nešto sasvim normalno te su stoga imali vremena za druge stvari kada bi iskrslo nešto važno!
     Konačno, kada je proslava počela da jenjava, Garsija Kardenas mi klimnu i odvede me iza šatora. Krenusmo nejasnom stazom koja je vodila niz padinu do iskopina, pri svetlosti prstena malih svetlotela koje su Natarali ostavili da večno borave iznad ekvatorijalnog neba Potrage.
     Konačno stigosmo do jednog svetlog zida od neke legure koji se uzdizao visoko iznad naših glava. Bio je napravljen od materijala koji su naši tehničari tek počeli da analiziraju i koji je bio gotovo neosetljiv na protok vremena. Na njemu su bili duboko urezani znaci koji su svedočili o poslednjim danima Natarala.
     Dobar deo te priče saznali smo iz drugih prevedenih zapisa. Ali kraj je i dalje predstavljao tajnu i ne baš mali razlog za nerviranje. Da nije reč o kakvoj užasnoj pošasti? Nisu li se možda inteligentne mašine na kojima se zasnivala njihova, a sada se zasniva i naša civilizacija, pobunile i pogubile svoje gospodare? Nije li im izmakla kontroli njihova prefinjena bioinženjerska tehnologija?
     Međutim, znali smo da su Natarali patili. Kao i ljudi, i oni su otišli napolje i otkrili da je Vaseljena pred njima zatvorena. Oba njihova velika sna... o dobromestima na koja bi se proširili i o drugim umovima koje će sresti... bila su razbijena poput smrtokugle oko njihove vlastite zvezde. Isto kao i ljudi i oni su proveli dugo vremena u nekoj vrsti ludila.
     Kardenas mi je obećao da ću odgovore naći u dubokoj tami iskopina.
     Dok je pripremao svoje uređaje, osluškivao sam zvuke okolne šumodžungle. Ovaj svet je vrveo životom. Bilo je tu divnih, složenih stvorenja; neka od njih bila su potpuno prirodna, a neka su očigledno predstavljala rezultat pametnog biooblikovanja. U njihovim stvorenjima, u njihovoj umetnosti i arhitekturi, u samom razlogu što su gotovo očajavali, osećao sam moćnu bliskost sa Nataralima. Pretpostavljam da bih ih voleo.
     Bilo mi je drago što uzimam ovaj svet za čovečanstvo, jer on bi mogao predstavljati spas za moju vrstu. Pa ipak, bilo mi je žao što je ona druga rasa nestala.
     Kardenas mi dade znak da priđem holistanku koji je postavio u podnožju Obeliska. Kada zavukosmo šake u tamu, na pročelju monolita pojavi se svetlost. Put kojim se kretala svetlost mi smo opipavali i pri tom osećali strast poslednjih dana Natarala.
     Udarih po finopodešenoj, mekorezonentnoj površini. Kardenas me povede i ja osetih Krajvremena onako kako su Natarali želeli da ga se oseti.

     Kao i mi, i Natarali su prošli kroz jedno dugačko razdoblje gorčine, čak mnogo duže od onoga kroz koje smo mi do sada prošli. Njima je, zaista, izgledalo kao da je Vaseljena velika ružna šala.
     Posvuda među zvezdama nailazili su na život. Ali inteligencija je nastajala samo u retkim prilikama i sporo se razvijala se uz mnoštvo pogrešnih početaka. A tamo gde bi nastala, to je često bilo u obliku koji nije priželjkivao svemir ili druge planete.
     Ali da kristalkugle nisu postojale, ona retka mesta gde su se razvila bića sposobna za putovanja među zvezdama bi se širila. Vrste poput naše bi se razmnožile i verovatno stupile u međusobni kontakt umesto da zauvek istražuju među zrncima peska. Kakva starija rasa mogla bi da stigne tamo gde je neka druga tek začeta i da joj pomogne da prebrodi neke od kriza...
     Da kristalkugle nisu postojale...
     Ali to nije bilo suđeno. Bića sposobna da putuju među zvezdama nisu mogla da se razmile, jer su se kristalkugle mogle razbiti samo iznutra! Kakav je to samo okrutan svemir bio!
     Ili su bar tako Natarali mislili.
     Ali oni nisu odustali. Posle mnogo vekova provedenih u lovu na kakvu čudesnu dobrozvezdu, njihove daleksonde pronašle su pet vodosvetova nezaštićenih smrtobarijerama.
     Šaka kojom sam opipavao uzdrhta kada naiđe na koordinate tih pristupačnih planeta. Stegnu mi se grlo pri pomisli na veličinu poklona koji nam je dat na ovom obelisku. Ne čudim se što me je Kardenas primorao da čekam! I ja ću odugovlačiti kada to budem pokazivao Elis.
     Ali, zapitah se, kuda su Natarali otišli? I zašto? Moral im se sigurno podigao kada im je odjednom na raspolaganju bilo šest svetova!
     Na Obelisku je postojalo jedno zbunjujuće mesto... govorilo je o crnim rupama i vremenu. Stalno sam iznova opipavao to mesto, dok je Kardenas posmatrao moje reakcije. Konačno sam razumeo.
     "Veliko Jaje!" povikah. Otkriće pet dobrosvetova izbledelo je pred otkrićem onoga što se dogodilo.
     "Da li kristalkugle za to služe?"
     Nisam mogao da poverujem.
     Kardenas se osmehnu. "Potraži u tome teleologiju, Džošua. Nema sumnje da bi barijere mogle predstavljati ruku tvorca na delu. Ali isto tako sve to može biti i slučajnost, pre nego neki veliki projekat.
     Ovo je sve što znamo. Da nema kristalkugli ni mi ne bismo postojali. Inteligencija bi bila mnogo ređa nego što već jeste. A zvezde bi gotovo bile beživotne.
     Proklinjali smo kristalkugle deset hiljada godina", Kardenas uzdahnu. "Natarali mnogo duže... dok konačno nisu shvatili."

     8.
     Da kristalkugle nisu postojale...
     Cele noći razmišljao sam o tome, dok sam zurio u treperavu, bledu svetlost lebdećih Krhotina, kroz koje su one svetlije zvezde i dalje sijale.
     Da kristalkugle nisu postojale, onda bi u svaku galaksiju stigla prva rasa zvezdotrgovaca. Čak i kada bi većina inteligencija ostala kod kuće, pre ili kasnije bilo bi neizbežno da se pojavi kakva kolonizatorska vrsta.
     Da kristalkugle nisu postojale, prvi takvi zvezdotrgovci bi krenuli i pokupili sve svetove koje bi pronašli. Naselili bi sve vodosvetove i civilizovali sva malotela oko svake usamljene dobrozvezde.
     Dva veka pre no što smo otkrili našu kristalkuglu, mi ljudi počeli smo da se pitamo zašto se to nikada nije Zemlji dogodilo. Zašto, tokom tri milijarde godina nijedna rasa nalik na našu nije došla i kolonizirala Zemlju koja je bila "posed kakav se samo poželeti može"?
     Otkrili smo da je to zbog smrtobarijere koja opasuje Sol, i koja je štitila naše primitivne, male pretke od mešanja sa strane... što je omogučilo našem svetu da odraste u miru i izdvojenosti.
     Da nije bilo kristalkugli onda bi prvi zvezdotrgovci ispunili galaksiju, možda i Vaseljenu. To je ono što bi mi učinili, da nije bilo prepreka. Istorije tih svetova zauvek bi bile izmenjene. I nema načina da se zamisli smrt-verovatnoća koja bi iz toga proistekla.
     I tako, barijere su štitile svetove dok ne bi razvili život sposoban da razbije ljušture iznutra.
     Ali u čemu je bila poenta? Kakva korist od toga da se zaštiti nešto mlado, ako će ono kada odraste postati ogorčeno i usamljeno?
     Zamislite kako je bilo prvoj rasi zvezdotrgovaca. Da su bili strpljivi kao Jov, opet ne bi pronašli nijednu dobrozvezdu koju bi mogli da prisvoje. Sve dok i drugo jaje ne prsne, neće imati susede sa kojima mogu da razgovaraju.
     Nema sumnje da ih je očajanje zahvatilo mnogo pre toga.
     A sada je nama, čovečanstvu, stajalo na raspolaganju šest predivnih svetova. Ako i nismo mogli da se sretnemo sa Nataralima, mogli smo bar da čitamo njihove knjige i da ih na taj način upoznamo. A iz njihovih temeljitih zapisa mogli smo da saznamo o još starijim rasama koje su sa ostalih pet dobrosvetova krenule u usamljenu Vaseljenu.
     Možda će Vaseljena za još milijardu godina mnogo više podsećati na naučnofantastične sheme iz dana moga dede. Možda će tada trgovina orati zvezdostaze između zaposlenih, pričljivih svetova.
     Ali i mi smo, poput Natrala, poranili. Prokleti smo, da ako još budemo tada postojali, predstavljamo StarijuRasu.
     Još jednom pogledah prema sazvežđu koje smo nazvali Feniks, prema kojoj su Natarali otišli pre mnogo miliona naših godina. Nisam mogao da vidim tamnu zvezdu prema kojoj su krenuli. Ali tačno sam znao gde se nalazi. Ostavili su nam podrobna uputstva.
     Zatim se okrenuh i uđoh u šator koji sam delio sa Elis i našim detetom, ostavivši zvezde i Krhotine za sobom.
     Sutra će biti naporan dan. Obećao sam Elis da bismo mogli započeti gradnju kuće na obronku brda nedaleko od Starograda.
     Ona nešto snoreče i sklupča se blizu mene kada sam se uvukao u krevet. Beba je mirno spavala u kolevci nekoliko stopa od nas. Držao sam Elis u naručju i lagano disao.
     Ali san mi je postepeno dolazio na oči. Nisam prestajao da razmišljam o onom što su nam Natarali poklonili.
     Ispravka... onome što su nam pozajmili.
     Mogli smo da iskoristimo njihovih šest svetova, pod uslovom da budemo nežni prema njima. To su bili isti oni uslovi koje su oni prihvatili kad su preuzeli četiri sveta koja su odavno bili napustili Lap-Klenoi, njihovi prethodnici na usamljenim zvezdoputevima... i na koje su pristali Lap-Klenoi kada su nasledili tri sveta Tvuzuna...
     Sve dok u nama bude primarna želja da se širinaseljujemo ti svetovi su bili naši kao i svi drugi na koje naiđemo.
     Ali jednog dana će se i kod nas izmeniti ono što nam je najglavnije. Više nam glavna preokupacija neće biti prostor. Sve više i više, a Natarali su to shvatili, počećemo da razmišljamo o usamljenosti.
     Znao sam da su u pravu. Jednog dana moji pra-pra-enti potomci shvatiće da više ne mogu da podnose Vaseljenu u kojoj se ne čuju drugi glasovi. Odvojiće se od ovih predivnih svetova, pokupiti celo pleme i krenuti prema tamnozvezdi.
     Tamo, unutar obzorja događanja velike crne rupe, pronaći će Natarale, Lap-Klene i Tvuzune, kako čekaju u šolji rastegnutog vremena.
     Osluškivao sam vetar koji je nežnopljeskao šator i zavideo svojim pra-ntim praunucima. Voleo bih bar da sretnem neke druge zvezdotrgovce, koji su tako slični nama.
     Oh, možemo mi da čekamo nekoliko milijardi godina, dok većina tih ljuštura ne bude razbijena, i Vaseljena proključa od aktivnosti. Ali do tada ćemo se izmeniti. Silom nužde zaista ćemo postati Starija rasa...
     Ali koja bi rasa pri čistoj svesti izabrala takvu sudbinu? Daleko je bolje ostati mlad dok Vaseljena konačno ne postane mesto zabave u kojoj treba uživati!
     Da bi dočekale taj dan, rase koje su se pojavile pre nas spavaju na rubu svojih vremerastegljivih crnih rupa. Ostale su tamo da bi nam poželele dobrodošlicu; presedećemo zajedno ogolele rane godine galaksija.
     Osetio sam kako i poslednje niti stare velikodepresije nestaju dok sam razmišljao o elegantnom rešenju Natarala. Tako dugo smo se plašili da je Vaseljena šaljivčina i da je naš zadatak u njoj da budemo žrtve - kućni ljubimci. Ali sada, konačno, moje mračne misli su se uzdrmale poput jajoljuske... poput zidova kristalkaveza.
     Privukoh svoju ženu. Ona uzdahnu i nešto reče u snomisli. Kad san konačno stiže, osetih se bolje nego u proteklih hiljadu godina. Osetih se tako, tako mlad.









Artur Klark: NEVOLJE SA DOMOROCIMA
     Leteći tanjir spustio se vertikalno iz oblaka, zaustavio se na nekih sto pedeset metara od tla i zatim dosta snažno lupio na ledinu prošaranu močvarnim tlom.
     "To je bilo", reče kapetan Vikstptil, "jadno spuštanje." On, razume se, nije upotrebio te reči. Ljudskom uhu bi njegova primedba pre nalikovala na kokodakanje kakve ljutite kokoške. Glavni pilot Krtklug odmota tri pipka sa kontrolne table, ispruži sve četiri noge i udobno se zavali.
     "Nisam ja kriv što su automatske komande ponovo zakazale", progunđa on. "Ali šta očekujete od broda koji je trebalo da bude bačen u staro gvožđe pre pet hiljada godina? Ako oni podgojeni mastiljari tamo na matičnoj planeti..."
     "Oh, u redu! Spustili smo se u jednom komadu, a i to je više no što sam očekivao. Reci Kristilu i Danstoru da dođu ovamo. Hoću nešto da im kažem pre nošto pođu."
     Kristil i Danstor su očigledno pripadali drugoj vrsti za razliku od ostalih članova posade. Imali su samo po jedan par ruku i nogu, nisu imali oči na stražnjem delu glave, i imali su gomilu drugih fizičkih mana koje su se njihove kolege trudile da ne primećuju. Međutim, upravo zbog tih mana izabrani su baš za ovu misiju, jer bilo je potrebno samo malo ih prerušiti i mogli su da prođu kao ljudska bića, sem ako bi ih neko podvrgao detaljnom pregledu.
     "Jeste li sasvim sigurni", upita kapetan, "da razumete uputstva koja ste dobili?"
     "Svakako", reče Kristil, pomalo ljut. "Ovo neće biti prvi put da stupam u vezu s nekom primitivnom rasom. Obuka koju sam prošao za antropologa..."
     "Dobro. A kako stojiš sa jezikom?"
     "Pa, to spada u Danstorovu nadležnost, ali sada ga već dosta tečno govorim. To je krajnje jednostavan jezik, a konačno već nekoliko godina proučavamo njihove radio-programe."
     "Zanima li vas još šta pre no što pođete?"
     "Pa... samo još nešto." Kristil je oklevao. "Saznali smo iz njihovih emisija da im je društveni sistem veoma primitivan, i da su zločini i bezakonje veoma rašireni. Mnogi bogatiji građani moraju da unajmljuju takozvane 'detektive' ili 'specijalne agente' da bi zaštitili svoje živote i imanje. Znamo da se to kosi s pravilima, ali mislili smo..."
     "Šta?"
     "Pa, osećali bismo se mnogo sigurniji kada bismo mogli sa sobom da povedemo nekoliko Mark III razbijača."
     "Da se niste šalili glavom! Izveli bi me pred preki sud kada bi za to saznali u Bazi. Pretpostavimo da ubijete kog domoroca... počeli bi da me gone i Biro za međuzvezdanu politiku, Veče za očuvanje Aboridžana i pola tuceta drugih."
     "Do istih nevolja bi došlo i kada bismo mi bili ubijeni", istaknu Kristil dosta uzbuđeno. "Konačno, vi ste odgovorni za našu sigurnost. Sećate se one radio-drame o kojoj sam vam pričao? U njoj se opisuje jedno tipično domaćinstvo, ali u prvih pola sata dogodila su se dva ubistva!"
     "Oh, pa dobro. Ali dopuštam samo jednog Marka II... ne želimo da prouzrokujete suvišna oštećenja ako dođe do gužve."
     "Mnogo vam hvala; kakvo olakšanje. Po dogovoru javljaću se svakih trideset minuta. Ne bi trebalo da se zadržimo više od nekoliko sati."
     Kapetan Vikstptil ih je posmatrao kako nestaju preko grebena brda. Duboko je uzdahnuo.
     "Zašto su", upita se on, "od svih ljudi na brodu morala da budu izabrana baš ta dvojica?"
     "Bilo je neizbežno", odvrti pilot. "Sve te primitivne rase užasavaju se svega čudnog. Ako bi nas ugledali kako im se približavamo, nastupila bi sveopšta panika i pre no što bismo saznali gde se nalazimo, počeli bi da nas zasipaju bombama. Neke stvari se jednostavno ne mogu požurivati."
     Kapetan Vikstptil je odsutno mrsio svoje pipke što je obično činio kada je bio zabrinut."
     "Pa da", reče on, "ako se oni ne vrate, mogu se uvek vratiti i prijaviti da je to mesto opasno." On se vidljivo razveseli. "Da, to bi nam uštedelo dosta nevolja."
     "I da proćerdamo sve one mesece koje smo proveli proučavajući je?" upita zaprepašćeno pilot.
     "Neće biti proćerdani", odvrati kapetan razmrsivši se u deliću sekunde što nijedno ljudsko oko ne bi bilo u stanju da prati. "Naš izveštaj koristiće narednom osmatračkom brodu. Predložiću da naredni put dođemo u posetu... oh, pa za recimo pet hiljada godina. Do tada će ovo mesto možda biti civilizovano... mada, iskreno rečeno, sumnjam u to."

     Semjuel Higinsbotam upravo se spremao da prezalogaji malo sira i zalije ga jabukovačom, kada je ugledao dve prilike kako se približavaju preko doline. On obrisa usta šakom, pažljivo spusti flašu pored svog oruđa za šišanje živica i sa izvesnim iznenađenjem se zagleda u par koji je približavao.
     "'Bro jutro", reče on veselo, između zalogaja.
     Stranci zastadoše. Jedan od njih je kradom prelistavao malu knjigu koja je, koliko je Semu bilo poznato, bila puna običnih fraza kao što su: "Pre izveštaja o vremenu, upozoravamo vas na oluju", "Zalepi ih... pokrivam te", ili "Poziv svim kolima!" Danstor kome nisu bili potrebni ti podsetnici, dosta spremno odvrati:
     "Dobro jutro, dobri čoveče", reče on svojim najboljim BiBiSi naglaskom. "Da li biste mogli da nas uputite do najbližeg zaseoka, sela, gradića ili kakve druge civilizovane zajednice?"
     "A?" reče Sem. Sumnjičavo je zurio u strance, postavši svestan da nešto nije u redu sa njihovom odećom. Nejasno je zaključio da nije uobičajeno da čovek nosi džemper sa rol-kragnom i poslovno prugasto odelo kakvo vole ljudi iz grada. A momak koji je i dalje prevrtao stranice knjižice imao je na sebi besprekorno večernje odelo uz koje je nosio drečavu zeleno-crvenu kravatu, čizme sa nitnama i kačket. Kristil i Danstor su se trudili koliko su mogli, ali videli su suviše televizijskih emisija. Kada se uzme u obzir da su im oni bili jedini izvor obaveštenja, njihovo krojačko zastranjivanje bilo je sasvim razumljivo.
     Sem se počeša po glavi. Pretpostavljam da su stranci, pomisli on. Čak se ni ljudi iz grada ovako ne nose.
     On pokaza niz put i podrobno ih uputi, govoreći s takvim naglaskom da niko ko nije stanovao u dometu B.B.C.-jevog predajnika za zapadne oblasti nije mogao razumeti više od jedne reči od tri izgovorene. Kristil i Danstor, čija je rodna planeta bila tako daleko, da prvi Markonijevi signali verovatno još nisu stigli do nje, prošli su još gore. Ali uspeli su u opštim crtama da shvate kuda ih je uputio, posle čega su se udaljili obojica se pitajući da li je njihovo znanje engleskog onako dobro kao što su verovali.
     I tako je protekao, sasvim običan i nezabeležen u istorijskim knjigama, prvi susret između čovečanstva i bića Spolja.
     "Pretpostavljam", reče zamišljeno Denstor, ali ne i mnogo ubedljivo, "da on to ne bi učinio? To bi nam uštedelo mnogo nevolja."
     "Bojim se da ne bi. Sudeći prema njegovoj odeći, i poslu koji je očigledno obavljao, on sigurno nije mnogo inteligentan niti vredan građanin. Sumnjam da je uopšte shvatio ko smo."
     "Evo još jednog!" reče Denstor pokazavši prstom ispred sebe.
     "Nemoj da napraviš kakav nagli pokret koji bi ga mogao uplašiti. Nastavi prirodno da koračaš i pusti ga da prvi progovori."
     Čovek je išao prema njima s nekim ciljem, i nije pokazao ni najmanji znak da je svestan njihovog prisustva, i pre no što su uspeli da se povrate od iznenađenja, on je već daleko odmakao.
     "Pa!" zausti Denstor.
     "Nije važno", odvrati Kristil filozofski. "Ni on nam verovatno ne bi bio ni od kakve koristi."
     "To nije opravdanje za neučtivo ponašanje!"
     Pomalo ogorčeno zurili su u leđa profesora Fitzimonsa koji se udaljavao dolinom, odeven u svoje najstarije odelo za pešačenje i zaokupljen jednim teškim delom teorije atoma. Kristil je po prvi put s nelagodnošću pomislio da neće tako lako uspostaviti kontakt kao što se optimistički ranije nadao.
     Mali Milton bilo je jedno tipično englesko selo, što se ugnezdilo u podnožju brda čije su više padine skrivale jednu tako čudesnu tajnu. Unaokolo je bilo malo ljudi, jer su muškarci već otišli na posao, a žene su još čistile pošto su uz velike napore bezbedno sklonile s puta svoje muževe i gospodare. Tako su Kristil i Denstor stigli gotovo do centra sela pre no što su ikoga sreli; prvi na koga su naišli bio je seoski poštar koji se vraćao u kancelariju po obavljenom poslu. Bio je krajnje zle volje, jer je morao da odnese razglednicu od jednog penija na Dodžsonovu farmu zbog koje je morao da skrene nekoliko milja van uobičajene maršute. Uz to je još i nedeljni paket sa rubljem koji je Ganer Evans slao svojoj podetinjeloj majci bio mnogo teži nego obično, a kako i ne bi kada su se u njemu nalazile i četiri konzerve govedine ukradene iz kuhinje.
     "Izvinite", obrati mu se učtivo Denstor.
     "Ne mogu da se zaustavim", odvrati poštar koji nije bio raspoložen za uobičajeni razgovor. "Čeka me još jedna tura." I on ode.
     "E ovo je prevršilo svaku meru!" pobuni se Denstor. "Zar će svi ovako da se ponašaju?"
     "Moraš biti strpljiv", reče Kristil. "Nemoj zaboraviti da se njihovi običaji u potpunosti razlikuju od naših; možda će nam biti potrebno izvesno vreme da steknemo njihovo poverenje. Tu vrstu nevolja već sam ranije imao sa primitivnim rasama. Svi antropolozi moraju na to da se naviknu."
     "Hmmm", izusti Denstor. "Predlažem da svrtimo u neku kuću. Tako neće moći da nam umaknu."
     "Pa dobro", složi se sumnjičavo Kristil. "Ali izbegavaj sve što bi moglo ličiti na religiju, jer bismo inače mogli upasti u nevolju."
     Kuću-većnicu, stare udovice Tomkin, teško bi ko, pa makar bio i najneiskusniji istraživač, mogao zameniti za bilo šta drugo. Starica se vidno uzbudila kada je ugledala na svom pragu dva gospodina, tako da nije primetila ništa neobično u vezi njihove odeće. Vizije neočekivanog nasleđa, reportera koji se raspituju o njenom stotom rođendanu (u stvari imala je tek devedeset pet, ali uspevala je to da prikrije) proleteše joj umom. Ona dohvati pločicu koja je visila pored vrata i veselo krenu da pozdravi svoje posetioce.
     "Moraćete sve da zapišete", cerila se ona, pružajući im pločicu. "Gluva sam poslednjih dvadeset godina."
     Kristil i Danstor se zbunjeno pogledaše. Ovo nisu očekivali, jer jedino što su videli ispisano bile su najave televizijskog programa, a ni njih nikada nisu do kraja dešifrovali. Ali Denstor, koji je imao gotovo fotografsko pamćenje, nije se dao smesti. Čudno držeći kredu, on ispisa rečenicu za koju je verovao da se koristi prilikom sličnih prekida u komuniciranju.
     Dok su se njeni tajanstveni posetioci tužno udaljavali, stara gospođa Tomkins ostade smeteno da zuri u znake na pločici. Prošlo je prilično vremena pre no što je uspela da odgonetne znake... Denstor je napravio nekoliko grešaka... pa čak ni tada ništa joj nije bilo jasno.
     PRENOS ĆE SE NASTAVITI ČIM TO BUDE MOGUĆE
     To je bilo sve što je Denstor mogao da učini; ali starica nikada nije uspela da shvati suštinu.
     Nešto više sreće imali su u narednom pokušaju. Vrata im je otvorila mlada devojka čiji se rečnik uglavnom sastojao od kikotanja i koja je na kraju potpuno pošandrcala tako da im je zalupila vrata pred nosom. Dok su osluškivali prigušeni, histerični smeh, Kristil i Denstor počeli su da uviđaju kako njihovo preprušavanje u normalna ljudska bića nije bilo baš onoliko uspešno koliko su to oni želeli.
     Na broju 3, pak, gospođa Smit, bila je isuviše raspoložena za razgovor... ispaljivala je sto dvadeset reči u minuti i to istim onim nerazumljivim naglaskom kakav je bio i naglasak Sema Higinsbotama. Denstor je iskoristio prvu priliku da se izvine i krene.
     "Zar niko ne govori onako kako se izražavaju na radiju?" kukao je on. "Kako razumeju vlastite programe kada svi ovako govore?"
     "Mislim da smo se spustili na pogrešno mesto", reče Kristil, iako je i njegov optimizam već počeo da bledi. Izbledeo je još i više pošto su ga zamenili za Galupovog ispitivača, perspektivnog kandidata konzervativne stranke, prodavca usisivača i crnoberzijanca.
     Pri šestom ili sedmom pokušaju iscrpli su domaćice. Vrata im je otvorio štrkljasti momak koji je u jednoj vlažnoj šapi stezao predmet koji je istog časa hipnotisao posetioce. Bio je to časopis na čijim je koricama bila prikazana ogromna raketa kako se penje u visine sa nekakve planete posute kraterima koja sigurno nije bila Zemlja. Preko pozadine stajalo je ispisano: "Zapanjujuće priče pseudonauke. Cena: dvadeset pet centi."
     Kristil uputi Denstoru pogled koji je značio: "Misliš li isto što i ja?" koji mu ovaj drugi uzvrati. Konačno su naišli na nekoga ko ih je mogao razumeti. Istog časa se oraspoloživši, Denstor se obrati momku.
     "Mislim da bi nam ti mogao pomoći", reče on učtivo. "Ovde nas veoma teško razumeju. Vidiš, upravo smo se spustili iz svemira na ovu planetu i želimo da stupimo u vezu sa vašom vladom."
     "Oh", primeti Džimi Vilijams, koji se još nije sasvim vratio na Zemlju iz svojih posrednih pustolovina među spoljašnjim Saturnovim mesecima. "Gde vam je svemirski brod?"
     "Gore u brdima; nismo želeli nikoga da uplašimo."
     "Je li to raketa?"
     "Kakva raketa. One su van upotrebe već hiljadama godina."
     "Na kom principu onda radi? Koristi li atomsku energiju?"
     "Pretpostavljam", odvarti Denstor koji baš nije bio potkovan u fizici. "Postoji li još kakva vrsta energije?"
     "Ovo nas neće nikuda odvesti", reče ođednom nestrpljivo Kristil. "Treba mi njemu da postavljamo pitanja. Pokušaj da saznaš gde možemo naći kakvo službeno lice."
     Pre no što je Denstor uspeo da mu išta odgovori, iz kuće se začu snažan glas.
     "Džimi! Ko je to?"
     "Dva... čoveka", odvrati Džimi, pomalo nesigurno. "Bar liče na ljude. Stigli su sa Marsa. Oduvek sam govorio da će se to jednog dana desiti."
     Začuše se neki potmuli zvuci i iz tame se pojavi gospođa slonovskog struka i divljeg izraza lica. Zagleda se u strance, pa u časopis koji je Džimi držao i sve joj istog časa postade jasno.
     "Sram vas bilo!" povika ona, okrenuvši se prema Kristilu i Denstoru. "Zar mi nije dosta što u kući imam beskorisnog sina koji sve vreme samo čita ovo đubre, nego mi u kuću dolaze i odrasli koji mu time pune glavu. S Marsa, ma nemojte! Pretpostavljam da ste stigli u nekom od onih letećih tanjira!"
     "Ali ja uopšte nisam pomenuo Mars!" neuverljivo se pobuni Denstor.
     Tras! S druge strane vrata začu se žučna prepirka, nedvosmislen zvuk cepanja papira i ljutiti urlik. I to bi bilo sve.
     "Pa", oglasi se konačno Denstor. "Gde da sada pokušamo? Zašto li je kazao da smo stigli sa Marsa? Ako se dobro sećam to čak nije ni najbliža planeta."
     "Ne znam", odvrati Kristil. "Ali pretpostavljam da je prirodno što pretpostavljaju da smo stigli sa neke bliske planete. Doživeće pravi šok kada saznaju istinu. Zamisli, Mars! Prema izveštajima koje sam video, tamo je još gore nego ovde." Očigledno je počeo da gubi nešto od svoje naučničke objektivnosti.
     "Manimo se kuća za izvesno vreme", predloži Denstor. "Mora da i napolju ima ljudi."
     Ova tvrdnja se pokazala sasvim tačna, jer nisu mnogo odmakli, a već su se našli u gomili malih dečaka koji su pravili nerazumljive, ali očigledno nepristojne primedbe.
     "Da pokušamo da ih smirimo poklonima?" upita Denstor nervozno. "To obično pali kod zaostalijih rasa."
     "Pa, jesi li poneo kakav poklon?"
     "Ne, mislio sam da ćeš ti..."
     Pre no što je Denstor završio rečenicu, njihovi mučitelji su podbrusili pete i nestali u sporednoj ulici. Putem im se približavala jedna kraljevska prilika u plavoj uniformi.
     Kristilove oči zasvetlucaše.
     "Policajac!" reče on. "Verovatno je krenuo da istraži kakvo ubistvo. Ali možda će nam pokloniti koji minut", dodade on ne baš preterano uveren u ono što je rekao.
     P. S. Hinks pogleda strance zaprepašćeno, ali ipak uspe da im se obrati normalnim glasom.
     "Zdravo, narode. Tražite nešto?"
     "Da, tražimo", odvrati Denstor svojim najprijateljskijim i najblažim glasom. "Možda biste vi mogli da nam pomognete. Vidite, upravo smo se spustili na ovu planetu i želeli bismo da stupimo u vezu sa vlastima."
     "A?" izusti zabezeknuti P. S. Hinks. Nastupi poduža pauza... mada ne i predugačka, jer P. S. Hinks je bio bistar mladić koji nije imao nameru da celog života ostane seoski policajac. "Znači, upravo ste se spustili, je li tako? U svemirskom brodu, pretpostavljam?"
     "Tako je", odvrati Denstor kome je laknulo što im je policajac poverovao i nije se nasilnički ponašao, što se obično dešavalo na primitivnim planetama posle ovakve jedne izjave.
     "Vidi, vidi!" prozbori P. S. Hinks glasom za koji se nadao da će doprineti razvijanju poverenja i prijateljstva. (Uopšte mu nije bilo važno da li će ta dvojica pobesneti... bili su tako žgoljavi) "Samo vi meni lepo recite šta želite, pa da vidimo šta se može učiniti."
     "Tako mi je milo", poče Denstor. "Vidite, spustili smo se na ovo prilično udaljeno mesto jer nismo želeli da izazovemo paniku. Bilo bi najbolje da za naše prisustvo zna što manje ljudi dok ne stupimo u vezu sa vašom vladom."
     "Razumem", odvrati P. S. Hinks, žurno se osvrnuvši unaokolo, ne bi li primetio nekog po kome bi mogao da obavesti svog narednika. "Šta predlažete da učinimo?"
     "Bojim se da sada ne mogu da raspravljam o našoj dugoročnoj politici vezanoj za Zemlju", oprezno reče Denstor. "Mogu vam samo reći da se ovaj deo Vaseljene nadzire i da je otvoren za razvoj, i to da smo mi ubeđeni da vam možemo u mnogo čemu pomoći."
     "To je baš lepo od vas", srdačno odvrati P. S. Hinks. "Mislim da će biti najbolje da krenete sa mnom do stanice odakle možemo pozvati prvog ministra."
     "Mnogo vam hvala", reče zahvalno Denstor. Puni poverenja koračali su pored P. S. Hinksa, iako se on stalno trudio da ide iza njih, sve dok nisu stigli do seoske policijske stanice.
     "Ovuda, gospodo", reče P. S. Hinks, učtivo ih požurujući u prilično slabo osvetljenu i bedno nameštenu prostoriju, čak i prema primitivnim standardima kakve su očekivali da će zateći. Pre no što su uspeli da se osvrnu, čulo se jedno "klik" i oni se nađoše odvojeni od svog vodiča velikim vratima od gvozdenih šipki.
     "Ništa ne brinite", reče P. S. Hinks. "Sve će biti u najboljem redu. Odmah se vračam."
     Kristil i Denstor se zgledaše u neverici koja se ubrzo pretvori u groznu sigurnost.
     "Zaključao nas je!"
     "Ovo je zatvor!"
     "Ne znam da li vi momci razumete engleski", javi se neki klonuo glas iz mraka, "ali mogli biste jednog momka pustiti da na miru spava."
     Dva zatvorenika po prvi put primetiše da nisu sami. U uglu ćelije, na krevetu, ležao je neki pomalo rastrojen mladić koji je zamagljeno zurio u njih jednim srditim okom.
     "Oh!" izusti nervozno Denstor. "Misliš li da je on neki opasan kriminalac?"
     "Trenutno ne izgleda baš mnogo opasno", odvrati Kristil, s više sigurnosti nego što ju je osećao.
     "Zašto ste vi dospeli ovamo?" upita stranac, nesigurno se uspravivši na krevetu. "Izgledate kao da ste bili na nekom maskenbalu. Oh, moja jadna glava!" On se ponovo svali na krevet.
     "Svako ko je ovoliko bolestan izgleda fantastično!" primeti Denstor, koji je bio krajnje srčan. Zatim nastavi na engleskom. "Ne znam zašto smo ovde. Upravo smo saopštili policajcu ko smo i odakle dolazimo, i evo šta je iz toga ispalo."
     "Pa, ko ste?"
     "Upravo smo se spustili..."
     "Oh, nema svrhe proći ponovo kroz sve to", prekide ga Kristil. "Nikada nećemo uspeti da pronađemo nekog ko će nam poverovati."
     "Hej!" povika stranac ponovo se uspravivši. "Kakvim to jezikom govorite? Ja ih znam nekoliko, ali ništa slično još nikada nisam čuo."
     "Oh, pa dobro", reče Kristil Denstoru. "Ispričaj mu. Ionako nemamo šta drugo da radimo dok se onaj policajac ne vrati."
     U tom trenutku P. S. Hinks bio je zauzet razgovorom sa nadzornikom lokalne ludnice, koji je uporno tvrdio da su svi njegovi pacijenti na broju. Ipak, obećao je da će proveriti i nazvati kasnije.
     Pitajući se nije li cela ta stvar nečija neslana šala, P. S. spusti slušalicu i tiho se uputi ka ćelijama. Tri zatvorenika su prijateljski razgovarala, pa se on na prstima vrati nazad. Svima će im dobro činiti da se malo ohlade. On lagano protrlja oči kada se seti koliko se namučio da gospodina Grahama smesti u ćeliju u sitne sate.
     Mladić je sada bio prilično trezan posle noćašnje proslave, što ni najmanje nije žalio. (Konačno, imao je razloga za to, jer očekivao je da će se jedva provući, a požnjeo je veliki uspeh.) Ali počeo je da strepi da je još pod uticajem alkohola kada je Denstor stao da iznosi svoju priču, za koju se više nije nadao da će i kod koga naići na razumevanje.
     Pod takvim okolnostima, mislio je Graham, najbolje bi bilo ponašati se što prirodnije dok halucinacije ne izblede i ne nestanu.
     "Ako odista imate svemirski brod u brdima", primeti on, "sigurno možete da stupite s njim u vezu i pozovete nekoga da vas spase?"
     "Želimo ovo sami da sredimo", reče Kristil dostojanstveno. "Pored toga, ne znate vi našeg kapetana."
     Zvuče vrlo ubedljivo, pomisli Graham. Cela priča se začuđujuće dobro drži. Pa ipak...
     "Pomalo mi je teško da poverujem kako ste u stanju da napravite međzvezdane brodove, a ovamo ne možete da se izbavite iz jedne bedne seoske policijske stanice."
     Denstor pogleda Kristila koji se nelagodno meškoljio.
     "Lako možemo odavde da iziđemo", odvrati antropolog. "Ali ne želimo da primenjujemo silu, sem kada je to neophodno. Nemate opojma kakve sve to nevolje izaziva i koliko formulara moramo onda da ispunimo. Pored toga, čak i da iziđemo, pretpostavljam da bi nas vaša Leteća brigada uhvatila pre no što se vratimo do broda."
     "Ne u Malom Miltonu", isceri se Graham. "Samo treba neopaženo da se domognemo druge strane ulice i "Belog jelena." Tamo su mi kola."
     "Oh", izusti Denstor, odjednom živnuvši. Okrete se ka svom drugaru i usledi ubrzani razgovor. Zatim, veoma oprezno, on iz unutrašnjeg džepa izvuče mali crni cilindar, baratajući njime s istim poverenjem kao i nervozna usedelica napunjenim pištoljem koji prvi put drži u ruci. Istovremeno, Kristil se dosta užurbano povukao u udaljeni ugao ćelije.
     Upravo u tom trenutku Grahamu je postalo jasno, nepobitno jasno, da je sasvim trezan i da je priča koju je čuo sasvim istinita.
     Nije se čulo nikakvo zujanje niti išta slično, nije bilo nikakvog vatrometa električnih varnica niti obojenih zraka... deo zida, metar dug, jednostavno se tiho razložio i pretvorio u malu piramidu peska. Sunčeva svetlost obasjala je ćeliju, dok je Denstor, odahnuvši s olakšanjem, sklanjao svoje tajanstveno oružje.
     "Hajde, sad", stade on da požuruje Grahama. "Čekamo te."
     Niko nije krenuo za njima jer se P. S. Hinks i dalje raspravljao preko telefona, i pročiće još nekoliko minuta pre no što se taj bistri mladić vrati u ćeliju i doživi najveći šok u svojoj policijskoj karijeri. Kod "Belog jelena" niko se nije naročito iznenadio što ponovo vidi Grahama; svi su znali gde je i kako proveo noć i svi su se nadali da će lokalni sud biti milostiv kada njegov slučaj dođe na red.
     S crnim slutnjama su Kristil i Denstor ušli u neverovatno rasklimatan Bentli koji je Graham nežno oslovljavao sa "Rouz." Ali motor ispod zarđale haube bio je sasvim ispravan i uskoro su se tutnjeći udaljavali iz Malog Miltona brzinom od osamdeset kilometara na sat. Bila je to napadna demonstracija relativnosti brzine, jer Kristil i Denstor, koji su poslednjih nekoliko godina mirno putovali svemirom pri brzini od nekoliko miliona kilometara u sekundi, nikada nisu bili ovako uplašeni u celom životu. Kada je Kristil uspeo da povrati dah, izvukao je svoj mali ručni transmiter i pozvao brod.
     "Vraćamo se", povika on kako bi nadjačao hujanje vetra. "S nama je jedno prilično inteligentno ljudsko biće. Očekujte nas... uups!... izvinite... upravo prelazimo preko mosta.... za desetak minuta. Molim? Ne, razume se da ne. Nismo imali nikakve nevolje. Do viđenja."
     Graham se samo jednom osvrnuo da vidi kako su njegovi putnici. Ono što je ugledao prilično ga je uznemirilo, jer su njihove uši i kosa (koji nisu bili čvrsto zalepljeni) odleteli i počeo je da se pomalja njihov pravi lik. Graham je s izvesnom nelagodnom počeo da podozreva da njegovim novim poznanicima nedostaju i nosevi. Oh, pa čovek može vremenom na svašta da se navikne. Naredne godine će mu obilovati sličnim stvarima.
     Nastavak vam je, razume se, svima poznat; ali cela priča o prvom spuštanju na Zemlju i o čudnim okolnostima pod kojima je ambasador Graham postao predstavnik čovečanstva u celoj Vaseljeni, nikada ranije nije ispričana. Izvukli smo glavne pojedinosti, posle dosta ubeđivanja, od Kristila i Denstora, dok smo radili u Odeljenju vanzemaljskih poslova.
     Sasvim je razumljivo, kada se ima u vidu njihov uspeh na Zemlji, da je trebalo da ih njihovi pretpostavljeni izaberu i za prvi kontakt sa našim tajanstvenim i skrivenim susedima, Marsovcima. Takođe je razumljivo, u svetlosti gornjih dokaza, što su se Kristil i Denstor toliko protivili da krenu u tu drugu misiju, i uopšte se ne čudimo što se od tada o njima više ništa nije čulo.




