


PROLOG
     Noć pre nego što je otišao u London, Ričard Mejhju nije se baš zabavljao.
     Započeo je veče uživajući: uživao je u čitanju pozdravnih čestitki i u zagrljajima nekoliko ne baš neprivlačnih mladih dama koje je poznavao; uživao je u upozorenjima o zalima i opasnostima Londona, i u poklonjenom belom kišobranu sa kartom londonske podzemne železnice koji su mu momci zajednički kupili; uživao je u prvih nekoliko krigli piva; ali potom, sa svakom narednom kriglom, otkrivao je da se sve manje i manje zabavlja; sada je već sedeo i drhtao na pločniku ispred paba, odmeravajući međusobno sukobljene dobrobiti toga da mu pripadne muka ili da mu ne pripadne muka, i nimalo mu nije bilo zabavno.
     A u pabu, Ričardovi prijatelji nastavili su da proslavljaju njegov predstojeći odlazak, sa ushićenošću koja je, prema Ričardovom gledanju na stvari, počinjala da mu krajnje ide na živce.
     Čvrsto se držao za urolani kišobran, pitajući se da li je odlazak u London bila, zapravo, dobra zamisao.
     "'Oš oči isplačeš", reče neki rapavi stari čas. "Oteraće te pre no što kažeš britva. Il' će te u'apse, ne bi me začudilo." Dva prodorna oka zurila su u njega sa ušiljenog, smrknutog lica. "Jesi dobro?"
     "Jesam, hvala", odvrati Ričard.
     Smrknuto lice smekša.
     "Evo, jadniče", reče ona i ćušnu Ričardu u šaku pedeset penija. "Kol'ko si dugo na ulici, a?"
     "Nisam beskućnik", objasni Ričard nelagodno, pokušavajući starici da vrati njen novčić. "Molim vas - uzmite svoj novac. Sa mnom je sve u redu, samo sam izišao da udahnem malo vazduha. Sutra idem za London", objasni on.
     Sumnjičavo je s visine zurila u njega, a onda je uzela svojih pedeset penija koji odmah nestadoše između slojeva kaputa i šaleva u koje je bila umotana.
     "Bila sam u London", poveri mu se ona. "Udala se u Londonu. Ali on bio propalica. Mama mi lepo kazala da se ne udajem u drugi grad, ali bila sam mlada i prelepa, mada je u to danas teško da poveruješ, i sledila sam svoje srce."
     "Siguran sam da jeste", primeti Ričard. Ubeđenje da će mu pripasti muka počelo je polako da bledi.
     "Baš mi je to mnogo dobra donelo. Bila sam beskućnik, tako da znajem kako je to", reče starica. "Zato sam pomislila da si i ti to. Zašto ideš u London?"
     "Dobio sam posao", ponosno joj je kazao.
     "Šta da radiš?" upita ona.
     "Hm, osiguranje", reče Ričard.
     "Ja sam bila igračica", primeti starica i stade nespretno da pocupkuje po pločniku, pevušeći nešto bez melodije sebi u bradu. Zatim je počela da se zanosi s jedne na drugu stranu poput čigre koja se zaustavlja, i konačno je stala, obrevši se pred Ričardom.
     "Ispruži šaku", reče mu ona, "da ti proreknem budućnost."
     Učinio je kako mu je bilo rečeno.
     Spustila je svoju staru šaku u njegovu i trepnula nekoliko puta, poput sove što je progutala miša koji je počeo da se buni protiv toga.
     "Čeka te daleki put..." reče ona.
     "London", primeti Ričard.
     "Ne samo u London..." Zastala je. "Ne u London koji ja znajem."
     Počela je da pada kiša.
     "Žao mi je", reče starica. "Počinje Vratima."
     "Vratima?"
     Ona klimnu. Kiša je postala jača. "Pazila bih na Vrata da sam na tvoje mesto."
     Ričard ustade, pomalo nesigurno. "U redu", reče on, ne znajući baš kako bi trebalo da se odnosi prema jednom ovakvom obaveštenju. "Hoću. Hvala."
     Vrata paba su se otvorila, i svetlost i buka izliše se na ulicu.
     "Ričarde? Jesi li dobro?"
     "Aha, dobro sam. Odmah se vraćam."
     Starica se već teturala niz ulicu, a kiša ju je kvasila.
     Ričard je osećao da mora nešto učiniti za nju; mada nije mogao da joj dG novac. Pohitao je za njom. "Evo!" reče Ričard. Stao je da petlja oko kišobrana, pokušavajući da pronađe dugme pomoću koga se otvarao. Začulo se jedno klik, i kišobran se rascvetao u ogromnu kartu podzemne železnice.
     Starica ga uze od njega. Klimnula je.
     "Imaš dobro srce. Ponekad je to dovoljno da te čuva gde god da pođeš." Zatim je zavrtela glavom. "Ali uglavnom nije."
     Čvrsto je stegnula kišobran kada je nalet vetra zapretio da joj ga otme. Obuhvatila ga je rukama. A potom se udaljila u kišu i noć, belo obličje prekriveno imenima stanica podzemne železnice: Erls Kort, Marbl Arč, Blekfrers, Vajt Siti, Viktorija, Ejndžel. Oksford Cirkus...
     Ričard uhvati sebe kako pijano razmišlja o tome da li je zaista postojao cirkus na Oksford Cirkusu: pravi cirkus sa klovnovima, prelepim ženama, i opasnim životinjama.
     Vrata paba ponovo se otvoriše: prava eksplozija, kao da je zvuk u pabu pojačan do daske.
     "Ričarde, probisvete jedan, ovo je tvoja prokleta žurka, a ti propuštaš svu zabavu."
     Vratio se u pab, potpuno zaboravivši na potrebu da mu bude muka zahvaljujući svim tim čudnim događajima.
     "Ličiš na udavljenog pacova", primeti neko.
     "Nikada nisi video udavljenog pacova", odvrati Ričard.
     Neko drugi mu je dodao punu čašu viskija. "Evo, saspi to u sebe. Znaš, u Londonu nećeš moći da dođeš do pravog viskija."
     "Siguran sam da hoću", uzdahnu Ričard. Voda mu je kapala iz kose u piće. "U Londonu imaju svega."
     Ispio je viski, a potom još jedan, a onda se veče zamaglilo i razbilo na deliće: kasnije se sećao jedino osećanja da odlazi na neko mesto koje mu je izgledalo ogromno i staro, iako nije takvo moralo biti; i da je beskrajno povraćao u slivnik kojim je tekla kišnica, negde u sitne sate; i belog obličja, nalik na malu okruglu bubu, koje se udaljava od njega po kiši.
     Narednog jutra Ričard se ukrcao u voz za London, Juston. Majka mu je dala mali kolač koji mu je ispekla za put, kao i termos sa čajem; i Ričard Mejhju je otišao u London, osećajući se grozno.









JOŠ JEDAN PROLOG: ČETIRI STOTINE GODINA RANIJE
     Bila je sredina šesnaestog veka i padala je kiša u Toskani: hladna, sumorna kiša koja je sve pretvarala u sivilo.
     Mrlja crnog dima uzdizala se u rano jutarnje nebo iz malog manastira na brdu.
     Dva muškarca sedela su na tom brdu, posmatrajući zgradu kako počinje da gori.
     "To će, gospodine Vandemare", reče manji od njih, mahnuvši masnom šakom prema dimu, "biti divan požar, čim se rasplamsa. Mada, ako ćemo pravo, moram da priznam kako sumnjam da će bilo koji od stanara biti u prilici da u potpunosti i kako to priliči uživa u njemu."
     "Mislite zato što su mrtvi, gospodine Krup?" upita njegov sadrug. Jeo je nešto što je izgledalo kao da je nekada moglo biti kuče, nožem odsecajući velike komade sa lešine, koje je potom gurao u usta.
     "Zato što su, kako ste vi to mudro istakli, pametni momče, mrtvi."
     Evo kako možete da razlikujete ova dva govornika: kao prvo, dok stoje, gospodin Vandemar je za dve i po glave viši od gospodina Krupa.
     Kao drugo, gospodin Krup ima porculansko plave oči, dok su oči gospodina Vandemara smeđe.
     Kao treće, dok je gospodin Vandemar načinio prstenove koje nosi na desnoj šaci od lobanja četiri velika gavrana, gospodin Krup ne nosi nikakav vidljiv nakit.
     Kao četvrto, gospodin Krup voli reči, dok je gospodin Vandemar uvek gladan.
     Manastir je zahvatila vatra koja je suknula u vazduh; izgoreo je.
     "Ne volim žalfiju", primeti gospodin Vandemar. "Ima čudan ukus."
     Neko vrisnu; a potom se začu silovita tutnjava, kada se krov urušio, kao i grmljavina kada se plamen vinuo visoko.
     "Neko nije bio mrtav", primeti gospodin Krup.
     "Sada jeste", dodade gospodin Vandemar i pojede još jedno parče presnog kučeta. Pronašao je svoj ručak kako mrtav leži u jarku dok su se udaljavali od manastira. Dopadao mu se šesnaesti vek.
     "Šta je sledeće?" upita on.
     Gospodin Krup se isceri, pokazavši zube koji su ličili na nesrećni slučaj na groblju. "Otprilike četiri stotine godina od sada", reče on. "London Ispod."
     Gospodin Vandemar je ovo svario, zajedno sa nešto kučeta. Konačno, upita: "Da ubijamo ljude?"
     "Oh, da", odvrati gospodin Krup. "Sasvim pouzdano mislim da to mogu jemčiti."









1.
     Trčala je već četiri dana; bilo je to nepromišljeno bežanje sa mnogo spoticanja kroz prolaze i tunele. Bila je gladna i iscrpljena, a svaka naredna vrata bilo je sve teže otvoriti.
     Pronašla je skrovište, sićušnu kamenu jazbinu, ispod sveta, gde će biti bezbedna, ili se bar molila da tako bude, i konačno je zaspala.

     Gospodin Krup je unajmio Rosa na Pokretnoj pijaci koja je održana u Vestminsterskoj Opatiji.
     "Razmišljajte o njemu", rekao je gospodinu Vandemaru, "kao o kanarincu."
     "Peva?" upita gospodin Vandemar.
     "Sumnjam; iskreno i veoma sumnjam u to. Ne, dobri moj prijatelju, mislio sam prenosno, kao one ptice koje nose u rudarska okna."
     Vandemar klimnu.
     Gospodin Ros ni po čemu drugom nije ličio na kanarinca: bio je ogroman - gotovo isto onoliko velik kao i gospodin Vandemar - i prljav; veoma je malo govorio, mada se potrudio da im saopšti kako voli da ubija i kako je dobar u tome; to je zabavljalo gospodina Krupa i gospodina Vandemara isto onoliko koliko bi Džingis Kana moglo da zabavi kočoperenje kakvog mladog Mongola koji je tek nedavno poharao svoje prvo selo ili spalio prvu jurtu. Bio je kanarinac, a da to nikada nije saznao. I tako je gospodin Ros išao prvi, u svojoj prljavoj majici i skorelim farmerkama, a Krup i Vandemar išli su iza njega, u svojim elegantnim crnim odelima.
     Šuškanje u tami tunela; gospodinu Vandemaru se nož našao u šaci, a potom ga više tamo nije bilo, već je lagano podrhtavao gotovo trideset stopa odatle.
     Otišao je do njega i podigao ga. Na oštrici je bio naboden pacov, čija su se usta nemoćno otvarala i zatvarala dok je iz njega isticao život. Smrskao mu je lobanju kažiprstom i palcem.
     "Evo pacova koji više neće da priča priče", reče gospodin Krup. Zacerekao se vlastitoj šali.
     Gospodin Vandemar ništa nije kazao.
     "Pacov. Priče. Shvatate?"
     Gospodin Vandemar skide pacova sa oštrice noža i stade zamišljeno da ga žvače.
     Gospodin Krup mu ga izbi iz ruku. "Prestanite s tim", reče on. Gospodin Vandemar skloni nož pomalo smrknuto.
     "Živnite malo", prosikta gospodin Krup ohrabrujuće. "Uvek će se naći kakav pacov. A sada: napred marš! Čeka nas posao. Ljudi koje treba uništiti."

     Tri godine provedene u Londonu nisu promenile Ričarda, mada su izmenile njegovo poimanje grada.
     Odmah po prispeću, smatrao je da je London ogroman, čudan, krajnje neshvatljiv, i da mu samo karta podzemne železnice daje nekakvo osećanje reda.
     Postepeno je shvatio da je karta podzemne železnice zgodan pronalazak koji je olakšavao život, ali da nema nikakve sličnosti sa stvarnošću: kao što je pripadnost kakvoj političkoj stranci, kako je nekada ponosno mislio, ali je, pošto je pokušao da objasni sličnost između karte podzemne železnice i politike na jednom prijemu gomili zapanjenih nepoznatih osoba, odlučio da ubuduće drugima prepusti komentarisanje politike.
     Kako je vreme odmicalo, uhvatio je sebe kako uzima London zdravo za gotovo; posle izvesnog vremena počeo je da se hvali time što nije posetio nijedno od značajnih mesta u Londonu (osim Tauera, kada je njegova tetka Mod došla u grad na vikend, pa je Ričard morao, iako nerado, da joj bude pratilac.)
     Džesika je sve to izmenila. Ričard je počeo, tokom inače suvislih vikenda, da je prati na mesta kao što su Nacionalna galerija i Tejt galerija, gde je naučio da te od preduge šetnje po galerijama zabole noge, da se velika svetska umetnička dela posle izvesnog vremena sva pretapaju jedna u druga, i da je gotovo izvan ljudske moći da prihvati koliko kafići po muzejima drsko naplaćuju komadić torte i šolju čaja.
     "Evo ti tvoj čaj i ekler", rekao joj je. "Manje bi koštalo da kupimo jednog Tintoreta."
     "Ne preteruj", veselo odvrati Džesika. "U svakom slučaju, u Tejt galeriji nema nijednog Tintoreta."
     "Trebalo je da uzmem onaj kolač sa trešnjama", reče Ričard. "Onda bi mogli da kupe još jednog Van Goga."
     "Ne bi", ispravno primeti Džesika.
     Ričard je upoznao Džesiku u Francuskoj, kada je otišao na vikend u Pariz pre dve godine; u stvari, otkrio ju je u Luvru, pokušavajući da pronađe prijatelje iz kancelarije koji su organizovali to putovanje; zakoračivši nespretno unazad, naleteo je na Džesiku koja se divila neverovatno velikom i istorijski važnom dijamantu. Pokušao je da joj se izvini na francuskom, pa odustao i stao da se izvinjava na engleskom, a zatim je pokušao da joj se na francuskom izvini što je morao da joj se izvini na engleskom, dok nije primetio da je Džesika Engleskinja koliko je to iko uopšte mogao da bude, posle čega ga je naterala da joj kupi skupi francuski sendvič i neki precenjeni penušavi sok od jabuke, u ime izvinjenja, i eto, to je bio početak sveta, zaista.
     Posle toga, nikada nije uspeo da ubedi Džesiku da on nije osoba koja ide po umetničkim galerijama.
     Ričard je osećao izvesno strahopoštovanje prema Desiki koja je bila lepa i često dosta zabavna, a sasvim je sigurno imala neki cilj u životu. A Džesika je u Ričardu videla ogroman potencijal za pravljenje savršenog bračnog pribora, pod uslovom da ga upregne prava žena.
     Kada bi samo malo više bio usredsređen, mrmljala bi onako za sebe, te mu je tako dala knjige pod naslovom Kako se obući i postići uspeh i Sto dvadeset pet navika uspešnog čoveka. Tu se govorilo o tome kako treba voditi poslove po sistemu vojnih pohoda, i Ričard bi uvek govorio hvala i uvek je imao nameru da ih pročita. Kupovala mu je odeću za koju je smatrala da bi on trebalo da je nosi - i on ju je nosio, tokom nedelje; a jednog dana, kada je procenila da je pravi trenutak, rekla mu je da idu da kupe verenički prsten.
     "Zašto izlaziš s njom?" upitao je Geri, u Udruženom računovodstvu, osamnaest meseci kasnije. "Od nje se čovek užasne."
     Ričard je odmahnuo glavom. "Zaista je slatka kada je upoznaš."
     Geri spusti trola koga je pokupio sa Ričardovog radnog stola. "Iznenađen sam što ti još dozvoljava da se igraš ovim."
     "Nikada nismo razgovarali o tome", reče Ričard.
     Ali došli su i na to. Međutim, Džesika je ubedila sebe da je Ričardova zbirka trolova znak ljupke ekscentričnosti, koja se mogla porediti sa zbirkom anđela gospodina Stoktona. Džesika je upravo radila na organizaciji putujuće izložbe zbirke anđela gospodina Stoktona i došla je do zaključka da veliki ljudi uvek nešto sakupljaju.
     Ričard, zapravo, nije sakupljao trolove. Ričard je, u stvari, u neodređenom i prilično uzaludnom pokušaju da unese nešto lično u svet u kome je radio, razmestio strateške plastične trolove po svom radnom stolu. Imao je i Džesikinu fotografiju. Danas je za nju bila zalepljena beleška.
     Bio je petak po podne.
     Ričard je primetio da su događaji kukavice: ne dešavaju se pojedinačno, već umesto toga nailaze u čoporu i svi odjednom skaču na njega.
     Uzmimo na primer baš ovaj petak.
     Bio je to, kao što je Džesika istakla bar desetak puta tokom proteklog meseca, najvažniji dan njegovog života. Ne najvažniji dan njenog života, razume se. Taj će doći jednom u budućnosti kada će je, Ričard u to uopšte nije sumnjao, proglasiti za Prvog ministra, ili kraljicu, ili Boga. Ali ovo je, izvan svake sumnje, bio najvažniji dan u njegovom životu. Stoga je baš bilo gadno što je, uprkos beleški koju je Ričard ostavio na vratima frižidera kod kuće i još jednoj koju je stavio na Džesikinu fotografiju na radnom stolu, potpuno i sasvim na to zaboravio.
     Tu je takođe bio izveštaj 'Vendsvort' koji je kasnio i koji mu je uglavnom zaokupljivao misli. Ričard je proverio još jednu kolonu brojki; zatim je primetio da je sedamnaesta strana nestala i uputio se da je ponovo odštampa; stigavši do kraja još jedne strane znao je da ako ga ostave na miru da završi... ako se desi čudo nad čudima i telefon ne zazvoni...
     Zazvonio je. Prelazio je palcem preko slušalice.
     "Halo? Ričarde? Direktor mora da zna kada će dobiti taj izveštaj."
     Ričard pogleda na sat. "Pet minuta, Silvija. Završavam ga. Moram još samo da priložim 'P & L' projekciju."
     "Hvala, Dik. Sići ću po njega."
     Silvija je bila, kao što je volela da objasni, 'direktorova lična sekretarica' i kretala se u atmosferi sušte delotvornosti.
     Spustio je slušalicu; telefon je zazvonio ponovo skoro istog časa.
     "Ričarde", oslovi ga govornik, Džesikinim glasom, "ovde Džesika. Nisi zaboravio, zar ne?"
     "Zaboravio?" Pokušao je da se seti šta je to mogao da zaboravi. Potražio je nadahnuće u Džesikinoj fotografiji i pronašao ga u beleški na žutom listu hartije zalepljenom na njenom čelu.
     "Ričarde? Podigni slušalicu."
     Podigao je slušalicu, istovremeno čitajući belešku.
     "Izvini, Džes. Ne, nisam zaboravio. Sedam sati uveče, u 'Ma Maison Italiano'. Da se tamo nađemo?"
     "Džesika, Ričarde. Ne Džes." Napravila je pauzu na trenutak. "Posle onoga što se dogodilo prošlog puta? Mislim da ne. Ti si zaista u stanju da se izgubiš i u vlastitom stražnjem vrtu, Ričarde."
     Ričard je upravo hteo da napomene kako se svakome može dogoditi da Nacionalnu galeriju pobrka sa Nacionalnom galerijom portreta, i da nije ona bila ta koja je ceo dan provela stojeći na kiši (što je prema njegovom mišljenju bilo isto toliko zabavno koliko i šetnja po jednom i drugom mestu dok ti noge ne otpadnu), ali se uzdržao.
     "Vidimo se kod tebe", reče Džesika. "Možemo zajedno da prošetamo donde."
     "U redu, Džes. Džesika - izvini."
     "Potvrdio si našu rezervaciju, zar ne, Ričarde."
     "Jesam", iskreno slaga Ričard. Počeo je da zvoni i drugi telefon na njegovom stolu, prodorno. "Slušaj, Džesika, ja..."
     "Dobro", reče Džesika i prekide vezu.
     Najveća svota novca koju je Ričard na bilo šta ikada potrošio bila je potrošena na Džesikin verenički prsten, pre osamnaest meseci.
     Podigao je slušalicu drugog telefona.
     "Zdravo, Dik", reče Geri. "To sam ja, Geri."
     Geri je sedeo nekoliko stolova od Ričarda. Mahnuo je Ričardu sedeći za svojim sjajnim radnim stolom bez trolova.
     "Važi li još dogovor da odemo na piće? Rekao si da bismo mogli da odemo preko do Merstam Ekaunta."
     "Skidaj se s prokletog telefona, Geri. Svakako da važi."
     Ričard spusti slušalicu. Pri kraju beleške bio je zapisan broj telefona; Ričard je sGm napisao tu belešku, pre nekoliko nedelja. I izvršio je rezervaciju: bio je gotovo ubeđen da jeste. Ali je nije potvrdio. Imao je nameru, ali imao je toliko posla i znao je da ima dovoljno vremena. Ali događaji se obrušavaju u čoporu...
     Sada je Silvija stajala pored njega. "Dik? Izveštaj 'Vendsvort'?"
     "Samo što nije gotov, Silvija. Slušaj, sačekaj samo trenutak, možeš li?"
     Završio je ukucavanje broja i sa olakšanjem odahnuo kada je neko podigao slušalicu. "Ma Maison. Mogu li da vam pomognem?"
     "Da", reče Ričard. "Sto za troje, za večeras. Mislim da sam ga rezervisao. Ako jesam, potvrđujem rezervaciju. A ako nisam, pitam se da li bih mogao da ga rezervišem. Molim vas."
     Ne, nisu imali rezervaciju na ime Mejhju za večeras. Niti na Stokton. Ili Bertram - Džesikino prezime. A što se tiče rezervacije...
     Nisu postojale reči koje bi se Ričardu učinile neprijatnije: u pitanju je bio način na koji je obaveštenje bilo saopšteno. Sto za večeras trebalo je izvan svake sumnje da bude rezervisan još pre nekoliko godina, možda je to trebalo da učine Ričardovi roditelji. Nemoguće je bilo dobiti sto za večeras: ako bi Papa, Prvi ministar ili predsednik Francuske večeras stigli bez potvrđene rezervacije, čak bi i oni bili vračeni s vrata.
     "Ali to je za šefa moje verenice. Znam da je trebalo ranije da vas nazovem. Samo nas je troje, zar ne biste, molim vas, mogli..."
     Spustili su mu slušalicu.
     "Ričarde?" opomenu ga Silvija. "Direktor čeka."
     "Misliš li", upita Ričard, "da bi mi dali sto kada bih ih ponovo nazvao i ponudio im dodatni novac?"

     U njenom snu svi su bili zajedno u kući. Njeni roditelji, njen brat, njena sestra. Stajali su u balskoj dvorani. Svi su bili tako bledi, tako ozbiljni. Porcija, njena majka, dodirnula joj je obraz i rekla joj da je u opasnosti. U svom snu, Dor se nasmejala i kazala da zna. Majka je zavrtela glavom: ne, ne - sada je bila u opasnosti. Sada.
     Dor otvori oči. Vrata su se tiho, tiho otvarala; zadržala je dah.
     Koraci, tihi po kamenu. Možda me neće primetiti, pomisli ona. Možda će otići. A onda je pomislila, očajno, gladna sam.
     Koraci su oklevali. Znala je da je dobro skrivena, ispod gomile novina i krpa. A možda joj došljak i nije želeo zlo. Zar ne može da čuje otkucaje mog srca? A onda su se koraci približili, i znala je šta mora učiniti, i to ju je uplašilo.
     Šaka je skinula prekrivke, i ona se zagleda u bezizražajno lice koje se izbora u zao osmeh. Stala je da se kotrlja i uvija, a oštrica noža, prvobitno uperena u njene grudi, zahvati je po mišici.
     Sve do tog trenutka, nijednom nije pomislila da ona to može da uradi. Nikada nije pomislila da će biti dovoljno hrabra, ili dovoljno uplašena, ili dovoljno očajna da se usudi. Ali ispružila je jednu šaku prema njegovim grudima i otvorila...
     Bilo je vlažno i klizavo, i ona se klizala i posrtala, izvlačeći se ispod čoveka, i teturavo izišla iz sobe.
     Povratila je dah napolju u tunelu, uskom i niskom, i skliznula niz zid, dišući na mahove i jecavo.
     To je učinila poslednjim snagama. Bila je istrošena. U ramenu je počelo da joj dobuje. Nož, pomisli ona. Ali bila je bezbedna.
     "Oh, oh", javi se neki glas iz tame desno od nje. "Preživela je gospodina Rosa. Nikada ne bih, gospodine Vandemare." Glas je zvučao isto onako kao što se oseća smeđi glib.
     "Ni ja ne bih nikada, gospodine Krup", odvrati neki ravni glas s njene leve strane.
     Svetlost se upalila i zatreperila. "Pa ipak", reče gospodin Krup, čije su oči sijale u tami ispod zemlje, "nas neće preživeti."
     Dor ga je udarila snažno kolenom u prepone: osetila je kako se nešto uvija ispod tkanine, i potrčala, držeći se desnom šakom za levo rame.
     Nastavila je da trči.

     "Dik?"
     Ričard odmahnu rukom ne bi li odagnao smetnju. Samo što ponovo nije ovladao životom. Samo još malo...
     Geri je ponovio njegovo ime. "Dik? Pola sedam."
     "Šta?"
     Hartije, nalivpera, podmetači i trolovi sleteše u Ričardovu aktovku. Zatvorio ju je i potrčao. Navlačio je kaput u hodu. Geri ga je sledio. "Idemo li onda na to piće?"
     "Piće?"
     "Trebalo je da veče provedemo zajedno i porazgovaramo o Merštamovom računu. Sećaš se?
     Zar je to bilo za večeras? Ričard je zastao na trenutak. Ako ikada, zaključi on, proglase neorganizovanost za olimpijsku disciplinu, on bi mogao da predstavlja Englesku.
     "Geri", poče on, "žao mi je. Uprskao sam. Moram večeras da se vidim sa Džesikom. Izvodimo njenog šefa na večeru."
     "Gospodina Stoktona? Iz Stoktona? Onog Stoktona?"
     Ričard klimnu.
     Pohitaše niz stepenice.
     "Ubeđen sam da ćeš se zabaviti", reče Geri. "I kako je Stvorenje iz Crne lagune?"
     "Džesika je, zapravo, iz Ilfordasa, Geri. I ona ostaje svetlost i ljubav mog života, hvala na pitanju."
     Do tada su već stigli do predvorja, i Ričard je pojurio ka automatskim vratima, koja su spektakularno odbila da se otvore.
     "Prošlo je šest, gospodine Mejhju", reče mu gospodin Fidžis, iz obezbeđenja zgrade. "Morate da se odjavite."
     "Ovo mi nije potrebno", izusti Ričard nikome posebno. "Zaista nije."
     Gospodin Fidžis se neodređeno osećao na medicinski linktus i naokolo se za njega pričalo da poseduje enciklopedijsku zbirku meke pornografije. Čuvao je vrata sa marljivošću koja se graničila sa ludilom, jer nije, zapravo, mogao da zaboravi veče kada se nadigla i odšetala celokupna kompjuterska oprema sa sprata, zajedno sa dve palme u saksijama i direktorovim eksminsterskim tepihom.
     "Znači, naše piće otpada?"
     "Izvini, Geri. Možeš li u ponedeljak?"
     "Svakako. Ponedeljak mi odgovara. Vidimo se u ponedeljak."
     Gospodin Fidžis je proverio njihove potpise i zadovoljio se time da kod sebe nemaju nikakav kompjuter, palme u saksijama niti tepihe, a zatim je pritisnuo dugme ispod svog stola i vrata skliznuše u stranu.
     "Vrata", izusti Ričard.

     Podzemni put se granao i delio; birala je put nasumce, pogrbljeno se krećući krog tunele, spotičući se i krivudajući.
     Iza nje su stupali gospodin Krup i gospodin Vandemar, mirno i veselo kao da su na izložbi u Kristalnoj palati.
     Kada bi stigli do raskršća, gospodin Krup bi kleknuo i pronašao najbližu mrlju od krvi, i onda bi nastavili da je slede.
     Bili su poput hijena, iscrpljivali su svoj plen. Mogli su da čekaju. Imali su na raspolaganju sve vreme ovoga sveta.

     Za promenu, Ričarda je poslužila sreća. Uhvatio je taksi koji je vozio neobično iscrpljen taksista; odvezao je Ričarda kući neuobičajenim putem, ulicama koje Ričard ranije nije primetio. Iskočio je iz taksija, ostavivši napojnicu i svoju aktovku, ali je uspeo da ponovo zaustavi taksi pre nego što je ovaj zamakao u glavnu ulicu tako da je povratio aktovku, a potom se trčeći uspeo u svoj stan.
     Već se skidao kada je ušao u predvorje: aktovku je zavitlao preko sobe i ona je bučno pala na sofu; uzeo je ključeve i pažljivo ih spustio na stoćić u predvorju, kako bi obezbedio da ih ne zaboravi.
     Potom je odjurio u spavaću sobu.
     Oglasilo se zvono.
     Ričard, već tri četvrtine u svom najboljem odelu, baci se ka interfonu.
     "Ričarde? Ovde Džesika. Nadam se da si spreman."
     "Oh. Da. Odmah silazim."
     Navukao je kaput i istrčao, zalupivši vrata za sobom.
     Džesika ga je čekala u dnu stepenica. Uvek ga je tamo čekala. Džesika nije volela Ričardov stan: u njoj je izazivao neprijatno osećanje prisustva nečeg ženskog. Uvek je postojala mogućnost da pronađe komad donjeg veša, bilo gde, a da i ne pominje komadiće stvrdnute paste za zube na lavabou u kupatilu: ne, to nije bilo mesto za Džesiku.
     Džesika je bila veoma lepa; toliko lepa da je Ričard povremeno hvatao sebe kako zuri u nju, pitajući se: Kako je samo završila sa mnom?
     A pošto bi vodili ljubav - što su radili u Džesikinom stanu za Barbike, na Džesikinom mesinganom krevetu sa uštirkanim belim lanenim čaršavima (jer su roditelji rekli Džesiki da su 'duvets' dekadentni) - u mraku, čvrsto bi ga stezala; njene dugačke, smeđe kovrdže prekrile bi mu prsa; šaputala bi mu tada koliko ga voli, i on bi njoj kazao kako i on nju voli i da želi zauvek da bude sa njom i oboje su verovali da je to istina.

     "Blagosloven ja, gospodine Vandemare. Ona usporava."
     "Usporava, gospodine Krupe."
     "Mora da gubi mnogo krvi, gospodine V."
     "Divna krv, gospodine K. Divna vlažna krv."
     "Još samo malo."
     Klik: zvuk otvaranja noža-skakavca, prazan, usamljen i mračan.

     "Ričarde? Šta to radiš?" upita Džesika.
     "Ništa, Džesika."
     "Nisi, valjda, opet zaboravio ključeve?"
     "Nisam, Džesika."
     Ričard prestade da se tapka i gurnu šake duboko u džepove kaputa.
     "Kada se večeras sretneš sa gospodinom Stoktonom", poče Džesika, "moraš ceniti ne samo to što je on važan čovek. On je takođe samostalna korporacija."
     "Jedva čekam", uzdahnu Ričard.
     "Šta to bi, Ričarde?"
     "Jedva čekam", ponovi Ričard sa oduševljenjem.
     "Oh, koračaj malo življe", reče Džesika koja je počela da ispušta oreol nečega što se kod manje značajnih žena gotovo moglo pripisati živcima. "Ne smemo dozvoliti da nas gospodin Stokton čeka."
     "Ne, Džes."
     "Ne zovi me tako, Ričarde. Prezirem nadimke. Oni su tako ponižavajući."
     "Imate li novčić?" Čovek je sedeo u dovratku, sa znakom na grudima, ispisanim rukom, kojim je poručivao svetu da je bez krova nad glavom i gladan. Nije bio potreban znak da biste to i sami zaključili, i Ričad, čija je šaka već bila u džepu, stade da pretura po njemu, tražeći novčić.
     "Ričarde. Nemamo vremena", reče Džesika, koja je davala priloge u dobrovoljne svrhe i etički ulagala. "Želim da ostaviš dobar utisak, mudri moj vereniče. Od životne je važnosti da budući saputnik ostavi dobar utisak." A onda joj se lice nabora, i ona ga na trenutak zagrli i reče: "Oh, Ričarde. Zaista te volim. Ti to znaš, zar ne?"
     Ričard klimnu; znao je.
     Džesika proveri koliko je sati i ubrza korak.
     Ričard je diskretno bacio novčić od jedne funte unazad kroz vazduh prema čoveku u dovratku - koji ga uhvati prljavom šakom.
     "Nije bilo problema oko rezervacije, zar ne?" upita Džesika.
     A Ričard, koji nije umeo dobro da laže kada bi ga zasuli direktnim pitanjima, izusti. "Ah."

     Pogrešno je odabrala. Hodnik se završavao praznim zidom. U normalnim okolnostima to jedva da bi je na trenutak zaustavilo, ali bila je tako umorna, tako gladna, i toliki bol je osećala...
     Borila se za vazduh, štucajući i jecajući. Ruka joj je bila hladna, a leva šaka utrnula.
     "Oh, neka je blagoslovena moja mala crna duša, gospodine Vandemare; da li i vi vidite ono što ja vidim?" Glas je bio mek i tako blizu: mora da su bili bliži nego što je zamišljala. "Otkrio sam nešto svojim okicama što će biti..."
     "Mrtvo očas posla, gospodine Krup", reče glas iznad nje.
     "Naš gospodar biće oduševljen."
     A ona povuče sve što je mogla da nađe u dubini svoje duše, iz sveg bola, povređenosti i straha. Bila je istrošena spaljena, i krajnje iscrpljena. Nije imala kuda da pođe, nije posedovala više nimalo moći, niti je imala vremena.
     "Ako to budu i poslednja vrata koja ću otvoriti", molila se, nemo, Hramu, Luku. "Negde... bilo gde... bezbedno..." a onda pomisli: Neko.
     Kada ju je tama progutala, začula je glas gospodina Krupa, kao iz velike daljine.
     Rekao je: "Klipane."

     "Ti to meni ozbiljno kažeš da si morao da im obećaš dodatnih pedeset funti za naš sto večeras? Ti si idiot, Ričarde."
     Džesiki to nije bilo zabavno.
     "Izgubili su moju rezervaciju. I rekli su da su svi stolovi rezervisani."
     "Verovatno će nas smestiti odmah do kuhinje", uzdahnu Džesika. "Ili pored vrata. Jesi li im kazao da je to za gospodina Stoktona?"
     "Jesam."
     Ona uzdahnu.
     U zidu se otvoriše vrata, malo ispred njih, i neko iziđe i ostade zanoseći se jedan dugi trenutak, a potom se skljoka na beton.
     Ričard se strese.
     "U razgovoru sa gospodinom Stoktonom moraš paziti da ga ne prekidaš. Ne smeš ni da mu protivurečiš - on ne voli kada se ljudi ne slažu s njim. Kada izrekne kakvu šalu, smej se. Ako nisi načisto da li je to bila šala ili nije, pogledaj u mene. Ja ću... mmm, lupnuću kažiprstom."
     Stigli su do osobe na pločniku. Džesika ju je prekoračila. Ričard je oklevao. "Džesika?"
     "U pravu si. Mogao bi pomisliti da sam dosadna. Ako se našali, poćešaću ušnu školjku."
     "Džesika?"
     "Šta je?"
     "Pogledaj." Pokazao je na pločnik. Osoba je bila okrenuta licem prema dole i umotana u nezgrapnu odeću; Džesika ga uhvati za ruku i povuče ka sebi.
     "Ako obraćaš na njih pažnju, pregaziće te. Svi oni imaju domove, zaista. Kada se ispava, sigurna sam da će s njom sve biti u redu."
     Ona? Ričard spusti pogled. Bila je to neka devojka.
     Džesika je nastavila: "Rekla sam gospodinu Stoktonu da smo..." Ričard se spustio na jedno koleno. "Ričarde šta to radiš?"
     "Nije pijana", reče Ričard. "Povređena je." Pogledao je svoje prste. "Krvari."
     Džesika spusti pogled na njega, nervozna i zbunjena. "Zakasnićemo", napomenu ona.
     "Povređena je."
     Džesika ponovo pogleda devojku na pločniku. Prioriteti: Ričard nije znao za prioritete.
     Devojčino lice bilo je okorelo od prljavštine, a odeća natopljena krvlju.
     "Ričarde. Zakasnićemo."
     "Povređena je", odvrati on jednostavno. Na licu mu je bio izraz koji Džesika ranije nije videla.
     "Ričarde", upozori ga ona, a zatim se malo povuče i ponudi kompromis. "Pozovi onda ambulantna kola. Samo brzo."
     Devojka otvori oči bez zenica, širom, na licu koje jedva da je predstavljalo nešto više od mrlje prašine i krvi. "Ne u bolnicu, molim. Pronaći će me. Odvedite me na neko bezbedno mesto. Molim vas." Glas joj je bio slab.
     "Krvariš", reče Ričard. Pogledao je unaokolo ne bi li video otkuda se stvorila: ali zid je bio prazan, od cigala, bez pukotina.
     "Pomozi mi?" prošaputa ona i sklopi oči.
     "Kada budeš zvao hitnu pomoć", primeti Džesika, "nemoj im dati svoje ime. Možda bi morao da daš izjavu ili nešto slično, a ja neću da mi veče upropasi... Ričarde? Šta to radiš?"
     Ričard je podigao devojku u naručje. Bila je iznenađujuće laka. "Nosim je nazad do mene, Džes. Ne mogu jednostavno da je ostavim. Reci gospodinu Stoktonu da mi je zaista žao, ali ovo je hitno. Uveren sam da će razumeti."
     "Ričarde Olivere Mejhju", poče Džesika, ledenim glasom. "Smesta da si spustio tu mladu osobu i vratio se ovamo. Ili je ovo kraj naše veridbe. Upozoravam te."
     Ričard je osetio lepljivu toplu krv kako mu natapa košulju. Ponekad ništa ne možete da učinite.
     Stao je da se udaljava.
     Džesika je ostala da stoji na pločniku, gledajući ga kako uništava njeno veliko veče, i oči su je pekle od suza. Posle kraćeg vremena nestao je s vidika i tada, i tek tada, ona reče, glasno i jasno "Sranje!" i zavrljači tašnu koliko je mogla na tle, dovoljno jako da se po betonu razletoše mobilni telefon, ruž za usne i dnevnik, kao i pregršt tampona.
     A potom, pošto joj ništa drugo nije preostalo, sve je to pokupila i vratila u tašnu i otišla do restorana, da sačeka gospodina Stoktona.
     Dok je pijuckala belo vino, pokušala je da pronađe verodostojne razloge zbog kojih njen verenik nije sa njom i uhvatila je sebe kako se očajnički pita da li bi jednostavno mogla da izjavi kako je Ričard mrtav.
     "Zbilo se veoma iznenada", rekla je Džesika setno, tihim glasom.

     Ričard nijednom nije zastao da razmisli. To nije bilo ništa nad čim je on posedovao bilo kakvu volju. Negde u razumnom delu njegovog mozga, neko - normalan, razuman Ričard Mejhju - govorio mu je da se poneo glupo, da je trebalo da pozove policiju, ili hitnu pomoć; da je bilo opasno podići ranjenu osobu; da je zaista ozbiljno uznemirio Džesiku; da će noćas morati da spava na sofi; da će upropastiti jedino pristojno odelo; da devojka užasno smrdi... Ali Ričard je i dalje koračao, osećajući grčeve u rukama i bol u leđima, ne obračajući pažnju na poglede prolaznika, jednostavno je nastavljao dalje. A onda se našao u prizemlju, pa je posrtao uz stepenice i obreo se ispred svojih ulaznih vrata, shvativši da je ostavio ključeve na stočiću u predvorju...
     Devojka je ispružila musavu ruku prema vratima i ona se širom otvoriše.
     Nikada nisam mislio da će mi biti drago što se vrata nisu zatvorila kako treba, pomisli Ričard, unese devojku unutra - zatvorivši za sobom vrata nogom - i spusti je na krevet.
     Prednji deo košulje bio mu je natopljen krvlju.
     Izgleda da je bila u polusvesnom stanju. Kapci su joj treperili.
     Skinuo joj je kožnu jaknu. Imala je dugačku posekotinu duž leve mišice i ramena. Ričard zaustavi dah.
     "Slušaj, pozvaću lekara", reče on tiho. "Čuješ li me?"
     Otvorila je oči, širom, uplašeno. "Molim te, nemoj. Biće mi dobro. Nije toliko loše kao što izgleda. Potreban mi je samo san. Bez lekara."
     "Ali tvoja ruka - tvoje rame..."
     "Biće mi dobro. Sutra. Molim te?" Izgovorila je to jedva nešto jačim glasom od šapata.
     "Hm, valjda, u redu", i dok mu se razum polako vraćao, on reče: "Čuj, mogu li da te pitam...?"
     Ali ona je već bila zaspala.
     Izišao je na vrhovima prstiju i zatvorio vrata za sobom. Potom je seo na sofu, pred televizor, i zapitao se šta li je to učinio.









2.
     Nalazio se negde duboko ispod zemlje: u nekakvom tunelu, možda, ili u kanalizaciji. Svetlost se probijala na mahove, definišući tamu, ali je ne razgoneći.
     Nije bio sGm. Još je ljudi išlo pored njega.
     Sada je već trčao kroz unutrašnjost kanalizacije, pljuskajući kroz blato i kal. Kapi vode padale su lagano, kristalno jasne u tami.
     Zavio je za ugao, i ono ga je čekalo.
     Bilo je ogromno. Ispunjavalo je kanalizaciju: masivna glava spuštena, telo i dah puše se na hladnom vazduhu. Neka vrsta divljeg vepra, pomislio je u prvi mah, a onda je shvatio da je to bilo glupo: nema tog vepra koji bi mogao biti toliko veliki. Bilo je veliko poput bika, tigra, kola.
     Zurilo je u njega, i trebalo mu je stotinu godina da podigne koplje.
     A onda je jurnulo.
     Hitnuo je koplje, ali već je bilo suviše kasno, i on oseti kako mu zver odseca deo slabine kljovama oštrim poput brijača, oseti kako mu život otiče u blato: shvati da je pao licem u vodu, koja se crvenela od gustih vrtloga daveće krvi...

     Toliko se trudio da vrisne, pokušao je da se probudi, ali uspevao je jedino da udahne blato, krv i vodu, mogao je da oseti samo bol...
     "Ružni snovi?" upita devojka.
     Ričard se uspravi na kauču, boreći se da dođe do vazduha. Zavese su još bile navučene, ali znao je da je jutro. Dao se u potragu za daljinskim po kauču; ovaj je nekako uspeo da se uklješti ispod njegovih krsta i isključi televizor.
     "Da", odvrati on. "Tako nekako."
     Otrao je krmeljivost iz očiju i zainteresovano osmotrio samog sebe, primetivši sa zadovoljstvom da je izuo cipele i sako pre no što je zaspao. Košulja mu je spreda bila skorena od krvi i prljavštine.
     Devojka-beskućnica nije izustila ni reč. Izgledala je grozno: bleda, ispod prljavštine i smeđe skorele krvi, i sitna. Na sebi je imala ko zna koliko slojeva raznolike odeće: čudna odeća, prljavi somot, blatnjava čipka, rupe kroz koje su se mogli videti drugi slojevi i stilovi.
     Izgledala je, pomisli Ričard, kao da je u ponoć poharala odeljenje 'Istorija mode' u muzeju Viktorija i Albert, i kao da je još nosila sve što je pokupila odatle.
     Ričard je zaista mrzeo ljude koji govore očigledne stvari: ljude koji vam priđu i govore vam stvari koje i sami, hteli-ne hteli, morate da primetite: "Pada kiša", ili: "Pukla vam je kesa i hrana vam je upravo ispala u baru", ili čak: "Ooh. Kladim se da to boli."
     "Ustala si, znači", izgovori Ričard, mrzeći sGm sebe.
     "Čija je ovo baronija?" upita devojka. "Čije lensko dobro?"
     "Hm. Izvini?"
     Sumnjičavo se osvrnula oko sebe. "Gde sam ja to?"
     "Stan broj četiri, Njuton Mensons, ulica Litl Komden..."
     Zastao je. Razmakla je zavese. Zurila je napolje u sasvim običnu okolinu koja se videla sa Ričardovog prozora. Zurila je širom otvorenih očiju u automobile i autobuse, i mali niz radnji ispod njih - prodavnicu novina, pekaru, hemijsko čišćenje i prodavnicu alkoholnih pića.
     "Ja sam u Londonu Iznad", prozbori ona.
     "Da, u Londonu si", uzvrati Ričard. Iznad čega? - pitao se. "Mislim da si sinoć bila u šoku ili tako nečem. Zadobila si gadnu posekotinu na ruci." Čekao je da ona nešto kaže, da objasni. Pogledala ga je, a zatim vratila pogled na autobuse i radnje. Ričard je nastavio: "Ja, hm, našao sam te na pločniku. Bilo je dosta krvi."
     "Ne brini", reče ona ozbiljno. "Najveći deo te krvi nije bio moj."
     Pustila je zavesu da padne na mesto.
     Zatim se zagledala u posekotinu na ruci.
     "Moraćemo da se pobrinemo za ovo", izjavi ona. "Hoćeš li da mi pomogneš?"
     Ričard je počeo da se oseća pomalo nesigurno. "Zaista ne znam baš mnogo o ukazivanju prve pomoći", reče on.
     "Pa", poče ona, "ako si zaista gadljiv, mogao bi samo da držiš zavoje i povežeš krajeve koje ne mogu da dosegnem. Imaš zavoje, zar ne?"
     Ričard klimnu. "Oh, da", reče on. "U kutiji za prvu pomoć. Ispod lavaboa."
     Potom je otišao u spavaću sobu i presvukao se, pitajući se hoće li uopšte biti moguće oprati košulju (njegovu najbolju košulju, koju mu je kupila, oh bože, Džesika. Podilkaniće).

     Krvava voda podsetila ga je na nešto, na nekakav san koji je jednom sanjao, možda, ali ni da mu je život zavisio od toga, nije tačno mogao da ga se seti.
     Povukao je čep, pustio vodu da otekne iz lavaboa i ponovo ga napunio čistom, kojoj je dodao malo 'Detola': oštar antiseptički miris učinio mu se tako razuman i medicinski: lek za ovu čudnu situaciju u kojoj se našao i njegovu posetiteljku. Nagnula se, i on pljusnu toplu vodu preko njene ruke i ramena.
     Ričard nikada nije bio gadljiv koliko je mislio da jeste. To jest, bio je zastrašujuće gadljiv kada je u pitanju bila krv na ekranu: dobar zombi film ili drama iz oblasti medicine koja sve jasno prikazuje naterali bi ga da se skupi u uglu, ostane bez vazduha, sa šakama preko očiju, mrmljajući stvari kao što su 'Recite mi kada se završi'. Ali kada su u pitanju bili prava krv, pravi bol, on bi jednostavno produžio i preduzeo nešto praktično.
     Očistili su posekotinu - koja je bila manje gadna nego što je se Ričard sećao od sinoć - previli je, a devojka se zaista trudila da ni ne trepne za sve to vreme. Ričard uhvati sebe kako se pita koliko li joj je godina, i kako li izgleda ispod prljavštine, i zašto živi na ulici, i...
     "Kako se zoveš?" upita ona.
     "Ričard. Ričard Mejhju. Dik."
     Ona klimnu, kao da je upravo njegovo ime pohranila u sećanje. "Ričardmejhudik", ponovi ona.
     Oglasi se zvono na vratima.
     Ričard se zagleda u haos u kupatilu, u devojku, i zapita se kako li će to sve zajedno da izgleda nekom razumnom posmatraču ispred vrata. Kao što je, na primer... "Oh bože", izusti on, jer mu je upravo pala na pamet najgora mogućnost. "Kladim se da je to Džes. Ubiće me." Umanji štetu. Umanji šetetu. "Slušaj", reče on devojci. "Sačekaj ovde unutra."
     Zatvorio je vrata od kupatila za sobom i uputio se niz hodnik.
     Otvorio je ulazna vrata i s velikim olakšanjem odahnuo. Nije bila Džesika. Bili su to - šta? Mormoni? Jehovini svedoci? Policija? Nije bio siguran. U svakom slučaju, bila su dvojica.
     Na sebi su imali crna odela, pomalo umašćena, pomalo izlizana, i čak je i Ričard, koji je sebe smatrao potpunom neznalicom kada je posredi moda, osećao da je kroj njihovih odela nekako čudan. Bila su to odela kakva bi sašio neki krojač pre dve stotine godina, kome je neko objasnio kako izgleda moderno odelo, ali ga nikada nije video. Nabori su bili pogrešni, isto kao i masne mrlje.
     Lisica i vuk, pomisli nevoljno Ričard. A onda se zapita zašto mu je to palo na pamet.
     Čovek koji je stajao ispred, lisica, bio je niži od Ričarda. Imao je retku, masnu kosu i bledunjav ten; kada je Ričard otvorio vrata, razvukao je usta u osmeh, ali delić sekunde prekasno. "Dobar jutar želim vam, dobri gospodine", reče on, "na ovaj divan i prelep dan."
     "Ah. Zdravo", odvrati Ričard.
     "Sprovodimo ličnu istragu delikatne prirode, da tako kažem, od vrata do vrata. Da li biste imali nešto protiv da uđemo?"
     "Ovaj, sada baš nije zgodno", odvrati Ričard. Zatim upita. "Jeste li iz policije?"
     Drugi posetilac, onaj visoki, vuk, koji je stajao malo iza svoga prijatelja, držeći gomilu fotokopija na grudima, još ni reč nije izustio, samo je čekao, onako ogroman i nepomičan. Sada se nasmejao, jednom, duboko i prljavo. Bilo je nečeg nezdravog u tom smehu.
     "Avaj", izusti onaj manji, "ne možemo da se podičimo tom srećom. Karijera čuvara zakona i reda, iako nesumnjivo primamljiva, nije bila zapisana u kartama koje je Gospa Fortuna podelila mom bratu i meni. Ne, mi smo samo privatna lica. Dozvolite mi da nas predstavim. Ja sam gospodin Krup, a ovaj gospodin je moj brat, gospodin Vandemar."
     Nisu ličili na braću. Nisu ličili ni na šta što je Ričard do tada video.
     "Vaš brat?" upita Ričard. "Zar ne bi trebalo da nosite isto prezime?"
     "Zadivljen sam. Kakav mozak, gospodine Vandemare. Oštrouman i pronicljiv, a to nije ni polovina. Neki od nas su tako oštri", i on se nagnu bliže prema Ričardu, unese mu se u lice, izdigavši se na prste, "da se možemo poseči."
     Ričard ustuknu jedan korak.
     "Možemo li da uđemo?" upita gospodin Krup.
     "Šta želite?"
     Gospodin Krup uzdahnu, očigledno smatrajući da je to uradio krajnje setno. "Tražimo našu sestru", objasni on. "Svojeglavo dete, uporno i tvrdoglavo, koje samo što nije slomilo srce naše jadne majke udovice."
     "Pobegla je", objasni gospodin Vandemar, blago. Tutnuo je Ričardu u ruke fotokopiju. "Ona je pomalo... čudna", dodade on i zavrte prstom prislonjenim uz slepoočnicu, ne bi li pokazao da je devojka potpuno luda.
     Ričad spusti pogled na list hartije.
     Pisalo je:

     JESTE LI VIDELI OVU DEVOJKU?

     Ispod ovoga bila je fotokopirana fotografija devojke koja je Ričardu izgledala poput urednije, čistije verzije devojke, sa dužom kosom, koju je ostavio u svom kupatilu.
     Ispod nje je pisalo:
     'Odaziva se na ime Dorin. Ujeda i šutira. Pobegulja.
     Recite nam ako ste je videli. Želimo je nazad. Sledi nagrada.'
     A ispod toga, broj telefona.
     Ričard vrati pogled na fotografiju. Nema sumnje da je na njoj bila devojka iz njegovog kupatila.
     "Ne", reče on. "Bojim se da je nisam video. Žao mi je."
     Gospodin Vandemar ga, međutim, nije slušao. Podigao je glavu i stao da njuši vazduh, poput čoveka koji je namirisao nešto čudno ili neprijatno. Ričard ispruži ruku u želji da mu vrati list hartije, ali se krupni čovek jednostavno progura pored njega i uđe u stan, poput vuka u potrazi za plenom.
     Ričard potrča za njim.
     "Šta to radite? Hoćete li prestati? Izlazite. Slušajte, ne možete tamo unutra..." A gospodin Vandemar se uputio pravo ka kupatilu.
     Ričard se nadao da je devojka... Dorin?... bila toliko prisebna da zaključa vrata od kupatila. Ali ne; otvorila su se kada ih je gospodin Vandemar gurnuo. Ušao je unutra, a Ričard, koji se osećao poput malog i nesposobnog psa što kevče prateći poštara u stopu, uđe unutra za njim.
     Nije to bilo veliko kupatilo. U njemu su se nalazili kada, toalet šolja, umivaonik, nekoliko boca šampona, sapun i peškir. Kada je Ričar pre nekoliko minuta izišao iz njega, u njemu su se nalazili i jedna prilično prljava, krvava devojka, veoma krvav lavabo i otvorena kutija za prvu pomoć. Sada je sve bilo blistavo čisto.
     Nije bilo mesta na kome bi se devojka mogla sakriti.
     Gospodin Vandemar je izišao iz kupatila i otvorio vrata spavaće sobe, ušao unutra, pogledao unaokolo.
     "Ne znam šta umišljate da radite", reče Ričard. "Ali ako vas dvojica smesta ne iziđete iz mog stana, zvaću policiju."
     A onda se gospodin Vandemar, koji je upravo pretraživao Ričardovu trpezariju, ponovo okrenuo ka Ričardu, i Ričard je odjednom shvatio da je bio veoma, veoma uplašen, poput malog psa koji je upravo otkrio da je onaj za koga je mislio da je poštar u stvari vanzemaljac koji jede pse iz one vrste filmova za koje Džesika nije imala vremena.
     Ričard uhvati sebe kako se pita da li je gospodin Vandemar vrsta osobe kojoj kažete: "Nemojte me povrediti!" a ako jeste, da li će to biti od koristi.
     A onda je lisac gospodin Krup rekao: "Ovaj, da, šta vas je to spopalo, gospodine Vandemare? Kladim se da mu je tuga za našom slatkom sestricom pomutila pamet. Izvinite se gospodinu, gospodine Vandemare."
     Gospodin Vandemar klimnu i zamisli se na trenutak. "Mislio sam da mi se ide u toalet", reče on. "Ali nije. Izvinite."
     Gospodin Krup krenu hodnikom.
     "Eto. Verujem da ćete oprostiti mom grešnom bratu nedostatak društvene uglađenosti. Usled brige zbog naše jadne majke udovice i zbog naše sestre koja, dok mi ovde pričamo, luta ulicama Londona bez ikoga da je voli i da se brine o njoj, potpuno je otkačio, tako mi svega. Ali i pored toga, nije ga loše imati na svojoj strani. Nije li tako, krupno momče?"
     I tako su izišli i obreli se na stepeništu. Gospodin Vandemar ništa ne reče. Nije baš delovao kao da je potpuno otkačio od bola.
     Krup se ponovo okrenu prema Ričardu i uputi mu još jedan lisičji osmeh. "Obavestićete nas ako je budete videli", reče on.
     "Do viđenja", odvrati Ričard. Potom je zatvorio i zaključao vrata. I prvi put od kada je živeo tu stavio je i sigurnosni lanac.

     "Nisam debeo", primeti gospodin Vandemar.
     Gospodin Krup, koji je presekao Ričardov telefonski gajtan čim je ovaj prvi put pomenuo da će pozvati policiju, i koji se pitao da li je presekao pravi gajtan ili ne, tehnologija dvadesetog veka nije mu bila jača strana, uze letak od njega.
     "Nikada nisam rekao da jeste", odvrati on. "Pljunite!"
     Gospodin Vandemar hraknu usta puna sluzi, koju uredno ispljunu na poleđinu letka. Gospodin Krup snažno pritisnu letak na zid, pored Ričardovih vrata. Istog časa se zalepio, i to čvrsto.
     JESTE LI VIDELI OVU DEVOJKU? pisalo je.
     "Rekli ste 'krupno momče'. To znači debeo."
     "Krupan takođe znači snažan, čvrst, jedar, pouzdan, krepak, vitalan, hrabar, odlučan i neustrašiv", reče gospodin Krup. "Verujete li mu?"
     Počeše da silaze niz stepenice.
     "Da li bludničim?" odvrati gospodin Vandemar. "Mogao sam da je namirišem."

     Ričard je čekao kod vrata sve dok nije čuo kako su se ulazna vrata u zgradu zalupila, nekoliko spratova ispod. Vraćao se hodnikom ka kupatilu kada je telefon bučno zazvonio i prepao ga.
     Odjurio je nazad hodnikom i podigao slušalicu.
     "Da?" izgovori Ričard. "Da?"
     Iz slušalice ne dopre nikakav zvuk. Umesto toga, čulo se jedno klik, i Džesikin glas dopre sa sekretarice na stoliću pored telefona. Ona reče: "Ričarde? Ovde Džesika. Žao mi je što nisi tu, jer će ovo biti naš poslednji razgovor, i zato sam želela da ti ovo kažem u lice."
     Shvatio je da telefon uopšte ne radi. Iz slušalice se protezao gajtan još otprilike jednu stopu, a onda je bio uredno presečen. Ipak je viknuo u nju, izgovarajući stvari kao što su "Džesika!" i "Ovde sam!" i "Molim te, ne prekidaj!"
     "Strašno si me sinoć obrukao, Ričarde", nastavio je glas. "Što se mene tiče, mi više nismo vereni. Nemam nameru da ti vratim prsten, niti da te ikada više vidim. Nadam se da ćete ti i tvoja ćopava patka istrunuti u paklu. Zbogom."
     "Džesika!" povika Ričard, u nadi da će se pukom drekom probiti u telekomunikacionu mrežu.
     Traka je prestala da se okreće, čulo se još jedno klik, i crvena svetiljkica stade da trepče.
     "Loše vesti?" upita devojka.
     Stajala je neposredno iza njega, u minijaturnoj kuhinji, sa uredno prepovijenom rukom. Vadila je kesice sa čajem i stavljala ih u šolje. Voda u čajniku je vrila.
     "Da", odgovori Ričard. "Veoma loše." Prišao joj je i pružio joj poster na kome je pisalo JESTE LI VIDELI OVU DEVOJKU? "To si ti, zar ne?"
     Ona izvi obrvu. "Na fotografiji sam ja."
     "I ti si... Dorin."
     Ona odmahnu glavom. "Ja sam Dor, 'Door' - 'Vrata', neprevodiva igra reči; prim. prev. Ričardmejhjudik. Mleko i šećer?"
     Ričard je sada već bio potpuno van sebe, te reče: "Ričard. Samo Ričard. Bez šećera." A potom: "Slušaj, ako to nije lično pitanje, šta ti se dogodilo?"
     Dor usu kipuću vodu u šolje. "Ne želiš da znaš", odvrati ona jednostavno.
     "Oh, ovaj, izvini ako sam..."
     "Ne, Ričarde. Zaista, ne želiš da znaš. Nikakve koristi od toga ne bi imao. Već si učinio i više nego što je trebalo."
     Izvadila je kesice sa čajem i pružila mu šolju. Prihvatio ju je, shvativši da još vuče unaokolo telefonsku slušalicu.
     "Ovaj, hoću da kažem. Nisam tek tako mogao da te ostavim tamo."
     "Mogao si", reče ona. "Ali nisi."
     Priljubila se uza zid i provirila kroz prozor. Ričard ode do prozora i pogleda napolje. Gospodin Krup i gospodin Vandemar upravo su preko puta izlazili iz prodavnice novina: JESTE LI VIDELI OVU DEVOJKU? osvanulo je na vidnom mestu u izlogu novinarnice.
     "Jesu li oni zaista tvoja braća?" upita on.
     "Molim te", prozbori Dor ravnodušno. "O'ladi."
     Pijuckao je čaj i pretvarao se da je sve normalno.
     "Pa, gde si bila?" upita on. "Malopre?"
     "Bila sam ovde", reče ona. "Slušaj, pošto su ova dvojica još u blizini, moramo proslediti poruku..." Zastala je. "Nekome ko može da pomogne. Ne usuđujem se da iziđem odavde."
     "Zar ne postoji neko mesto na koje bi mogla da odeš? Neko kome bismo mogli da telefoniramo?"
     Ona mu iz ruke uze nemu slušalicu iz koje se vukla presečena žica i odmahnu glavom. "Moji prijatelji se ne služe telefonima", reče ona. Vratila je slušalicu na mesto, gde je ostala, beskorina i usamljena.
     Osmehnula se, hitro i vragolasto. "Mrvice hleba!" reče ona.
     "Molim?" upita Ričard.

     Otvorila je mali prozor u stražnjem delu spavaće sobe koji je gledao na predeo crepova i oluka, te razbacala unaokolo mrvice. Da biste doprli do tog malog prozora, morali ste da se popnete na Ričardov krevet.
     "Ne razumem", izusti Ričard.
     "Svakako da ne razumeš", složi se ona. "A sada, tiho."
     Začuo se lepet krila, i on ugleda purpurno-sivo-zeleni sjaj goluba. Stao je da kljuca mrvice, a Dor ispruži napolje šaku i pokupi ga. Znatiželjno ju je posmatrao, ali se nije bunio.
     Sedoše na krevet. Dor dade Ričardu da drži goluba, dok mu je ona pričvršćivala poruku za nogu, upotrebivši za to jarkoplavu gumicu kojom je Ričard pre toga povezao račune za struju.
     Ričard nije bio baš oduševljen što mora da drži goluba.
     "Ne shvatam svrhu ovoga", objasni on. "Hoću da kažem, to nije golub-pismonoša. Ovo je jedan sasvim obični londonski golub. Od onih koji pogane po Lordu Nelsonu."
     "U pravu si", složi se Dor. Obraz joj je bio ogreban, a kosa zamršena; zamršena, ali ne i čupava. Uzela je pticu od njega, nežno, podigla je i zagledala joj se u lice. Ova je nagnula glavu na jednu stranu i uzvratila joj pogled.
     "U redu", reče ona, a zatim ispusti zvuk koji je podsećao na tečno golubje gugutanje: "U redu crrrpllrr, tražiš markiza de Karabasa. Jesi li shvatila?"
     Golubica joj uzvrati tečnim gugutanjem.
     "Tako je, devojko. Ovo je važno, tako da bi ti bilo bolje da..."
     Golubica ju je prekinula prilično nestrpljivim gugutanjem. "Izvini", reče Dor. "Svakako da znaš šta radiš."
     Odnela je pticu do prozora i pustila je.
     Ričard je sve ovo posmatrao sa izvesnim čuđenjem. "Znaš li da je gotovo zvučalo kao da te je razumela?" primeti on, kada se ptica vinula put neba i nestala iza nekih krovova.
     "Stvarno", primeti Dor. "A sada čekamo."
     Otišla je do police sa knjigama u uglu spavaće sobe, pronašla primerak Mensfild parka za koji Ričard nije ni znao da ga ima, i uputila se u trpezariju.
     Ričard ju je sledio. Smestila se na sofu i otvorila knjigu.
     "Znači, to je skračenica od Dorin?" upita on.
     "Šta?"
     "Tvoje ime."
     "Nije."
     "Kako se piše?"
     "D-o-o-r. Kao ono kroz šta prolaziš."
     "Oh." Morao je nešto da kaže, te primeti: "Kakvo ti je onda to ime, Dor?"
     Pogledala ga je onim svojim očima čudne boje i rekla: "Moje ime." Zatim se ponovo udubila u Džejn Ostin.
     Ričard dohvati daljinski i uključi televizor. Zatim promeni kanal. Još jednom ga promeni. Uzdahnu. Ponovo ga promeni.
     "Šta mi to čekamo?"
     Dor okrenu stranicu. Nije podigla pogled. "Odgovor."
     "Kakav odgovor."
     Ona slegnu ramenima.
     "Oh. Dobro."
     Pade mu u oči tada da joj je koža veoma bela, sada kada je najveći deo prljavštine i krvi bio uklonjen. Pitao se da li je bleda usled bolesti ili je to posledica gubitka krvi. Ili jednostavno nije mnogo izlazila. Možda je bila u zatvoru. Mada mu je izgledala premlada za to. Možda je onaj veliki govorio istinu kada je rekao da je luda...
     "Slušaj, kada su oni ljudi došli..."
     "Ljudi?" Sevanje očiju čudne boje.
     "Krup i hm, Vanderbilt."
     "Vandemar." Na trenutak je mozgala, a potom klimnu. "Pretpostavljam da bi ih mogao nazvati ljudima, da. Dve noge, dve ruke, svaki po jednu glavu."
     Ričard nastavi. "Kada su ušli ovamo. Gde si ti bila?"
     Liznula je prst i okrenula stranicu. "Bila sam ovde."
     "Ali..."
     Zaćutao je, ostavši bez reči. U stanu nije bilo mesta na koje je mogla da se sakrije. A nije ni napustila stan. Ali...
     Začulo se neko grebanje i jedno tamno obličje izjuri iz gomile video traka ispod televizora.
     "Isuse!" izusti Ričard i hitnu daljinski na njega, zamahnuvši što je jače mogao. Resko je udario o video trake. Od tamne prilike nije bilo ni traga.
     "Ričarde!" oslovi ga Dor.
     "Sve je u redu", objasni on. "Mislim da je to bio samo pacov ili nešto slično."
     Zurila je u njega. "Svakako da je bio pacov! Prepao si jadnička." Osvrnula se po sobi, a zatim ispustila tihi zvižduk između prednjih zuba. "Zdravo?" pozva ona. Klekla je na pod, zaboravivši na Mensfild park. "Zdravo?"
     Ošinula je Ričarda pogledom. "Ako si ga povredio", zapreti ona, a zatim se nežno obrati sobi: "Izvini, on je idiot, zdravo?"
     "Nisam ja idiot", reče Ričard.
     "Šššš!" opomenu ga ona. "Zdravo?"
     Dva mala crna oka proviriše ispod sofe. Za njima usledi i ostatak glave, i životinjka stade sumnjičavo da gleda unaokolo. Bila je prevelika za miša, u to je Ričard bio sasvim siguran.
     "Zdravo!" pozdravi je Dor. "Jesi li dobro?"
     Ispružila je šaku. Životinjka se popela u nju, a zatim ustrčala uz podlakticu i ugnezdila se u pregibu. Dor ju je milovala prstom po boku. Bila je tamnosmeđa i imala dugačak, ružičast rep. Nešto poput smotanog komada hartije bilo joj je pričvršćeno uz bok.
     "To je pacov", izusti Ričard, sa osećanjem da ponekad iskrsne trenutak kada čoveku može biti oprošteno što govori ono što je očigledno.
     "Tako je. Hoćeš li se izviniti?"
     "Molim?"
     "Izviniti."
     Možda je nije dobro čuo. Možda je on bio taj koji je počeo da ludi. "Pacovu?"
     Dor ništa nije rekla, što je ipak bilo i te kako rečito.
     "Izvini", izusti Ričard, obrativši se pacovu, sa dostojanstvom, "ako sam te uplašio."
     Pacov podiže pogled prema Dor.
     "Ne, on to zaista misli", reče ona. "Ne kaže to tek tako. Šta to imaš za mene?"
     Stala je da petlja oko pacova, te izvukla mnogo puta presavijen komad smeđe hartije, koji je bio pričvršćen nečim što je Ričardu veoma ličilo na jarkoplavu gumicu.
     Rastvorila ga je: komad iskrzane smeđe hartije, ispisane paučinasto crnim rukopisom.
     Pričitala je i klimnula. "Hvala ti", reče ona pacovu. "Cenim sve što si uradio."
     Odskakutao je na kauč, na trenutak se zagledao u Ričarda, a potom nestao među senkama.
     Devojka po imenu Dor pruži hartiju Ričardu. "Evo", reče ona. "Pročitaj ovo."

     Bilo je pozno popodne u Centralnom Londonu, i pošto je na pragu bila jesen, već je gotovo pao mrak. Ričard je podzemnom stigao do Totenhem Kort Rouda, i sada je išao na zapad ulicom Oksford, držeći list hartije.
     "To je poruka", rekla je kada mu ju je dala. "Od markiza de Karabasa."
     Ričard je bio siguran da je i ranije čuo to ime. "Baš lepo", rekao je on. "Ponestalo mu razglednica?"
     "Ovako je brže."
     Prošao je pored osvetljene Virdžinove velike prodavnice i radnje sa suvenirima: šlemove londonskih policajaca i male crvene londonske autobuse; potom kraj mesta na kome se prodavala pica na komad, a onda je skrenuo desno...
     "Moraš slediti uputstva ovde ispisana. Pokušaj da te niko ne prati." Potom je uzdahnula i rekla: "Zaista ne bi trebalo toliko da te uplićem."
     "Ako sledim ova uputstva... hoće li to ubrzati tvoj odlazak odavde?"
     "Da."
     Ušao je u ulicu Henvej, usku i tamnu, ispunjenu mračnim radnjama sa pločama i zatvorenim restoranima, gde se jedina svetlost prolivala iz tajnih klubova u kojima se pilo na gornjim spratovima zgrada. Uputio se njome.
     "'...skreni u Ulicu Henvej, levo u Henvej Plejs, potom ponovo desno u Ormeov prolaz. Zastani kod prve ulične svetiljke na koju naiđeš...' Jesi li siguran da je ovo u redu?"
     "Jesam."
     Nije se sećao Ormeovog prolaza, iako mu ovo nije bilo prvi put da se našao na Hanvej Plejsu. Tamo se nalazio podzemni indijski restoran koji je voleo Geri sa posla. Koliko je Ričard mogao da se seti, Henvej Plejs je bio ćorsokak.
     Mandir: tako se zvao restoran. Prošao je pored ulaznih vrata, stepenice restorana primamljivo su vodile naniže, a potom je skrenuo levo...
     Pogrešio je. Postojao je Ormeov prolaz. Mogao je da vidi znak.
     ORMEOV PROLAZ W1
     Nije čudo što ga ranije nije primetio: jedva da je predstavljao nešto više od uličice između kuća, osvetljen cvrčećim petrolejkama.
     Više nema mnogo ovih, pomisli Ričard i podiže svoja uputstva ka svetlosti petrolejki, zagledavši se u njih.
     "'Zatim se okreni triput, porebarke'?"
     "Porebarke znači suprotno od kretanja kazaljke na satu, Ričarde."
     Okrenuo se tri puta, osećajući se glupo.
     "Slušaj, zašto moram sve to da radim, samo da bih se video sa tvojim prijateljem. Hoću da kažem, sve te gluposti..."
     "Nisu to gluposti. Zaista. Samo - učini mi ovaj put, važi?"
     I onda mu se osmehnula.
     Prestao je da se okreće. Zatim je otišao do kraja uličice. Ništa. Jedna metalna kanta za otpatke i pored nje nešto što je moglo predstavljati gomilu krpa.
     "Halo?" povika Ričard. "Ima li koga? Ja sam Dorin prijatelj. Halo?"
     Ne. Tamo nije bilo nikoga.
     Ričardu je i te kako laknulo. Sada će otići kući i objasniti devojci da se ništa nije dogodilo. Potom će pozvati nadležne organe i oni će sve razrešiti.
     Zgužvao je hartiju u čvrstu lopticu i bacio je prema kanti za otpatke.
     Ono šta je Ričard smatrao gomilom rita se razmota, raširi i ustade jednim tečnim pokretom i šaka uhvati zgužvanu hartiju u vazduhu.
     "Verujem da je ovo moje", reče markiz de Karabas.
     Na sebi je imao ogroman mantil, visoke crne čizme i dronjavu odeću. Oči su mu gorele belinom na tamnom licu. Na trenutak se osmehnuo, pokazavši bele zube, kao da je izrekao kakvu šalu, a potom se naklonio Ričardu i rekao: "De Karabas, vama na usluzi, a vi ste...?"
     "Hm", promuca Ričard. "E. Hmmm."
     "Vi ste Ričard Mejhju, čovek koji je spasao našu ranjenu Dor. Kako je ona sada?"
     "Eh. Dobro je. Ruka joj je još malo..."
     "Vreme njenog oporavka nesumnjivo će nas sve zapanjiti. Njena porodica poseduje izuzetne okrepljujuće moći. Pravo je čudo kako je neko uopšte uspeo da ih pobije, zar ne?" Čovek koji je sebe nazivao markiz de Karabas nemirno je koračao gore-dole po uličici. Sve vreme je bio u pokretu.
     "Neko je pobio Dorinu porodicu?" upita Ričard.
     "Nećemo daleko doterati ako budete ponavljali sve što ja kažem, nije li tako?" primeti markiz koji je sada stajao pred Ričardom. "Sedite", naredi on.
     Ričard se osvrnu po uličici ne bi li našao nešto na šta bi seo. Markiz spusti šaku na njegovo rame i on se prostre po kaldrmi.
     "Ona zna da nisam jeftin. Šta mi tačno nudi?"
     "Izvinite?"
     "Kakva je pogodba? Poslala vas je ovamo da pregovarate, mladiću. Nisam jeftin i nikada ništa ne dajem besplatno."
     Ričard sleže ramenima, koliko je to mogao da učini ležeći na kaldrmi. "Rekla mi je da vam kažem da želi da je otpratite kući - gde god da se to nalazi - i da joj obazbedite telohranitelja."
     Čak i kada je Markiz mirovao, njegove oči nikada nisu prestajale da se pokreću. Gore, dole, unaokolo, kao da traži nešto, kao da razmišlja o nečemu. Dodajući, oduzimajući, procenjujući.
     Ričard se pitao da li je taj čovek pri sebi.
     "A nudi mi?"
     "Ovaj. Ništa."
     Markiz dunu u nokte i stade da ih glanca o rever kaputa. Zatim se okrenu od njega. "Ona meni nudi Ništa." Zvučao je uvređeno.
     Ričard se nekako podiže na noge. "Ovaj, nije pomenula nikakav novac. Samo je rekla da će morati da vam duguje uslugu."
     Oči sevnuše. "Kakvu tačno vrstu usluge?"
     "Zaista veliku", odvrati Ričard. "Rekla je da će morati da vam duguje zaista veliku uslugu."
     De Karabas se isceri poput tigra koji je ugledao izgubljeno seljače. Zatim se okrenu ka Ričardu. "I ti si je ostavio samu?" upita on. "Dok su Krup i Vandemar tamo napolju? Šta čekaš?"
     On kleknu i izvadi mali metalni predmet iz džepa. Gurnu ga u rupu od šahta uz rub uličice i zavrnu. Poklopac šahta se podiže, lako; markiz skloni metalni predmet i izvuče nešto iz drugog džepa što je Ričarda pomalo podsetilo na dugački štapin za vatromet ili baklju.
     Prešao je šakom duž njega i on na jednom kraju planu skerletnim plamenom.
     "Smem li nešto da priupitam?" reče Ričard.
     "Svakako da ne", odvrati Markiz. "Ne postavljaš nikakva pitanja. Ne dobijaš nikakve odgovore. Ne skrećeš sa puta. Čak ni ne razmišljaš o tome šta ti se upravo događa. Jesi li ukapirao?"
     "Ali..."
     "I najvažnije od svega: bez ali. A sada: imamo damu u nevolji", reče de Karabas. "Najvažnije od svega jeste vreme. Kreći!"
     Ričard krenu, s mukom se spuštajući niz metalne lestvice ugrađene u zid ispod poklopca šahta; osećao je kako ponire u dubinu iz koje ga je na površinu mogla izbaviti samo podmornica.

     Ričard se pitao gde li se to nalaze. Ovo kao da nije bila kanalizacija. Možda je bio tunel za telefonske kablove, ili za veoma male vozove. Ili za... nešto. Shvatio je da ne zna baš mnogo o onome što se događalo ispod njegovih nogu.
     Koračao je nervozno, plašeći se da će zapeti za nešto, da će se spotaći u tami i slomiti zglob. De Karabas je grabio ispred njega, nonšalantno, očigledno uopšte ne vodeći računa o tome da li je Ričard još s njim ili nije.
     Crveni plamen bacao je ogromne senke po zidovima tunela.
     Ričard potrča ne bi li ga sustigao.
     "Da vidimo..." progovori de Karabas. "Moraću da je odvedem na pijacu. Naredna se održava, hmm, kroz dva dana, ako me pamćenje služi, što je nedvosmisleno slučaj. Mogu do tada da je skrivam."
     "Pijacu?" upita Ričard.
     "Pokretnu pijacu. Ali ti ne želiš ništa da znaš o tome. Dosta pitanja."
     Ričard se osvrnu oko sebe. "Ovaj, nameravao sam da vas priupitam gde se mi to sada nalazimo. I pretpostavljam da ćete odbiti to da mi kažete."
     Markiz se još jednom isceri. "Odlično!" reče on. "Već si se uvalio u dovoljno veliku nevolju."
     "Možete to i da ponovite", uzdahnu Ričard. "Verenica me je napustila i verovatno ću morati da nabavim novi telefon..."
     "Hrama mu i Luka! Telefon je tvoja najmanja briga."
     De Karabas spusti baklju na tle, gde je nastavila da cvrći i plamti, i stade da se penje uz neke metalne prstenove umetnute u zid.
     Ričard je oklevao, a potom krenu za njim.
     Prstenovi su bili hladni i zarđali. Mogao je da oseti kako se grubo krune pod njegovim šakama dok se peo, a delići rđe upadali su mu u oči i usta.
     Skerletna svetlost odozdo je treperila, a onda se ugasila. Peli su se u potpunom mraku.
     "Vraćamo li se kod Dor?"
     "Na kraju. Moram prvo nešto da organizujem. Osiguranje. Kada stignemo na svetlost dana, ne gledaj dole."
     "Zašto?" upita Ričard.
     A onda ga dnevna svetlost udari u lice; i on pogleda naniže.

     Bio je dan (Kako to da je dan? - upita neki glasić, u pozadini njegovog uma. Bila je već skoro noć kada je ušao u uličicu, pre koliko? Jedan sat?), i držao se za metalne lestvice koje su se pružale spoljašnjom stranom neke veoma visoke zgrade (ali pre nekoliko sekundi peo se tim istim lestvicama, i nalazio se unutra, zar ne?), a pod sobom, mogao je da vidi...
     London.
     Sićušna kola. Autobuse i taksije. Sićušne zgrade. Drveće. Minijaturne kamione. Sićušne, sićušne ljude. Uplivavali su u žižu i isplivavali iz nje ispod njega.
     Kada bismo rekli da Ričard nije baš voleo visinu, bilo bi tačno, ali ne bi pružalo pravu sliku. Bilo bi to kao da opisujete planetu Jupiter i kažete da je veća od patke. Istina, od početka do kraja; ali moglo se ići i dalje.
     Mrzeo je vrhove stenja i visoke zgrade: negde duboko u njemu nahodio se strah da će se jednog dana zateči kako ide ka ivici stene i jednostavno zakoračuje u prazan prostor.
     Ričard se sledio. Čvrsto se držao za prstenove. Oči su ga bolele, negde iza očnih jabučica. Stao je suviše brzo da diše, suviše duboko.
     "Neko", reče glas koji se zabavljao iznad njega, "nije poslušao, je li tako?"
     "Ja..." Ričardu grlo nije dejstvovalo. Progutao je knedlu, ovlaživši ga. "Ne mogu da se pomerim." Šake su mu se znojile. Šta ako počnu suviše da se znoje i on jednostavno sklizne u prazninu...
     "Svakako da možeš da se pomeriš. Ili, ako nećeš, možeš ostati ovde, držeći se za zid dok ti se šake ne smrznu i noge ne počnu da klecaju, i dok se ne strovališ u neurednu smrt hiljadu stopa ispod."
     Ričard podiže pogled prema markizu. Gledao je nadole u Ričarda, i dalje se smešeći. Kada je primetio da ga Ričard gleda on pusti prstenove i stade da mrda prstima.
     Ričard oseti vrtoglavicu.
     "Kopile", promumla Ričard; potom pusti prsten koji je držao desnom šakom i pomeri je osam inča, dok ne napipa naredni. Zatim podiže i desnu nogu za jedan prsten.
     Potom ponovi to isto levom šakom.
     Posle izvesnog vremena obreo se na ivici ravnog krova: prevalio se preko nje i srušio.
     Bio je svestan da markiz korača preko krova i da se udaljava. Ričard zagnjuri lice u šake i oseti čvrsto zdanje ispod sebe. Srce mu je u grudima lupalo kao ludo.
     Jedan čangrizavi glas reče: "Niko te ne želi ovde, de Karabase. Gubi se. Čistac!"
     "Stari Bejli", čuo je kako kaže de Karabas. "Izgledaš neverovatno zdravo."
     A onda neko stade da vuče noge prema njemu i nečiji prst ga nežno bocnu u rebra. "Jesi li dobro, momče? Kuvam gulaš. Hoćeš li? Od vrane je."
     Ričard otvori oči. "Ne, hvala", reče on.
     Prvo je ugledao pera. Nije bio siguran da li je to kaput, pelerina, ili nešto drugo, ali bez obzira na to o kakvoj vrsti ogrtača da je bila reč, bio je pokriven perjem. A iz sveg tog perja virilo je jedno lice. Izgledalo je ljubazno i izborano. Telo, tamo gde nije bilo prekriveno perjem, bilo je obmotano i uvezano konopcima. Ričard se priseti izvođenja Robinzona Krusoa na koje su ga odveli kao dete: ovo je bio Robinzon Kruso, koji se nasukao na krovu umesto na usamljenom ostrvu.
     "Zovu me Stari Bejli, momče", reče Robinzon Kruso. Stade da petlja oko naočara koje su mu visile na uzici oko vrata, stavi ih i zagleda se kroz njih u Ričarda. "Ne prepoznajem te. Kojoj baroniji si odan? Kako se zoveš?"
     Ričard se uspravi u sedeći položaj. Na drugom kraju krova nalazilo se nešto što je ličilo na šator. Stari smeđi šator, mnogo popravljan, poprskan belim ptičjim izmetom.
     "Zaveži!" reče markiz de Karabas. "Da nisam čuo više nijednu reč." Zatim se okrenu starom Bejliju. "Ljudi koji guraju noseve tamo gde im nije mesto ponekad..." on puknu prstima, bučno, starcu ispred nosa, nateravši ga da poskoči, "...izgube ih. A sada. Duguješ mi uslugu već dvadeset godina, Stari Bejli. Veliku uslugu. Sada se pozivam na to."
     Starac žmirnu. "Bio sam budala", izgovori on tiho.
     "Nema takve budale do stare budale", složi se markiz. On zavuče šaku u unutrašnji džep kaputa i izvuče iz njega srebrnu kutiju, veću od burmutice, manju od kutije cigara i mnogo ukrašeniju od obe. "Znaš li šta je ovo?"
     "Voleo bih da ne znam."
     "Čuvaćeš je za mene."
     "Ne želim je."
     "Nemaš izbora", odvrati markiz. Zatim gurnu Ričarda zatupastom crnom čizmom. "Tako je", reče on. "Biće bolje da krenemo dalje, zar ne?"
     I on se udalji duž krova; Ričard ga je sledio, pomno pazeći da bude što dalje od ivica. Markiz otvori neka vrata i oni siđoše slabo osvetljenim kružnim stepeništem.
     "Ko je bio taj čovek?"
     Koraci su odzvanjali po stepeništu pri prigušenoj svetlosti.
     "Nisi ni reč čuo od onoga što sam rekao? Već si u nevolji. Sve što uradiš, sve što kažeš, sve što čuješ, samo to još više pogoršava. Biće bolje da se pomoliš da nisi suviše zagazio."
     Ričard nagnu glavu na jednu stranu. "Izvinite", reče on. "Znam da je ovo lično pitanje. Ali jeste li vi pri zdravoj pameti?"
     "Možda, ali malo je verovatno. Zašto?"
     "Ovaj", prozbori Ričard. "Jedan od nas mora biti."
     Sada je već bilo potpuno mračno i Ričard se malo spoplitao dok nije stigao do poslednjih stepenika i stao da pipa tražeći naredni koga nije bilo.
     "Pazi glavu", reče markiz i otvori vrata u trenutku kada je Ričard udario čelom u nešto i izišao napolje, zaklanjajući oči od svetlosti.
     Ričard protrlja čelo. Zatim protrlja oči. Vrata kroz koja su upravo prošli bila su vrata ostave na njegovom stepeništu.
     Markiz je osmotrio poster sa natpisom JESTE LI VIDELI OVU DEVOJKU? zalepljen pored Ričardovih ulaznih vrata.
     "Nije njeno najbolje izdanje", primeti on.
     Ričard potom otključa ulazna vrata i obre se u svom domu. Bila je, laknulo mu je kada je video kroz prozore, ponovo noć.
     "Ričarde!" pozva ga Dor. "Uspeo si!"
     Oprala se dok ga nije bilo, a slojevi njene odeće delovali su kao da se bar potrudila da ukloni najveći deo prljavštine i krvi. Prljavština je nestala s njenog lica i šaka. Ričard se zapita koliko li joj je godina: petnaest? Šesnaest? Starija? I dalje nije umeo da proceni.
     Navukla je kožnu vetrovku koju je nosila kada ju je pronašao: ogromnu, smeđu stvar, nalik na staru pilotsku jaknu, u kojoj je izgledala nekako manja nego što je bila, i još ranjavija.
     "Ovaj, jesam", reče Ričard.
     Markiz de Karabas spusti se na jedno koleno pred devojkom i pognu glavu, te reče: "Gospo moja."
     Činilo se da joj je neprijatno.
     "Oh, ustani, de Karabase. Drago mi je što si došao."
     Ustao je jednim glatkim pokretom. "Koliko sam shvatio", poče on, "reči usluga, zaista, i velika bile su izrečene. Zajedno."
     "Kasnije." Otišla je do Ričarda i uzela njegove šake u svoje. "Ričarde. Hvala. Zaista cenim sve što si učinio. Promenila sam čaršave na krevetu. I volela bih da nekako mogu da ti uzvratim uslugu."
     "Odlaziš?"
     Ona klimnu. "Od sada sam bezbedna. Manje-više. Nadam se. Bar nakratko."
     "Kuda ćeš sada?"
     Nežno se osmehnula i odmahnula glavom. "Uh-uh. Odlazim iz tvog života. Bio si divan."
     Popela se na prste i poljubila ga u obraz.
     "Ako mi ikada bude potrebno da stupim s tobom u vezu...?"
     "Neće. Nikada. I...", a onda je zastala. "Slušaj, žao mi je, u redu?"
     Ričard se zagledao u svoja stopala, na neki čudan način. "Nema zbog čega da ti bude žao", reče on, pa dodade, sumnjičavo: "Bilo je zabavno."
     Potom podiže pogled.
     Tamo nije bilo nikoga.









3.
     U nedelju ujutro Ričard je, iz ladice na dnu garderobnog ormana, izvadio telefon u obliku Betmenovog automobila, koji mu je za Božić pre nekoliko godina poklonila tetka Mod, i uključio ga u zid.
     Pokušao je da dobije Džesiku, ali bez uspeha. Njena seketarica bila je isključena, isto kao i njen mobilni telefon. Pretpostavio je da je otišla u roditeljsku kuću u unutrašnjosti.
     Ričardovi roditelji bili su mrtvi. Otac mu je naprasno umro dok je još bio dečak, od srčanog udara. Majka mu je posle toga veoma sporo umirala, i kada je Ričard otišao od kuće, ona je jednostavno uvenula; šest meseci po preseljenju u London vratio se u Škotsku i proveo dva poslednja dana u bolnici pored nje. Povremeno bi ga prepoznala; a inače ga je oslovljavala očevim imenom.
     Ričard je sedeo na kauču, prepustivši se mračnim mislima. Događaji od prethodna dva dana postajali su sve nestvarniji i sve neverovatniji. Stvarna je bila poruka koju mu je Džesika ostavila na sekretarici. Pustio ju je iz početka nebrojeno puta te nedelje, svaki put se nadajući da će ona smekšati, da će začuti toplinu u njenom glasu. Ali to se nije dogodilo.
     Razmišljao je o tome da iziđe i kupi nedeljne novine, ali je ipak odlučio da to ne učini. Arnold Stokton, Džesikin šef, karikatura od čoveka sa višeslojnim podbratkom, koja je do uspeha stigla vlastitim snagama, bio je vlasnik jedinih nedeljnih novina koje nisu pripadale Rupertu Mardoku. Njegove novine donosile su vesti o njemu. Baš kao i ostale o svom vlasniku.
     Umesto toga proveo je dosta vremena u toploj kadi, pojeo veliki broj sendviča i popio nekoliko šolja čaja. Malo je gledao televiziju i vodio izmišljene razgovore sa Džesikom u glavi.
     Na kraju svakog mentalnog razgovora vodili su ljubav, divlje, u besu, umrljani suzama i strasno; i onda bi sve bilo u redu.

     U ponedeljak ujutro Ričardov budilnik nije se oglasio. Izleteo je na ulicu u deset do devet, mašući aktovkom i osvrćući se gore dole po putu poput kakvog ludaka, moleći se da naiđe taksi.
     A onda je odahnuo sa olakšanjem, jer su velika crna kola išla prema njemu, sa upaljenim žutim znakom. Mahnuo mu je.
     "Taksi!"
     Taksi je glatko prošao pored njega, uopšte ne obrativši pažnju, zavio za ugao i nestao.
     Još jedan taksi. Još jedan slobodan taksi. Ovog puta Ričard je iskoračio nasred puta ne bi li ga zaustavio.
     Auto ga je zaobišao i nastavio svojim putem.
     Ričard poče prigušeno da psuje.
     Potom je potrčao prema najbližoj stanici metroa.
     Izvadio je šaku sitniša, pritisnuo dugme automata za karte da mu izbaci jednu do Čering Krosa, i ubacio sitninu u prorez.
     Svaki novčić koji je ubacio prošao je pravo kroz utrobu mašine i čangrljajući ispao na poslužavnik u dnu. Nikakva karta nije se pojavila.
     Pokušao je na drugom automatu. I još na jednom.
     Prodavac karata u kancelariji telefonirao je kada je Ričard otišao da se požali i da od njega kupi kartu, i uprkos - ili možda upravo zbog - Ričardovih povika "Hej!" i njegovog očajničkog lupkanja novčićem po pleksiglasu, čovek je uporno nastavljao da telefonira.
     "Jebi ga", objavi Ričard i preskoči prepreku.
     Niko ga nije sprečio.
     Nikoga, izgleda, nije bila briga.
     On potrča, bez daha i znojeći se, niz pokretne stepenice i stiže na pretrpanu platformu upravo u trenutku kada se pojavio voz.
     Dok je bio dete, Ričard je imao košmare u kojima on jednostavno nije bio tu. Bez obzira na to koliku buku pravio, bez obzira na to šta radio, niko ga nikada nije primećivao.
     I sada je počeo tako da se oseća, dok su se ljudi gurali ispred njega; gomila ga je muvala, gurali su ga tamo-amo ljudi koji su silazili i oni koji su ulazili.
     Odoleo je, i sGm se gurajući, i umalo nije uspeo da uđe - jedna ruka mu je već bila u vozu, kada su vrata počela šišteći da se zatvaraju. Povukao je šaku, ali vrata su mu zatvorila rukav kaputa.
     Ričard stade da udara pesnicom po vratima i da viče, očekujući da vozač bar otvori vrata ne bi li oslobodio rukav. Ali umesto toga voz krenu i Ričard bi primoran da trči duž platforme, spotičući se, sve brže i brže.
     Ispustio je aktovku na platformu i u očajanju povukao rukav slobodnom šakom.
     Rukav se otkinuo i on je pao napred, odravši šaku o platformu i pocepavši pantalone na kolenu.
     Nesigurno se podigao na noge i uputio se nazad platformom po aktovku.
     Spustio je pogled na otkinut rukav, odranu šaku i pocepane pantalone.
     Zatim se popeo stepenicama i izišao iz stanice podzemne železnice. Niko mu nije tražio kartu na izlasku.

     "Izvinite što kasnim", reče Ričard, ne obraćajući se nikom posebno.
     Sat na zidu kancelarije pokazivao je 10:30.
     Spustio je aktovku na stolicu i otrao znoj sa lica maramicom.
     "Da ne poverujete šta me je snašlo na putu ovamo", nastavi on. "Bio je to pravi košmar."
     Pogledao je na svoj radni sto. Nešto je nedostajalo. Ili, tačnije, sve je nedostajalo.
     "Gde su moje stvari?" obrati se on sobi, nešto malo glasnije. "Gde su moji telefoni? Gde su moji trolovi?"
     Proverio je ladice radnog stola. I one su bile prazne: nije čak bilo ni omotnice 'Bar' čokoladice ili iskrivljene spajalice koje bi posvedočile da je Ričard ikada bio tu.
     Silvija je išla prema njemu, razgovarajući sa dva prilično mišićava gospodina. Ričard joj krenu u susret.
     "Silvija? Šta se to dešava?"
     "Molim?" izusti Silvija učtivo. Ona pokaza sto dvojici rmpalija, koji ga poduhvatiše svaki na jednom kraju i stadoše da ga iznose iz kancelarije.
     "Moj sto. Kuda ga nose?"
     Silvija je zurila u njega, blago zbunjena. "A vi ste...?"
     Nije mi potrebno ovo sranje, pomisli Ričard. "Ričard", reče on sarkastično. "Ričard Mejhju."
     "Dobar dan", odvrati Silvija. A onda njena pažnja skliznu sa Ričarda poput vode sa nauljene patke, i ona reče: "Ne! Ne tamo!" obrativši se ljudima za selidbe, i pohita za njima dok su i dalje nosili Ričardov sto.
     Ričard je zurio za njom. A zatim se uputi kroz kancelariju do Gerijevog stola.
     "Geri. Šta se to dešava? Je li ovo neka šala?"
     Geri se osvrnu oko sebe, kao da je nešto čuo. A onda zavrte glavom, podiže slušalicu i stade da okreće broj.
     Ričard lupi šakom po telefonu, prekinuvši Geriju vezu. "Slušaj, ovo nije smešno, Geri. Ne znam šta to svi izvode!" Geri podiže pogled prema njemu. Ričard nastavi. "Ako sam otpušten, onda mi jednostavno reci da sam otpušten, ali svo ovo pretvaranje kao da nisam ovde..."
     A onda se Geri osmehnu i reče: "Dobar dan. Ja sam Geri Peruni. Mogu li da vam pomognem?"
     "Mislim da ne možeš", odvrati Ričard, hladno, i iziđe iz kancelarije, ostavivši aktovku za sobom.

     Ričardova kancelarija nalazila se na trećem spratu jedne velike, stare zgrade kroz koju je duvala promaja, u blizini Stranda.
     Džesika je radila na polovini jednog velikog kristalnog, staklenog zdanja u Sitiju, na petnaest minuta hoda od njega.
     Ričard krenu pešice.
     Stigao je do Stoktonove zgrade za deset minuta, prošao bez zaustavljanja pored uniformisanih dežurnih stražara u prizemlju, ušao u lift i krenuo gore.
     Unutrašnjost lifta bila je u ogledalima i on je zurio u sebe dok se peo. Kravata mu je bila napola razvezana i stajala je ukrivo, kaput mu je bio pocepan, isto kao i pantalone, kosa znojava i u neredu... Bože, izgledao je grozno.
     Začula se muzika i vrata lifta se otvoriše.
     Sprat Stoktonove zgrade na kome je Džesika radila bio je luksuzan u svojoj oskudnoj nameštenosti.
     Pored lifta nalazila se recepcionistkinja, jedno postojano i elegantno stvorenje, koje je izgledalo zadovoljno sobom. Čitala je Kosmopoliten. Nije podigla pogled kada je Ričard prišao.
     "Moram da razgovaram sa Džesikom Bertram", reče Ričard. "Važno je. Moram da razgovaram s njom."
     Recepcionistkinja nije obraćala pažnju na njega.
     Ričard se uputi hodnikom ka Džesikinoj kancelariji. Otvorio je vrata i ušao. Stajala je ispred tri velika postera koji su oglašavali: 'Anđeli u Engleskoj - putujuća izložba', a svaki od njih prikazivao je drugačijeg anđela. Okrenula se kada je ušao i toplo mu se osmehnula.
     "Džesika. Hvala bogu! Slušaj, mislim da ludim ili tako nešto. Počelo je kada nisam mogao jutros da zaustavim taksi, potom u kancelariji i podzemnoj i..." Pokazao joj je otkinut rukav. "Kao da sam postao neka vrsta nepostojeće osobe."
     Ponovo mu se ohrabrujuće osmehnula.
     "Slušaj", reče Ričard. "Žao mi je zbog onoga od pre neko veče. Ovaj, nije mi žao zbog onoga što sam uradio, već zbog toga što sam te uznemirio i... slušaj, izvini, sve je to ludo, a, iskreno rečeno, ne znam šta da radim."
     Džesika klimnu i nastavi da se osmehuje; konačno reče: "Pomislićete da sam apsolutno grozna, ali zaista užasno slabo pamtim lica. Dajte mi sekund, i setiću se."
     U tom trenutku, Ričard shvati da je ovo java. Da se ludilo, kakvo god bilo u pitanju, koje se dešavalo toga dana, zaista dešavalo.
     "U redu je", reče on. "Zaboravi."
     I on ode, kroz vrata i niz hodnik. Već je gotovo stigao do lifta kada ga je pozvala po imenu.
     "Ričard!"
     Okrenuo se. Bila je šala. Neka vrsta sitne osvete. Nešto što je mogao da objasni.
     "Ričard... Mejbari?" Izgleda da se ponosila sama sobom što je i toliko uspela da se seti.
     "Mejhju", reče Ričard i uđe u lift, a vrata otpevaše tužnu melodiju za spuštanje dok su se zatvarala za njim.

     Ričard se vratio u svoj stan, uznemiren, zbunjen i ljut. Povremeno bi pokušao da zaustavi taksi, ali bez prave nade da će se koji zaustaviti, kao što i nije.
     Noge su ga bolele, oči pekle, i znao je da će se uskoro probuditi iz današnjice i onda će početi pravi ponedeljak, razuman, doličan, pošten ponedeljak.
     Napunio je kadu toplom vodom, odbacio je odeću na krevet i ušao u kadu.
     Umalo nije zadremao kada je čuo kako se okreće ključ u bravi, kako se vrata otvaraju i zatvaraju i uglađen muški glas kaže:
     "Razume se, vi ste prvi koga sam danas doveo, ali imam spisak ljudi dugačak kao vaša ruka koji su zainteresovani."
     "Zamišljala sam da je veći, po opisu", primeti neka žena.
     "Kompaktan je, to da. Ali ja to smatram vrlinom."
     Ričard se nije potrudio da zaključa vrata kupatila. Konačno, u stanu nikog drugog nije bilo.
     Jedan osorniji, grublji muški glas reče: "Mislim da ste rekli kako je stan nenamešten. Meni se čini da je i te kako pretrpan."
     "Prethodni stanar mora da je ostavio nešto od svojih stvari. Čudno. Nisu mi to pomenuli."
     Ričard ustade iz kade. Pošto je bio nag, a oni su mogli u svakom trenutku da uđu unutra, on ponovo sede u kadu. A onda poče u velikom očajanju da se osvrće po kupatilu, tražeći peškir.
     "Oh, pogledaj, Džordže", reče žena u hodniku. "Neko je ostavio peškir na ovoj stolici."
     Ričard je razmotrio i odbacio kao bedne moguće zamene za peškir: sunđer, napola praznu bocu šampona i žutu gumenu patkicu.
     "Kakvo je kupatilo?" upita žena.
     Ričard zgrabi flanel za lice i obmota ga oko prepona. Zatim ustade, okrenuvši se leđima zidu i pripremi se na strahovito poniženje.
     Vrata su bila otvorena. Njih troje uđoše u kupatilo: mladi muškarac u kaputu od kamelhara i jedan sredovečni par. Ričard se pitao da li je i njima onoliko neprijatno koliko je njemu.
     "Dosta je malo", primeti žena.
     "Kompaktno", ispravi je kaput od kamelhara glatko. "Nije teško za održavanje."
     Žena pređe prstom duž ivice umivaonika i nabra nos.
     "Mislim da smo sve videli", izjavi sredovečni muškarac.
     Iziđoše iz kupatila.
     "Bio bi veoma zgodan za sve", reče žena. Razgovor se nastavi nešto tiše.
     Ričard iziđe iz kade i ode do vrata. Uočio je peškir na stolici u hodniku, nagnuo se i dohvatio ga.
     "Uzećemo ga", reče žena.
     "Hoćete?" izusti kaput od kamelhara.
     "To je upravo ono što želimo", objasni ona. "Ili će biti, kada od njega napravimo svoj dom. Može li biti spreman do srede?"
     "Svakako. Sutra ćemo izbaciti svu ovu starudiju odavde, nema problema."
     Ričard je onako smrznut, cedeći se i umotan u peškir, zurio u njih s vrata.
     "To nije starudija", primeti on. "To su moje stvari."
     "Uzećemo onda ključeve iz vaše kancelarije."
     "Izvinite", obrati im se Ričard. "Ja stanujem ovde."
     Progurali su se pored Ričarda idući prema ulaznim vratima.
     "Bilo je pravo zadovoljstvo poslovati s vama", izjavi kaput od kamelhara.
     "Može li... može li iko od vas da me čuje? Ovo je moj stan. Ja živim ovde."
     "Ako pošaljete faksom pojedinosti oko ugovora u moju kancelariju..." reče osorni čovek i vrata se za njima zalupiše, a Ričard ostade da stoji u hodniku svog nekadašnjeg stana, tresući se, u tišini, od hladnoće.
     "Ovo se", objavi Ričard svetu, uputivši direktan izazov dokazima svojih čula, "ne dešava."
     Betmenov telefon je zapištao i svetla su zatreperila. Ričard oprezno podiže slušalicu.
     "Halo?"
     Veza je šuštala i pucketala kao da je poziv izdaleka. Glas na drugom kraju bio mu je nepoznat.
     "Gospodin Mejhju?" upita neko. "Gospodin Ričard Mejhju?"
     "Da", odvrati on. A potom, oduševljeno: "Vi me čujete! Oh, hvala Bogu. Ko je to?"
     "Moj saradnik i ja sreli smo se s vama u subotu, gospodine Mejhju. Raspitivao sam se o izvesnoj mladoj dami. Sećate se?" Ton je bio ljigav, ogavan, lisičji.
     "Oh. Da. To ste vi."
     "Gospodine Mejhju. Rekli ste da Dor nije s vama. Imamo razloga da verujemo da ste prilično zaobilazili istinu."
     "Ovaj, vi ste rekli da ste njen brat."
     "Svi muškarci su braća, gospodine Mejhju."
     "Ona više nije ovde. I ja ne znam gde je."
     "Mi to znamo, gospodine Mejhju. I te kako smo svesni obe te činjenice. I da budem veličanstveno iskren, gospodine Mejhju - a ubeđen sam da vi želite da budem iskren, zar ne? - da sam na vašem mestu, ne bih više brinuo zbog te mlade dame. Njeni dani su odbrojani, a ta broj nije čak ni dvocifren."
     "Slušajte, zašto ste me nazvali?"
     "Gospodine Mejhju", reče gospodin Krup, uslužno, "znate li kakav ukus ima vaša vlastita jetra?"
     Ričard ništa ne odvrati.
     "Gospodin Vandemar mi je obećao da će je lično izvaditi i nabiti vam je u usta pre no što vam prerežemo vaše tužno, malo grlo. Te ćete tako otkriti, zar ne?"
     "Smesta ću pozvati policiju. Ne možete da mi pretite."
     "Gospodine Mejhju. Možete pozvati koga god želite. Ali mrsko mi je što ste uopšte pomislili da vam pretimo. Niti ja niti gospodin Vandemar ne pretimo, je li tako, gospodine Vandemare?"
     "Ne? A šta onda, do đavola, radite?"
     "Obećavamo", odvrati gospodin Krup čiji se glas probijao kroz statiku, odjek i šuštanje. "A i znamo gde stanujete."
     I on spusti slušalicu.
     Ričard je čvrsto stezao Betmenov telefon, zureći u njega, a potom tri puta pritisnu broj devet.
     "Služba za hitne slučajeve. Koju službu tražite?"
     "Možete li da me spojite sa policijom? Neki čovek je upravo pretio da će me ubiti i mislim da se nije šalio."
     Nastupila je pauza. Nadao se da će ga spojiti sa policijom. Posle nekoliko trenutaka, glas reče: "Služba za hitne slučajeve. Halo? Ima li koga? Halo?"
     Ričard tada spusti Betmenov telefon i ode u spavaću sobu, obuče se, jer mu je bilo hladno i jer je bio nag i uplašen, i jer ništa drugo nije mogao da uradi.

     Izvukao je crnu sportsku torbu ispod kreveta i stavio u nju sokne. Gaće. Nekoliko majica. Pasoš. Novčanik.
     Na sebi je imao farmerke, patike, debeli džemper.
     Setio se načina na koji se devojka koja je sebe nazivala Dor oprostila. Načina na koji je zastala. Načina na koji je rekla da joj je žao...
     "Znala si", obrati se on praznom stanu. "Znala si da će se ovo dogoditi."
     Otišao je u kuhinju, uzeo malo voća iz činije i stavio i to u torbu. Potom ju je zatvorio i izišao na mračnu ulicu.

     Automat za novac primio je njegovu karticu uz zujanje.
     UKUCAJTE ŠIFRU, MOLIM VAS, ispisao je.
     Ričard ukuca svoju šifru.
     Ekran se isprazni. A zatim se na njemu pojavi: MOLIM VAS SAČEKAJTE.
     Prazan ekran. Negde u dubinama mašine nešto poče da mrmlja i reži.
     OVA KARTICA JE NEVAŽEĆA. MOLIM VAS STUPITE U VEZU SA IZDAVAČEM KARTICE.
     Začulo se nekakvo čangrljanje, i kartica skliznu napolje.
     "Imate li išta sitno?" reče neki slab glas iza njega.
     Ričard pruži čoveku svoju karticu.
     "Evo", reče on. "Zadrži je. Ima oko hiljadu pet stotina funti na računu, ako uspeš da dopreš do njih."
     Čovek je bio visok, mršav i imao je retku svetlu bradu i šake prljave od boravka na ulici; uze karticu, pogleda je, okrenu i ravnim glasom reče: "Hvala. To i šezdeset penija priskrbiće mi finu šolju kafe." A onda vrati Ričardu karticu.
     Ričard podiže torbu. Okrenu čoveku leđa i reče: "Stani malo. Ti možeš da me vidiš."
     "S mojim očima je sve u redu", odvrati čovek.
     "Slušaj", poče Ričard, "jesi li ikada čuo za mesto pod nazivom 'Pokretna pijaca'? Moram da stignem tamo. Ima jedna devojka po imenu Dor..."
     Međutim, čovek stade nervozno da se udaljava od Ričarda.
     "Čuj, zaista mi je potrebna pomoć", reče Ričard. "Molim te?"
     Čovek je zurio u njega.
     Ričard uzdahnu. "U redu", reče on. "Izvini na gnjavaži."
     Okrenuo se i, stežući dršku torbe obema šakama, tako da se gotovo uopšte nisu tresle, krenu ulicom Haj.
     "Hej", prosikta čovek.
     Ričard se osvrnu prema njemu. Pozivao ga je.
     "Dođi, ovamo dole, brzo, čoveče!"
     Neznanac pohita niz neke stepenice pored puta - stepenice posute đubretom, od one vrste koje vode u napuštene podrumske stanove. Ričard je posrtao za njim. Na dnu stepeništa nalazila su se vrata. Čovek ih otvori, sačeka da Ričard prođe kroz njih i zatvori vrata za njima.
     Obreli su se u mraku.
     Grebanje, buka zapaljene šibice. Čovek prinese šibicu fitilju jedne stare svetiljke pružnih radnika, ovaj se zapali, bacajući tek nešto manje svetlosti od šibice, i oni zajedno krenuše kroz to mračno mesto.
     Zaudaralo je na plesan, vlagu i staru ciglu, na trulež i tamu.
     "Gde smo mi to?" prošaputa Ričard.
     Njegov vodič ga ućutka.
     Stigoše do još jednih vrata u zidu.
     Čovek ritmički zakuca po njima. Nastupila je pauza.
     Vrata se otvoriše.
     Na trenutak Ričarda zaslepi iznenadna svetlost. Nalazio se u jednoj ogromnoj, zasvođenoj sobi, nekoj podzemnoj dvorani, ispunjenoj svetlošću sa ognjišta i dimom. Male vatre gorele su po sobi. Ljudi u senci stajali su pored vatri, pekući male životinje na ražnju. Ljudi su se kretali od vatre do vatre.
     To ga je podsetilo na pakao. Ili pre bi se moglo reći na način na koji je on razmišljao o paklu, kao učenik.
     Dim mu je grebao grudi, i on se zakašljao.
     Stotinu očiju zagleda se u njega. Stotinu neprijateljskih očiju koje su ga netremice gledale.
     Jedan čovek žurno se uputi prema njima. Imao je dugačku kosu i prosedu bradu, i Ričardu se učini da je njegova iskrzana odeća oivičena krznom - narandžastim, belim i crnim krznom, nalik na kaput mačke-kornjače. Bio je visok, ali je koračao pognuto, sa šakama na grudima.
     "Šta? Šta je bilo? Šta je ovo?" upita on Ričardovog vodiča. "Kog si nam to doveo, Ilijastere? Pričaj-pričaj-pričaj."
     "On je Odozgo", reče vodič. (Ilijaster? pomisli Ričard.) "Raspitivao se o gospi Dor. I pokretnoj pijaci. Doveo sam ga k tebi, gospodaru pacov-govornika. Pomislih da ćeš ti znati šta da uradimo s njim."
     Do tada ih je već okružilo više od desetak ljudi u kaputima oivičenim krznom. Bilo je žena i muškaraca, pa čak i nekoliko dece. Žurno su se kretali: trenuci nepokretnosti, isprekidani žurnom jurnjavom.
     Gospodar pacov-govornika poseže u dronjke obrubljene krznom i izvuče komad stakla koji je gadno izgledao, dugačak otprilike osam inča. Oko donjeg dela stakla bilo je vezano bedno krzno koje je obrazovalo improvizovan držač.
     Plamenovi su se svetlucajući odbijali od staklene oštrice.
     Gospodar pacov-govornika prisloni krhotinu-sečivo uz Ričardovo grlo.
     "Oh, da. Da-da-da", zaskvičao je. "Tačno znam šta ćemo s njim."









4.
     Gospodin Krup i gospodin Vandemar nastanili su se u podrumu jedne viktorijanske bolnice, zatvorene pre deset godina zbog smanjenja budžeta za zdravstvo.
     Planeri, koji su objavili da nameravaju da pretvore bolnicu u blok jedinstvenih, luksuznih stanova, isparili su čim je bolnica bila zatvorena, i tako je ona ostala da stoji, iz godine u godinu, siva, prazna i neželjena, sa daskama preko prozora i katancima na vratima.
     Krov je istruleo i kiša se cedila kroz praznu unutrašnjost bolnice, šireći vlagu i trulež kroz zgradu.
     Bolnica se prostirala oko središnjeg svetlarnika koji je propuštao sivu i neprijateljsku svetlost.
     Podrumski prostor ispod praznih odeljenja sadržao je preko stotinu sobičaka, od kojih su neki bili prazni, a u drugima se nalazio napušten medicinski materijal. U jednoj prostoriji bila je smeštena zdepasta, džinovska metalna peć. U narednoj, kabine toaleta i tuševa bez vode. Većina podova u podrumu bili su prekriveni tankim slojem uljaste kišnice, koja je odražavala tamu i propadanje prema tavanicama koje su trulile.
     Ako krenete niz bolničke stepenice, sve do samog njihovog kraja, prođete kroz napuštene prostorije sa tuševima, pa pored toaleta za osoblje i pokraj prostorije ispunjene polomljenim staklom u kojoj se tavanica potpuno urušila, tako da je sada zjapila ka stepeništu iznad, stići ćete do jednog malog železnog stepeništa. Ako se spustite njime i pređete preko baruštine u podnožju stepenica, te se probijete kroz napola istrulela drvena vrata, obrešćete se u pod-podrumu, jednoj ogromnoj prostoriji, u kojoj se sto dvadeset godina gomilao bolnički otpad, ostavljan tu i zaboravljan; upravo tu su gospodin Krup i gospodin Vandemar, za sada, svili svoj dom.
     Zidovi su bili vlažni, i voda je kapala sa tavanice. Čudne neke stvari raspadale su se po uglovima: neke od njih nekada su bile žive.
     Gospodin Krup i gospodin Vandemar ubijali su vreme.
     Gospodin Vandemar je negde nabavio stonogu - crveno-narandžasto stvorenje, dugačko gotovo osam inča, sa opakim, otrovnim zubima na oba kraja - te ju je puštao da mu trči preko šaka, posmatrajući je kako se grči između njegovih prstiju, kako nestaje u jednom od rukava i kako se minut kasnije pojavljuje iz drugog.
     Gospodin Krup se igrao žiletima. Pronašao je celu jednu kutiju žileta starih pedeset godina, umotanih u masnu hartiju, u uglu, i pokušao je da smisli šta će s njima.
     "Ako biste mogli da mi malo posvetite svoju pažnju, gospodine Vandemare", poče on, uglađeno. "Usmerite svoje sitne i zrnaste oči na ovo."
     Gospodin Vandemar je pažljivo držao glavu stonoge između ogromnog palca i krupnog kažiprsta, kako bi je sprečio da se migolji, te je pogledao gospodina Krupa.
     Gospodin Krup je položio levu šaku na zid, raširivši prste. Uzeo je pet žileta u desnu šaku, pažljivo nanišanio i hitnuo ih prema zidu.
     Svi su se zarili u zid između prstiju gospodina Krupa. Ličilo je na tačku vrhunskog bacača noževa u minijaturi.
     Gospodin Krup je sklonio šaku, ostavivši žilete u zidu da obeleže mesto na kome su se nalazili njegovi prsti, pa se okrenuo prema svom partneru, iščekujući pohvalu.
     To na gospodina Vandemara nije ostavilo nikakav utisak.
     "Šta je u tome tako pametno?" upita on. "Nisi pogodio ni jedan jedini prst."
     Gospodin Krup uzdahnu. "Nisam?" reče on. "Prereži mi grkljan, u pravu si. Kako sam mogao da budem takva šeprtlja?" Izvukao je žilete iz zida, jedan po jedan, i spustio ih na drveni sto. "Zašto mi ti ne pokažeš kako je trebalo da to izvedem?"
     Gospodin Vandemar klimnu. Vratio je stonogu u praznu teglu od marmelade.
     Zatim je prislonio levu šaku uza zid.
     Podigao je desnu ruku: u desnoj je držao nož, opak, oštar i savršeno izbalansiran. Začkiljio je i hitnuo ga.
     Nož je poleteo kroz vazduh poput kakvog strašno velikog i oštrog noža za bacanje, i to zaista brzo. Zario se u zid oštricom koja je prethodno pogodila i probila nadlanicu gospodina Vandemara.
     Oglasilo se zvono.
     Gospodin Vandemar je podigao pogled, zadovoljan probijenom šakom. "Eto, ovako", reče on.
     U uglu prostorije nalazio se stari telefon. Veoma stari, dvodelni telefon, koji se u bolnici nije koristio od dvadesetih godina, napravljen od drveta i bakelita. Gospodin Krup je podigao slušalicu, na dugačkom gajtanu obmotanom tkaninom, i stao da govori u mikrifon pričvršćen za osnovu. "Krup i Vandemar", reče on uglađeno. "Stara firma. Prepreke uništene, napasti zbrisane, neugodni udovi uklonjeni. Vršimo zaštitnu popravku zuba."
     Osoba na drugoj strani veze nešto reče. Gospodin Krup se pogrbio.
     Gospodin Vandemar povuče levu šaku. Nož ju je čvrsto držao pričvršćenu za zid.
     "Oh. Da, gospodine. Da, svakako. Smem li da primetim da je vaše telefonsko čavrljanje osvežilo i razveselilo inače užasan dan bez ikakvih događaja?" Još jedna pauza. "Svakako da ću prestati sa laskanjem i puzanjem. Biću oduševljen. Čast mi je, i... šta znamo? Znamo da..." Prekid. Frknuo je nosem, zamišljeno, strpljivo. "Ne, ne znamo gde je baš u ovom trenutku. Ali ni ne moramo to da znamo. Biće večeras na pijaci i..." Usta mu se stisnuše. "Nemamo nameru da narušimo njihovo pijačno primirje. Više sam imao na umu da sačekamo da napusti pijacu, pa da je onda smotamo..." Ponovo je zaćutao i slušao, klimajući glavom s vremena na vreme.
     Gospodin Vandemar pokušao je slobodnom rukom da izvuče nož iz zida, ali nož se duboko zario.
     "To se može srediti, da", reče gospodin Krup u mikrofon. "Hoću da kažem, biće sređeno. Svakako. Da. Jasno mi je. Gospodine, možda bismo mogli da popričamo o...?"
     Onaj koji je zvao već je, međutim, bio spustio slušalicu. Gospodin Krup je zurio u slušalicu trenutak, a onda ju je ponovo obesio.
     "Misliš da si prokleto pametan", prošaputa on. A onda je primetio u kakvom se škripcu našao gospodin Vandemar i dodao: "Prekinite s tim." Nagnuo se napred i izvukao nož iz zida i šake gospodina Vandemara, te ga spustio na sto.
     Gospodin Vandemar protrese levu šaku i promrda prstima, a zatim obrisa deliće vlažnog gipsa sa oštrice noža. "Ko je to bio?"
     "Naš poslodavac", odvrati gospodin Krup. "Izgleda da sa drugom neće uspeti. Nije dovoljno stara. To će ipak morati da bude ta ženska Dor."
     "Znači da nam više nije dozvoljeno da je ubijemo?"
     "To bi, gospodine Vandemare, nadugačko i ukratko, bilo to, da. Izgleda da je mala gospođica Dor objavila da ima nameru da unajmi telohranitelja. Na pijaci. Večeras."
     "Pa?" Gospodin Vandemar pljunu na nadlanicu, na mestu gde je ušao nož, kao i na dlan, tamo gde je nož izišao.
     Gospodin Krup dohvati sa poda svoj kaput, težak, crn i sjajan usled izlizanosti. Zatim ga obuče.
     "Pa, gospodine Vandemare, zar nećemo i mi sebi unajmiti telohranitelja?"
     Gospodin Vandemar vrati nož u futrolu u rukavu. I on je obukao kaput, gurnuo šake duboko u džepove i bio prijatno iznenađen kada je u jednom od njih pronašao gotovo pola miša. Bio je gladan.
     Zatim je porazmislio o poslednjoj izjavi gospodina Krupa s usredsređenošću anatoma koji raščlanjuje ljubav svog života; shvativši da postoji nedoslednost u logici njegovog partnera, gospodin Vandemar reče: "Nama nije potreban telohranitelj, gospodine Krup. Mi povređujemo ljude. Ne povređuju oni nas."
     Gospodin Krup je isključio svetlo.
     "Oh, gospodine Vandemare", poče on, uživajući u zvuku reči, "ako nas posečeš, zar mi ne krvarimo?"
     Gospodin Vandemar je trenutak o ovom razmišljao, u mraku. Zatim je sasvim tačno primetio. "Ne."

     "Uhoda iz Gornjeg sveta", reče gospodar pacov-govornika. "Hej? Trebalo bi da te rasporim od grla do želuca i proreknem budućnost pomoću tvoje utrobe."
     "Slušajte", poče Ričard, leđima oslonjen uza zid, sa staklenim bodežom prislonjenim uz Adamovu jabučicu. "Mislim da grešite. Zovem se Ričard Mejhju. Mogu da dokažem ko sam. Imam kartice za biblioteku. Kreditne kartice. Stvari", dodade on u očajanju.
     Ričard je primetio, sa ravnodušnom jasnoćom koja se javlja u trenutku kada se kakav ludak sprema da vam prereže grkljan komadom slomljenog stakla, da se na suprotnom kraju dvorane ljudi ničice bacaju na tle, da se duboko klanjaju i ostaju na podu.
     Jedna mala crna prilika išla je prema njima po tlu.
     "Mislim da bi kratkotrajno razmišljanje moglo da pokaže kako smo se svi budalasto poneli", primeti Ričard. Nije imao pojma šta te reči znače, već samo da su doprle iz njegovih usta, i da sve dok bude govorio, nije mrtav. "Zašto to ne biste sklonili i... izvinite, to je moja torba", ove poslednje reči uputio je jednoj mršavoj, blatnjavoj devojci koja je uzela Ričardovu torbu i stala grubo da izbacuje njen sadržaj na tle.
     Ljudi u dvorani nastavili su da se klanjaju i da ostaju povijenih leđa, dok se malo obličje približavalo.
     Obličje je stiglo do skupine ljudi oko Ričarda. Niko od njih nije ga primetio. Svi su gledali u Ričarda.
     Bio je to pacov. Podigao je pogled prema njemu. Ričard je na trenutak imao bizaran utisak da mu je ovaj namignuo.
     A onda je glasno zacijukao.
     Čovek koji je držao stakleni bodež baci se na kolena. Isto učiniše i ljudi okupljeni oko njih. Isto učini, posle kraćeg oklevanja, i nekako čudnije, beskućnik, onaj koga su zvali Ilijaster.
     Ričard je bio jedini koji je još stajao. Mršava devojka povuče ga za lakat, te se i on spusti na jedno koleno.
     Gospodar pacov-govornika naklonio se tako duboko da mu je dugačka kosa očešala tle, i cijukanjem je uzvratio pacovu, mrdajući nosem, pokazujući zube, krešteći i sikćući, za sve okupljene poput kakvog ogromnog pacova.
     "Čujte, da li bi mi neko kazao..." promrmlja Ričard.
     "Tišina!" reče devojka.
     Pacov zakorači, pomalo oholo, u grubu šaku gospodara pacov-govornika, i čovek je s puno poštovanja prinese Ričardovom licu. Lenjo je mahao repom.
     "Ovo je poglavar Dugorep, iz klana Sivih", predstavi ga gospodar pacov-govornika. "Kaže da si mu strašno poznat. Želi da zna da li te je već sreo."
     Ričard se zagleda u pacova. Pacov se zagleda u Ričarda. "Pretpostavljam da je moguće", priznade on.
     "Kaže da je namirivao obavezu prema markizu de Karabasu."
     Ričard se još pomnije zagleda u njega. "To je onaj pacov? Da, sreli smo se. U stvari, gađao sam ga daljinskim upravljačem mog televizora."
     Neki ljudi koji su stajali unaokolo našli su se u šoku. Mršava devojka je čak zacvilela. Ričard to jedva da je i primetio; bar mu je nešto bilo poznato u ovom ludilu.
     "Zdravo, Pacovče", reče on. "Drago mi je što te ponovo vidim. Znaš li gde je Dor?"
     "Pacovče!" ponovi devojka glasom između skvičanja i užasnutosti. Mali, vodom umrljani, crveni bedž bio joj je prikačen za dronjavu odeću. Na njemu je, žutim slovima, pisalo Ja sam 11.
     Gospodar pacov-govornika zamahnu staklenim bodežom u znak upozorenja prema Ričardu. "Ne smeš se obraćati poglavaru Dugorepu neposredno, već samo preko mene", reče on.
     Pacov zaskviča naređenje. Čovekovo lice se smrknu.
     "On?" reče on, prezrivo gledajući Ričarda. "Čujte, nemam nikoga slobodnog. Kako bi bilo da mu jednostavno prerežem grkljan i pošaljem ga dole narodu iz kanalizacije..."
     Pacov ponovo zacijuka, odlučno, a zatim skoči sa čovekovog ramena na tle i nestade u jednoj od mnogobrojnih rupa koje su opasivale zid.
     Gospodar pacov-govornika ustade.
     Stotinu očiju bilo je uprto u njega. Okrenuo se prema dvorani i pogledao ostale, koji su čučali pored svojih masnih vatri.
     "Ne znam u šta ste se vi to zablenuli", povika on. "Ko okreće ražanj, a? Želite li da jelo izgori? Nema šta da se vidi. Hajde. Gubite se."
     Ričard nervozno ustade.
     Gospodar pacov-govornika pogleda Ilijastera. "Treba ga odvesti na pijacu. Naređenje poglavara Dugorepa."
     Ilijaster zavrte glavom i pljunu na tle. "E, pa, ja nemam nameru da ga vodim", reče on. "To putovanje je vrednije od mog života. Vi pacov-govornici uvek ste bili dobri prema meni, ali ja tamo ne mogu da idem. Ti to znaš."
     Gospodar pacov-govornika klimnu. Zatim skloni bodež.
     Osmehnu se Ričardu, pokazavši pokvarene zube. "Nisi ni svestan koliko si imao sreće, malopre", primeti on.
     "Jesam", odvrati Ričard. "Zaista jesam."
     "Ne", reče čovek, "nisi. Zaista nisi." A onda zavrte glavom i reče, onako za sebe. "'Pacovče!'"
     Gospodar pacov-govornika uhvati Ilijastera za ruku, i njih dvojica se odmakoše malo dalje kako ih Ričard ne bi mogao čuti, i počeše da razgovaraju, povremeno bacajući poglede ka njemu.
     Mršava devojka proždirala je jednu od Ričardovih banana, i to, pomisli Ričard, krajnje neerotski; nikada nije video da neko tako nezavodljivo jede bananu.
     "Znaš, to je trebalo da bude moj doručak", primeti Ričard.
     Pogledala ga je kao krivac.
     "Ja se zoven Ričard. A ti?"
     Devojka je, shvati on, uspela da pojede najveći deo voća koje je Ričard poneo sa sobom, i sada ga je nekako čudno pogledala. A onda je razvukla usta u nekakav poluosmeh i izgovorila nešto što je dosta ličilo na Anastazija.
     "Bila sam gladna", reče ona.
     "I ja sam", reče joj on.
     Pogledala je prema malim vatrama na drugom kraju sobe. A onda ponovo Ričarda.
     "Voliš li mačke?" upita ona.
     "Da", odvrati Ričard. "Veoma volim mačke."
     Anastaziji je laknulo. "Butinu?" upita ona. "Ili grudi?"

     Devojka po imenu Dor prešla je preko dvorišta, u pratnji markiza de Karabasa.
     Bilo je stotinu drugih malih dvorišta, staja pregrađenih u garaže i uličica u Londonu sličnih ovima, majušni ostaci starih dana, koji se nisu menjali tri stotine godina. Čak je i smrad mokraće ovde bio isti kao u Pepisovo vreme.
     Neće svanuti još čitav sat, ali nebo je već počelo da svetli, dobijajući čistu boju olova.
     Vrata su bila grubo zakucana daskama i prekrivena umrljanim posterima zaboravljenih grupa i odavno zatvorenih mesta za noćne izlaske.
     Zastali su pred vratima i markiz ih odmeri pogledom, sve daske, eksere i postere; nisu ostavili neki naročiti utisak na njega.
     "Znači, to je ulaz?" upita on.
     Ona klimnu. "Jedan od njih."
     Prekrstio je ruke. "Pa? Reci: 'Otvori se, Sezame, ili šta god da već radiš."
     "Ne želim to da uradim", odvrati ona. "Zaista nisam sigurna da činimo pravu stvar."
     "U redu", raširio je ruke i naklonio joj se. "Vidimo se, onda."
     Stao je da se vraća putem kojim su došli. Dor ga uhvati za ruku. "Ti bi me napustio?" upita ona. "Tek tako?"
     On se isceri, bez imalo humora. "Svakako. Imam strašno puno posla. Stvari koje treba videti. Ljude koje treba uraditi."
     "Stani." Pustila mu je rukav i stala da grize donju usnu. "Poslednji put kada sam bila ovde..." Glas joj je zamro.
     "Poslednji put kada si bila ovde, zatekla si mrtvu porodicu. Eto, vidiš. Ne moraš dalje da objašnjavaš. Ako ne uđemo, onda se naš poslovni odnos završava."
     Podigla je pogled prema njemu, lica bledog na svetlosti pred zoru. "I to je sve?"
     "Mogao bih da ti poželim sve najbolje u budućoj karijeri, ali čisto sumnjam da ćeš dovoljno dugo poživeti da je imaš."
     "Prava si mustra, zar ne?"
     Ništa nije odgovorio.
     Vratila se do vrata. "Pa", zausti ona. "Hajde. Uvešću nas unutra."
     Dor je spustila levu šaku na zamandaljena vrata, a u svoju desnu uzela je ogromnu smeđu šaku markiza de Karabasa. Njeni sićušni prsti prepleše se s njegovim velikim. Zatvorila je oči.
     ...nešto zašaputa, zatrese se i promeni...
     ...i vrata se urušiše u tamu...

     Sećanje je bilo sveže, staro svega nekoliko dana. Dor se kretala kroz Kuću Bez Vrata izvikujući 'Kod kuće sam!' i 'Zdravo?'. Skliznula je iz predvorja u trpezariju, biblioteku, u salon; niko joj nije odgovorio. Nigde nije bilo nikog. Prešla je u narednu prostoriju.
     Bazen je bio unutrašnji, viktorijanski, napravljen od mermera i kovanog gvožđa. Njen otac pronašao ga je u mlađim danima, napuštenog i pred uništenjem, i utkao ga je u tkanje Kuće Bez Vrata.
     Dor nije imala pojma gde se bilo koja od prostorija u njenoj kući fizički nalazila. Kuću je podigao njen deda, uzevši jednu sobu odavde, jednu odande, iz celog Londona, zasebno i bez vrata.
     Išla je ivicom starog bazena, zadovoljna što je kod kuće. A onda je spustila pogled.
     Neko je plutao u vodi, vukući za sobom dva istovetna oblačića krvi, jedan iz grla i jedan iz utrobe. Bio je to njen brat, Ark. Oči su mu bile širom otvorene i ukočene.
     Shvatila je da su joj usta otvorena. Čula je sebe kako vrišti.

     "To boli", rekao je markiz. Protrljao je čelo, snažno, zaokrenuo glavom na vratu, kao da pokušava da odagna iznenadnu ukočenost.
     "Sećanja", objasni ona. "Utisnuta su u zidove."
     On izvi obrvu. "Mogla si da me upozoriš."
     "Ah", izusti ona. "U pravu si."
     Nalazili su se u nekoj ogromnoj, beloj sobi. Svi zidovi bili su prekriveni slikama. Svaka slika predstavljala je drugačiju sobu.
     "Zanimljiv dekor", primeti markiz.
     "Ovo je ulazni hol. Odavde možemo u svaku sobu u Kući. Sve su povezane."
     "Gde su smeštene ostale prostorije?"
     Ona odmahnu glavom. "Ne znam. Miljama daleko, verovatno. Razbacane su po celom Podzemlju."
     Markiz je prešao celu prostoriju nestrpljivim koracima, povremeno zastajkujući. "Zaista izvanredno. Kuća na spajanje, čija se svaka prostorija nalazi negde drugde. Kakva mašta. Tvoj je deda bio čovek s vizijom, Dor."
     "Nisam ga upoznala." Progutala je knedlu, a zatim nastavila da razgovara sama sa sobom, a ujedno se i njemu obraćajući. "Trebalo bi ovde da budemo bezbedni. Niko ne bi trebalo da bude u stanju da nam naudi. Samo članovi moje porodice mogu po njoj da se kreću."
     "Nadajmo se da će nam dnevnik tvoga oca pružiti neki trag", reče on. "Odakle da počnemo da tražimo?"
     Ona slegnu ramenima.
     "Jesi li sigurna da je vodio dnevnik?"
     Ona klimnu. "Imao je običaj da ode u svoju radnu sobu i zauzme veze dok ne završi diktiranje."
     "Onda ćemo krenuti od radne sobe."
     "Ali tražila sam tamo. Jesam. Tražila sam tamo. Kada sam čistila telo..." I ona poče da plače, tihim, isprekidanim jecajima koji kao da su bili otkidani iz njene utrobe.
     "Hajde, hajde", poče markiz de Karabas, nespretno, tapšući je po ramenu. A zatim dodade: "Eto."
     Nije umeo baš da uteši.
     Dorine oči čudne boje bile su pune suza. "Daj mi... daj mi samo sekund? Biće sve u redu."
     On klimnu i ode na suprotni kraj prostorije. Kada se osvrnuo, ona je i dalje tamo stajala, sasvim sama - njen obris u beloj ulaznoj prostoriji ispunjenoj slikama soba - grleći samu sebe, podrhtavajući i plačući poput kakvog malog deteta.
     Ričard je još bio uznemiren usled gubitka torbe.
     To na gospodara pacov-govornika nije ostavilo nikakav utisak. Glatko je izjavio da pacov - poglavar Dugorep - baš ništa nije kazao o tome da treba da vrate Ričardove stvari. Već samo da ga treba odvesti na pijacu.
     Zatim je taj čovek kazao Anastaziji da će ona odvesti posetioca iz Gornjeg sveta na pijacu i da je to naređenje, da. Te da prestane da cmizdri i krene.
     Rekao je Ričardu da ako on, gospodar pacov-govornika, ikada ponovo vidi njega, Ričarda, da će on, Ričard, biti u velikoj nevolji.
     Stalno je ponavljao da Ričard ni ne zna koliko je srećan, i ne obazrevši se na Ričardov zahtev da mu vrati stvari - ili bar novčanik - otpratio ih je do vrata i zaključao ih za njima.
     Ričard i Anastazija uputiše se u tamu jedno pored drugog.
     Ona je nosila improvizovanu svetiljku, napravljenu od sveće, konzerve, malo žice i stare staklene boce. Ričard se iznenadio kako su mu se oči brzo privikle na gotovo potpunu tamu. Imao je utisak da idu kroz niz podzemnih komora. S vremena na vreme učinilo bi mu se da je video nekakvo kretanje, u dalekim uglovima komora, ali bez obzira na to da li je u pitanju bilo nekakvo ljudsko biće ili pacov, ili nešto sasvim drugo, uvek bi nestalo pre nego što bi oni stigli do mesta na kome se nalazilo.
     Kada je pokušao da porazgovara sa Anastazijom o tom kretanju, naredila mu je da ućuti.
     Osetio je promaju na licu. Pacov-devojka čučnula je bez ikakvog upozorenja, spustila svetiljku-sveću, dohvatila i snažno povukla metalnu rešetku u zidu. Iznenada se otvorila, tako da se ona prućila po tlu.
     Dala je Ričardu znak rukom da prođe kroz otvor.
     On kleknu i ukoso krenu kroz rupu u zidu. Posle otprilike jedne stope poda nestade.
     "Izvini", prošaputa Ričard. "Ovde je rupa."
     "Nije veliki nagib", reče mu ona. "Hajde, samo napred."
     Zatvorila je za sobom rešetku. Sada se nalazila neprijatno blizu Ričarda. Nastavio je nervozno da se ukoso kreće napred, kroz mrak. Zatim stade.
     "Evo ti", reče ona. Dodala mu je ručku svoje male svetiljke da je pridrži i spustila se u mrak.
     "Eto", primeti ona. "Nije bilo tako strašno, zar ne?" Lice joj se nalazilo na nekoliko stopa od Ričardovih stopala koja su se klatila. "Hajde. Dodaj nam svetiljku."
     Spustio ju je ka njoj. Morala je da skoči kako bi je preuzela od njega.
     "A sada", prošaputa ona. "Hajde."
     Prebacio se preko ivice, trenutak ostao da visi, a onda se pustio. Dočekao se na šake i stopala u meko, vlažno blato. Otro je blato sa šaka o džemper.
     Nekoliko stopa napred Anastazija je već otvarala nova vrata.
     Prošli su kroz njih, i ona ih zatvori za njima.
     "Sada možemo da pričamo", reče ona. "Ne glasno. Ali možemo. Ako želiš."
     "Oh. Hvala", reče Ričard. Nije mogao da smisli ništa drugo da kaže. "Tako. Hm. Ti si pacov, je li tako?" upita on.
     Ona se zakikota. "Nisam ja te sreće. Volela bih da jesam. Ne. Ja sam pacov-govornik. Mi pričamo sa pacovima."
     "Šta, samo čavrljate s njima?"
     "Oh ne. Obavljamo razne stvari za njih. Hoću da kažem", a ton njenog glasa stavljao je do znanja da je to bilo nešto što nikada ne bi Ričardu palo na pamet bez njene pomoći, "postoje neke stvari koje pacovi ne mogu da obave, znaš. Pošto nemaju prste, palčeve, i ostalo. Stani..."
     Pritisla ga je uza zid, iznenada, i prljavom šakom prekrila mu usta. Zatim je dunula i ugasila sveću.
     Ništa se nije dogodilo.
     A onda je u daljini začuo glasove.
     Čekali su.
     Ljudi su prolazili pored njih, tiho razgovarajući.
     Kada su svi zvuci zamrli, Anastazija je sklonila šaku sa Ričardovih usta, ponovo zapalila sveću, i oni nastaviše dalje.
     "Ko je to bio?" upita Ričard.
     Ona slegnu ramenima. "Nije bitno", reče ona.
     "Zbog čega si onda pomislila da im neće biti drago da nas sretnu?"
     Pogledala ga je nekako tužno, poput majke koja pokušava da objasni detetu da i ovaj plamen peče. Svi plamenovi peku. Veruj joj, molim te.
     "Hajdemo", reče ona. "Znam prečicu. Možemo malo štrpnuti od Londona Iznad."
     Popeli su se uz nekakave kamene stepenice, i devojka gurnu i otvori neka vrata. Prođoše kroz njih, i vrata se za njima zatvoriše.
     Ričard stade zbunjeno da se osvrće oko sebe.
     Stajali su na obali Temze. Još je bila noć - ili je ponovo bila noć. Nije bio siguran koliko dugo su hodali kroz podzemlje i tamu.
     Nije bilo mesečine, ali je zato nebo predstavljalo izobilje prhkih i svetlucavih jesenjih zvezda. Ulične svetiljke bile su upaljene kao i svetla na zgradama i mostovima, i ličila su na zvezde vezane za zemlju, i sijale su u odsjajima na vodi Temze.
     To je zemlja iz bajke, pomisli Ričard.
     Anastazija dunu i ugasi sveću.
     A on upita: "Jesi li sigurna da je ovo pravi put?"
     "Jesam", odvrati ona. "Sasvim sigurna."
     Približavali su se jednoj klupi, i onog trenutka kada ju je ugledao, Ričardu se učinilo da je ta klupa jedan od najpoželjnijih predmeta koje je ikada video. "Možemo li da sednemo?" upita on.
     Ona slegnu ramenima. Seli su na suprotne krajeve klupe.
     "U petak sam", poče Ričard, "imao posao u jednoj od najboljih firmi za analizu investicija u Londonu."
     "Šta su to investicije i ono drugo?"
     "To je vrsta posla."
     Ona zadovoljno klimnu. "U redu. I...?"
     "Samo podsećam sebe, zapravo. Juče... kao da više nisam postojao, ni za koga ovde gore."
     "To je zato što ne postojiš", objasni Anastazija.
     Jedan kasni par, koji je lagano išao duž obale ka njima, držeći se za ruke, sede na sredinu klupe, između Ričarda i Anastazije i stade da se strasno ljubi.
     "Izvinite", obrati im se Ričard.
     Muškarac je zavukao ruku ispod ženinog džempera željno je pomičući unaokolo, usamljeni putnik koji otkriva neistraženi kontinent.
     "Želim svoj život nazad", reče Ričard paru.
     "Volim te", reče muškarac ženi.
     "Ali tvoja žena..." primeti ona, ližući ga po obrazu.
     "Jebeš je", odvrati muškarac.
     "Ne želim nju da jebem", reče žena i zakikota se, pijano. "Već tebe..."Spustila mu je šaku na prepone i ponovo se zakikotala.
     "Hajdemo", reče Ričard Anastaziji, osetivši da klupa više nije poželjno susedstvo, i oni ustadoše i udaljiše se. Anastazija se osvrnula, znatiželjno pogledavši par na klupi, koji se postepeno spuštao u vodoravan položaj.
     Ričard ništa nije kazao.
     "Nešto nije u redu?" upita Anastazija.
     "Ništa osim svega", odvrati Ričard. "Da li oduvek živiš tamo dole?"
     "Ne. Rođena sam ovde gore", oklevala je. "Ne želiš da čuješ o meni."
     Ričard je shvatio, gotovo sa iznenađenjem, da zaista želi. "Želim da čujem."
     Stala je da premeće po prstima grube kvarcne perle iz ogrlice koja joj je visila oko vrata, i stala da priča, ne gledajući u njega.
     "Mama je imala mene i moje sestre, ali je postala nekako čudna u glavi. Došla je jedna gospođa i pobrinula se za moje sestre, a ja sam otišla kod tetke. Živela je s onim klipanom. Povređivao me je. Radio i druge stvari. Rekla sam tetki, a ona me je udarila. Rekla mi da lažem. Rekla je da će zvati policiju. Ali ja nisam lagala. I zato sam pobegla. Bio je moj rođendan."
     Stigli su do Albertovog mosta, kičerskog spomenika okićenog hiljadama sićušnih žutih svetiljki.
     "Bilo je tako hladno", reče Anastazija, pa zastade. "Spavala sam na ulici. Spavala sam danju kada je bilo nešto toplije, a hodala unaokolo noću, samo radi kretanja. Imala sam jedanaest godina. Krala sam hleb i mleko sa pragova da bih se prehranila. Mrzela sam što to moram da radim. Visila sam oko uličnih pijaca, uzimala trule jabuke i narandže i ostale stvari koje bi ljudi bacili. A onda sam se strašno razbolela. Živela sam ispod jednog nadvožnjaka u Noting Hilu. Kada sam se oporavila, nalazila sam se u Londonu Ispod. Pacovi su me našli."
     "Jesi li ikada pokušala da se vratiš svemu ovome?" upita on, pokazavši rukom unaokolo. Utihle, tople, naseljene kuće. Automobili koji se kreću kasno noću, stvarni svet...
     Ona odmahnu glavom. Svaka vatra peče, bebice. Već ćeš naučiti. "Ne možeš. Ili jedno ili drugo. Niko ne dobija oba."

     "Žao mi je", reče Dor, oklevajući. Oči su joj i dalje bile crvene.
     Markiz, koji se zabavljao premećući neke stare novčiće i kosti preko zglavaka prstiju, podiže pogled. "Stvarno?"
     Grizla je donju usnu. "Ne. Zapravo, nije. Nije mi žao. Bežala sam, skrivala se i toliko bežala... ovo je prva prilika koju sam imala..." Ućutala je.
     Markiz pokupi novčiće i kosti i vrati ih u jedan od svojih mnogobrojnih džepova.
     "Posle tebe", reče on.
     Sledio ju je nazad do zida sa slikama. Spustila je jednu šaku na sliku očeve radne sobe, a drugom prihvatila markizovu šaku.
     ...stvarnost se iskrivila...

     Nalazili su se u stakleniku i zalivali su biljke.
     Ingres je imala vlastitu kanticu za zalivanje. Bila je tako ponosna na nju. Bila je ista kao majčina.
     Počela je da se smeje, spontano, smeh male devojčice.
     I majka se smejala, dok je gospodin Krup lisac nije povukao za kosu, snažno i iznenada, i presekao joj grlo od uha do uha.

     "Zdravo, tata", tiho reče Dor.
     Dodirnula je očevo poprsje prstima, pomilovavši ga po obrazu. Mršavi asketa, gotovo ćelav. Cezar kao Prospero, pomisli markiz de Karabas. Osetio je mučninu. Ta poslednja slika bila je bolna.
     Ipak: nalazio se u radnoj sobi gospodara Portika. To je bilo najvažnije.
     Obuhvatio je pogledom sobu, prelazeći očima s jedne pojedinosti na drugu. Preparirani krokodil visio je sa tavanice; knjige, astrolab, ogledala, čudni naučnički uređaji; karte na zidovima; sto, prekriven pismima.
     Na belom zidu iza radnog stola nalazila se crvenkasto-smeđa mrlja.
     Na stolu mali portret Dorine porodice. Markiz se zagledao u njega.
     "Tvoja majka i sestra. Tvoj otac. I tvoj brat. Svi mrtvi. Kako si ti umakla?"
     Spustila je šaku. "Imala sam sreće. Otišla sam na nekoliko dana u istraživanje... da li znaš da još ima rimskih vojnika koji logoruju na reci Kilburn?"
     Markiz to nije znao, što ga je iznerviralo. "Hmmm. Koliko ih je?"
     Ona slegnu ramenima. "Nekoliko desetina. To su dezerteri iz Devetnaeste Legije, mislim. Moj latinski nije baš najbolji. U svakom slučaju, kada sam se vratila ovamo..."
     Zastala je, progutala knedlu, a njene oči čudne boje napuniše se suzama.
     "Saberi se", reče markiz kratko. "Potreban nam je dnevnik tvoga oca. Moramo otkriti ko je to učinio."
     Namrštila se na njega. "Znamo ko je to učinio. Bili su to Krup i Vandemar..."
     Otvorio je šaku i stao da miče prstima dok je govorio. "Oni su ruke. Šake. Prsti. Postoji glava koja je to naredila, koja želi i tebe da vidi mrtvu. Ta dvojica nisu jeftini."
     Osvrnuo se po natrpanoj kancelariji.
     "Njegov dnevnik?" reče markiz.
     "Nije ovde", odvrati ona. "Rekla sam ti. Tražila sam."
     "Izgleda da sam pogrešio misleći kako je tvoja porodica vešta u pronalaženju vrata, kako onih očiglednih tako i onih drugih."
     Ošinula ga je pogledom. Zatim je zatvorila oči i spustila prst i palac svaki s jedne strane mosta nosa.
     Markiz je proučavao predmete na Portikovom stolu. Mastionica; šahovska figura; koštana kocka, zlatni džepni sat; nekoliko guščijih pera i...
     Zanimljivo.
     Bio je to mali kip divljeg vepra, medveda koji čuči ili možda bika. Teško je bilo reći. Bio je veličine neke krupne šahovske figure, grubo izrezbaren od crnog opsidijana. Podsetio ga je na nešto, ali nije umeo da kaže na šta.
     Podigao ga je, okrenuo. Obavio prste oko njega.
     Dor je spustila šaku. Delovala je zbunjeno i zbrkano.
     "Šta je bilo?" upita on.
     "Ovde je", jednostavno je kazala. Krenula je kroz radnu sobu, okrenuvši glavu prvo na jednu pa na drugu stranu.
     Markiz je potajno spustio izrezbareni kip u unutrašnji džep.
     Dor je stajala ispred visokog kabineta. "Tamo", reče ona. Pružila je ruku: začulo se jedno klik, i mala daska u bočnoj strani kabineta se otvori. Dor posegnu u tamu i izvadi nešto otprilike veličine i oblika lopte za kriket. Predala ju je markizu.
     Bila je to kugla od starog mesinga i uglačanog drveta, u koje su bila umetnuta sočiva od uglačanog bakra i stakla.
     Uzeo ju je od nje.
     "To je to?"
     Ona klimnu.
     "Odlično obavljeno."
     Delovala je tužno. "Ne znam kako mi je ranije promakla."
     "Bila si uznemirena", odvrati markiz. "Bio sam siguran da je ovde. A ja veoma retko grešim. A sada..." Podigao je malu drvenu kuglu. Svetlost je prošla kroz staklo i odbila se od bakra i mesinga.
     Bilo mu je mrsko, ali je ipak upitao: "Kako ovo radi?"

     Anastazija je odvela Ričarda u jedan mali park s druge strane mosta, zatim su sišli niz neke stepenice, postavljene uza zid. Ponovo je upalila sveću. Otvorila je vrata za radnike i zatvorila ih kada su ušli.
     Spustili su se niz neke stepenice, obavijeni tamom.
     "Postoji devojka po imenu Dor", reče Ričard. "Nešto je mlađa od tebe. Poznaješ li je?"
     "Gospa Dor. Znam ko je ona."
     "Onda, kojoj, hm, baroniji ona pripada?"
     "Nikakvoj baroniji. Ona je od Kuće Luka. Njena porodica je nekada bila veoma važna."
     "Nekada? Zašto više nisu?"
     "Neko ih je pobio."
     Da, sećao se da je markiz pomenuo nešto slično.
     Pacov im pretrča preko puta. Anastazija zastade na stepenicama i duboko se nakloni. Pacov zastade.
     "Sire", oslovi ona pacova.
     "A", izusti Ričard.
     Pacov ih je posmatrao jedan otkucaj srca, a zatim je jurnuo niz stepenice.
     "Pa", poče Ričard. "Šta je to pokretna pijaca?"
     "Veoma je velika", reče ona. "Ali pacov-govornici skoro nikada ne idu na pijacu. Da ti kažem istinu..." Oklevala je. "Ne. Smejaćeš mi se."
     "Neću", iskreno reče Ričard.
     "Ovaj", izjavi mršava devojka. "Pomalo se plašim."
     "Plašiš? Pijace?"
     Stigli su u podnožje stepenica. Anastazija je oklevala, a potom je skrenula levo. "Oh. Ne. Na pijaci vlada primirje. Ako iko ikoga tamo povredi, ceo London Ispod obrušio bi se na njih poput tone blata."
     "Čega se onda plašiš?"
     "Odlaska tamo. Svaki put je održavaju na drugom mestu. Kreće se unaokolo. A da bismo stigli do mesta gde će se noćas održati..." Nervozno se poigravala kvarcnim perlama koje su joj visile oko vrata. "Moraćemo da prođemo kroz stvarno gadan kraj." Zaista je zvučala uplašeno.
     Ričard je potisnuo želju da joj prebaci ruku preko ramena.
     "A gde će to biti?" upita on.
     Okrenula se prema njemu, sklonila kosu sa čela i rekla: "Najts Bridž."
     "Najts Bridž", ponovi Ričard i stade tiho da se kikoće.
     Okrenula se od njega. "Eto, vidiš?" primeti ona. "Rekla sam da ćeš se smejati."

     Duboki tuneli bili su sagrađeni dvadesetih godina radi produžetka Severne Linije. Za vreme Drugog svetskog rata na hiljade vojnika bilo je tamo smešteno; njihove izlučevine morale su biti ispumpavane komprimovanim vazduhom do nivoa kanalizacije koja se nalazila daleko iznad: sa obe strane tunela bili su poređani metalni kreveti. Kada se rat završio, metalni kreveti su ostali i na njihovim žičanim osnovama gomilane su kartonske kutije, a svaka od njih bila je ispunjena pismima, dosjeima i hartijama: tajne, one najdosadnije, duboko uskladištene, da bi bile zaboravljene.
     Ekonomija je potpuno zatvorila duboke tunele početkom devedesetih godina. Kutije sa tajnama bile su uklonjene, da bi bile pohranjene u kompjutere, odnosno iscepane ili spaljene.
     Varni je stvorio sebi dom u najdubljem od dubokih tunela, daleko ispod Kamden Taunaa. Nagomilao je metalne krevete ispred jedinog ulaza. A onda se bacio na dekoraciju. Varni je voleo oružje. Sam ga je pravio, od bilo čega što je uspevao da nađe, ili uzme, ili ukrade. Delova kola i sačuvanih delova mašina, koje je pretvarao u kuke, bodeže, lukove i lukostrele, male mangonele i bacače kamena za lomljene zidova, palice, mačeve i nobkerije. Visili su po zidovima dubokog tunela ili počivali u uglovima, izgledajući opako.
     Varni bi ličio na bika, da su se bikovi brijali, da nisu imali rogove, da su bili tetovirani i da su patili od potpunog kraha zuba. Takođe je hrkao.
     Uljana svetiljka pored njegovog kreveta bila je prituljena. Varni je spavao na gomili krpa, hrkao i hunjkao, sa balčakom dvoseklog mača na tlu pored šake.
     Jedna ruka je pojačala plamen u uljanoj svetiljki.
     Varni je već držao dvosekli mač pre nego što je i otvorio oči. Zažmirkao je, zabuljio se unaokolo. Nije bilo nikoga: ništa nije poremetilo gomilu kreveta koji su blokirali vrata. Počeo je da spušta mač.
     Jedan glas reče: "Pssst."
     "Ha?" izusti Varni.
     "Iznenađenje!" izgovori gospodin Krup, izišavši na svetlo.
     Varni se povuče za korak: greška. Osetio je nož prislonjen uz slepoočnicu, vrh oštrice pored oka.
     "Ne preporučuju se daljnji pokreti", reče gospodin Krup, poučno. "Gospodin Vandemar bi mogao da ima malu nezgodu sa svojim starim ražnjem za žabe. Većina nesreća događa se kod kuće. Nije li tako, gospodine Vandemare?"
     "Ne verujem u statistiku", odvrati gospodin Vandemarov glas. Šaka u rukavici pojavi se iza Varnija, posegnu naniže, slomi mač, i ispusti izuvijanu stvar na pod.
     "Kako si, Varni?" upita gospodin Krup. "Dobro, pretpostavljamo? Da? U odličnoj formi, oran i čio za večerašnju pijacu? Znaš li ko smo?"
     Varni je klimnuo najpribližnije što je mogao, a da ne pokrene nijedan mišić. Znao je ko su Krup i Vandemar.
     Njegove oči pretraživale su zidove. Da, tamo: zvezda zornjača: drvena lopta sa šiljcima, načičkana ekserima, na lancu, u udaljenom uglu sobe...
     "Priča se da će izvesna mlada dama večeras prirediti audiciju za telohranitelja. Da li si razmišljao o tome da se prijaviš za taj zadatak?" Gospodin Krup je čačkao zube. "Izjasni se."
     Varni je podigao zvezdu zornjaču pomoću misli. Bio je to njegov trik. Lagano, sada... polako... Skinuo ju je sa kuke i povukao prema vrhu tunelskog zida...
     Ustima je izgovorio: "Varni je najbolji razbojnik i stražar u Podzemlju. Kažu da sam ja najbolji posle Lovca."
     Varni je pomoću uma smestio zvezdu zornjaču u senke iznad i iza glave gospodina Krupa.
     Prvo će smrskati Krupovu lobanju, a zatim će se pobrinuti za Vandemara...
     Zvezda zornjača porinula je prema glavi gospodina Krupa: Varni se bacio na pod, što dalje od noža uperenog u njegovo oko.
     Gospodin Krup nije podigao pogled. Nije se okrenuo. Samo je pomerio glavu, neverovatno brzo, i zvezda zornjača projurila je pored njega, udarivši u pod gde je otkinula komadiće cigle i betona.
     Gospodin Vandemar je podigao Varnija jednom rukom. "Da ga povredim?" upitao je svog partnera.
     Gospodin Krup je odmahnuo glavom: ne još. A Varniju je rekao: "Nije loše. Znači, 'najbolji razbojnik i čuvar'. Želimo da se večeras nađeš na pijaci. Želimo da uradiš sve što je potrebno da bi postao lični telohranitelj te izvesne mlade dame. A kada dobiješ posao, jednu stvar ne smeš da zaboraviš. Možeš je štititi od ostatka sveta, ali kada je mi poželimo, mi je uzimamo. Jesi li shvatio?"
     Varni pređe jezikom preko krša od zuba.
     "Da li vi to mene podmićujete?" upita on.
     Gospodin Vandemar podigao je zvezdu zornjaču. Zatim je stao da rastura lanac, kariku po kariku, ispuštajući komadiće iskrivljenog metala na pod. Čink.
     "Ne", odvrati gospodin Vandemar. Čink. "Želimo da te uplašimo." Čink. "A ako ne učiniš onako kako ti gospodin Krup kaže, mi ćemo da te..." čink "... povredimo..." čink "... veoma gadno, pre nego što te..." čink "... ubijemo. Još gore."
     "Ah", izusti Varni. "Znači, ja to onda radim za vas, je li tako?"
     "Da, tako je", reče gospodin Krup. "Bojim se da nemamo nijednu pozitivnu crtu."
     "Meni to ne smeta", reče Varni.
     "Odlično", uzvrati gospodin Krup. "Dobro došao."

     Bio je to elegantan mehanizam, napravljen od uglačane orahovine, mesinga, stakla, bakra i ogledala, u duborezu, sa intarzijama od slonovače, sazdan od kvarcnih prizmi, mesinganih prenosnika, opruga i zubaca. Cela stvar bila je mnogo veća od televizora, mada stvarni ekran nije imao više od šest inča po dijagonali. Uveličavajuće staklo preko ekrana povećavalo je sliku.
     Sa strane je izlazila velika mesingana truba, onakva kakvu ste mogli da nađete na starinskim gramofonima. Ceo mehanizam ličio je na kombinaciju televizora i video plejera, kako bi on izgledao da ga je pre tri stotine godina izmislio ser Isak Njutn. Što je, manje više, i bio slučaj.
     "Gledaj", reče Dor.
     Smestila je drvenu loptu na platformu. Svetla su zasijala kroz mašinu u loptu. Stala je be prestanka da se vrti.
     Na malom ekranu pojavilo se jedno plemićko lice, u živim bojama. Pomalo van vremena, iz trube dopre jedan glas, pucketajući usred govora.
     "...ta dva grada trebalo bi da su tako blizu, a opet u svim stvarima tako daleko; posednici iznad nas i rasposednuti, mi koji živimo ispod i između, koji živimo u pukotinama."
     Dor je zurila u ekran, bledog lica.
     "...pa ipak sam mišljenja da ono što nas obogaljuje, nas koji naseljavamo Podzemlje, jeste naše sitničavo frakcionašenje. Sistem baronija i lenskih dobara samo nas rascepkava i glup je." Gospodar Portiko imao je na sebi iznošen stari smoking i kapicu koja mu je prekrivala vrh lobanje. Njegov glas kao da je stizao do njih kroz vekove, a ne dane ili nedelje.
     Nakašljao se.
     "Nisam jedini koji u to veruje. Ima onih koji žele da vide stvari onakve kakve jesu. Ima i takvih koji žele da se situacija pogorša. Ima onih..."
     "Možeš li da ubrzaš?" upita markiz.
     Dor klimnu. Dodirnula je polugu od slonovače sa strane: slika je postala magličasta, iscepkana, preoblikovala se.
     Portiko je sada na sebi imao kaput. Kapica je nestala sa glave. Na glavi je imao posekotinu. Više nije sedeo za svojim stolom. Govorio je žurno, tiho. "Ne znam ko će ovo videti, ko će ovo pronaći. Ali ko god da si, molim te odnesi ovo mojoj kćeri, gospi Dor, ako preživi..." Statičko krčanje izbrisalo je sliku i zvuk.
     "Dor? Devojko, ovo je loše. Ne znam koliko mi je još vremena ostalo pre nego što pronađu ovu sobu. Mislim da su moja jadna Porcija, tvoj brat i sestra mrtvi."
     Zvuk i kvalitet slike počeše da se pogoršavaju.
     Markiz pogleda Dor. Lice joj je bilo vlažno: suze su joj se slivale iz očiju, sijajući niz obraze. Izgleda da uopšte nije bila svesna da plače, tako da nije ni pokušavala da obriše suze. Samo je zurila u sliku svoga oca, slušala njegove reči.
     Krčanje. Nestanak. Krčanje. "Čuj me, devojko", rekao je njen mrtvi otac. "Idi do Islingtona... u Islingtona možeš imati poverenja... Moraš mi poverovati... Islington..."
     Pretvarao se u duha. Krv mu je kapala sa čela u oči, i on je otra. "Dor? Osveti nas. Osveti svoju porodicu." Jedan reski pucanj dopre iz gramofonske trube. Portiko okrenu glavu od ekrana, zbunjen i uplašen. "Šta?"
     Iskoračio je iz okvira. Na trenutak, slika je ostala nepromenjena: sto, prazan beli zid iza njega. A onda luk jarko crvene krvi poprska zid.
     Dor je pomerila jednu ručicu sa strane, ispraznivši ekran, i okrenula se od njega.
     "Uzmi." Markiz joj dodade maramicu.
     "Hvala." Obrisala je lice i bučno izduvala nos. A onda se zagledala u prazno. Na kraju je izgovorila: "Islington."
     "Nikada nisam imao nikakva posla sa Islingtonom", reče markiz.
     "Mislila sam da je on samo legenda", primeti ona.
     "Nipošto."
     Posegnuo je preko stola, uzeo zlatni džepni sat i otvorio ga palcem. "Lep rad", primeti on.
     Ona klimnu. "Bio je očev."
     Zatvorio je poklopac, uz jedno klik. "Vreme je da pođemo na pijacu. Uskoro počinje. Gospodin Vreme nam nije prijatelj."
     Još jednom je izduvala nos, pa zavukla šake duboko u džepove kožne jakne. Zatim se okrenula prema njemu, namrštivši vilenjačko lice, sa sjajnim očima čudne boje. "Zar zaista misliš da možemo naći telohranitelja koji je u stanju da iziđe na kraj sa Krupom i Vandemarom?"
     Markiz se isceri, pokazavši svoje bele zube. "Nije se pojavio niko posle Lovca ko bi imao bilo kakve izglede. Ne, zadovoljiću se nekim ko je u stanju da ti obezbedi vreme koje će ti možda biti potrebno da utekneš."
     Pričvrstio je kraj lanca od sata za svoj prsluk i gurnuo sat u džepić predviđen za njega.
     "Šta to radiš?" upita Dor. "To je sat mog oca."
     "On ga više ne koristi, je li tako? Eto. Baš izgleda elegantno."
     Posmatrao je kako se osećanja smenjuju na njenom licu; bol, bes, pomirenost.
     "Hajdemo", reče ona.

     "Najts Bridž više nije daleko", primeti Anastazija.
     Ričard se nadao da je to tačno. Već su koristili treću sveću. Bio je zapanjen što se još nalaze ispod Londona: gotovo da je verovao da su prevalili najveći deo puta do Kraja Zemlje.
     "Zaista sam uplašena", nastavi ona. "Nikada pre nisam prešla preko mosta."
     "Mislio sam da si rekla da si ranije već bila na toj pijaci."
     "To je Pokretna pijaca, ludo. Rekla sam ti to. Seli se. Različita mesta. Poslednja na kojoj sam bila održana je u onoj velikoj kuli sa satom. Big... neko ime. A naredna je bila..."
     "Big Ben?"
     "Možda. Bili smo tamo unutra gde se okreću svi ti veliki točkovi, i tamo sam dobila ovo..."
     Podigla je ogrlicu. Svetlost sveće odbila se žutim svetlucanjem sa sjajnog kvarca. Osmehnula se poput deteta.
     "Da li ti se dopada?" upita ona.
     "Sjajna je. Je li bila skupa?"
     "Trampila sam neku robu za nju. Tako se ovde dole obavljaju stvari. Trampom."
     A onda su zavili za ugao i ugledali most.
     Mogao je to biti jedan od mostova preko Temze, pomisli Ričard; ogroman, kameni most koji se protezao preko provalije, u noć. Ali iznad njega nije bilo neba, niti vode ispod.
     Uzdizao se u tamu.
     Ričard se pitao ko li ga je sagradio i kada. Pitao se kako je nešto poput ovoga moglo da postoji, ispod grada Londona, a da to niko ne zna.
     Iza njega začuše se glasovi.
     Neko obori Ričarda na tle. On podiže pogled. Jedan ogroman čovek, grubo istetoviran, obučen u improvizovanu odeću od gume i kože koje su delovale kao da su isečene iz unutrašnjosti kola, zabulji se odozgo u njega. Iza njega se nalazilo još njih desetak, muškaraca i žena: ljudi koji su izgledali kao da su se uputili na maskenbal u kostimima koji se iznajmljuju po izrazito niskim cenama.
     "Neko", poče Varni koji nije bio dobro raspoložen, "mi se našao na putu. Neko bi trebalo da pazi kuda ide."
     Jednom, kao mali dečak na putu kući iz škole, Ričard je sreo pacova, u jarku pored puta. Kada je pacov ugledao Ričarda, propeo se na zadnje noge i zasiktao, zatim skočio, uplašivši Ričarda. On se povukao, diveći se tom sićušnom stvorenju koje je bilo u toj meri spremno da se suprotstavi nekome ko je bio toliko veći od njega.
     Anastazija se ispreči između Ričarda i Varnija. Zagledala se u tog krupnog čoveka i zasiktala poput ljutitog pacova koji se brani. Varni se povuče za korak.
     Varni pljunu na Ričardove cipele. Zatim se okrenu, a gomila ljudi pređe preko mosta i izgubi se u tami.
     "Jesi li dobro?" upita Anastazija, pomažući Ričardu da ustane.
     "Dobro sam", reče on. "To je bilo zaista hrabro od tebe."
     Ona stidljivo obori pogled. "Ja, zapravo, nisam hrabra", reče ona. "I dalje se plašim mosta. Čak je i ta gomila bila uplašena. Zato su ga prešli zajedno. Sigurnost je u brojnosti. Velike kavgadžije."
     "Ako idete preko mosta, i ja ću s vama", reče neki ženski glas.
     Ričard nikako nije mogao da odredi odakle potiče njen naglasak. U prvi mah je pomislio da je možda Kanađanka ili Amerikanka. Kasnije mu se činilo da bi mogla poticati iz Afrike, Australije, ili da je čak možda Indijka. Nikada nije bio u stanju da odredi.
     Bila je visoka i imala je dugačku, plavosmeđu kosu i tamnu kožu boje karamela. Na sebi je imala šarenu sivo-smeđu kožnu odeću. Preko ramena je nosila ofucanu kožnu vreću.
     U ruci je držala štap, za pojasom nosila nož, a baterijska svetiljka bila joj privezana za zglavak.
     Nema nikakve sumnje da je bila najlepša žena koju je Ričard ikada video.
     "Sigurnost je u brojnosti. Dobro ste došli da pređete s nama", reče on, posle trenutka oklevanja. "Zovem se Ričard Mejhju. Ovo je Anastazija. Od nas dvoje, ona je ta koja zna šta radi."
     Pacov-devojka rasla je poput kvasca.
     Žena u koži ga odmeri od glave do pete. "Ti si iz Londona Iznad", reče mu ona.
     "Jesam."
     "Putuješ s jednim pacov-govornikom. Tako mi svega."
     "Ja sam njegov čuvar", reče Anastazija, divlje. "Ko si ti? Kome duguješ odanost?"
     Žena se osmehnu. "Ne dugujem odanost nijednom čoveku, pacov-devojko. Da li je ijedno od vas ikada ranije prešlo Najts Bridž?"
     Anastazija odmahnu glavom.
     "Ovo će baš biti zabavno, ha?"
     Krenuše prema mostu.
     Anastazija dodade Ričardu svoju svetiljku sa svećom. "Drži", reče ona.
     "Hvala." Ričard pogleda ženu odevenu u kožu. "Postoji li stvarno išta čega bi se trebalo plašiti?"
     "Samo noći na mostu", odvrati ona.
     "Od one vrste u oklopu?"
     "Od one vrste koja dolazi kada se dan završi."
     Anastazijina šaka potraži Ričardovu. On čvrsto stegnu njenu sićušnu šaku u svojoj. Osmehnula mu se i uzvratila stisak.
     I tako zakoračiše na most, i Ričard poče da shvata tamu: tamu kao nešto čvrsto i stvarno.
     Ričard je osetio kako mu dodiruje kožu, ispituje, pokreće se, istražuje: klizi kroz njegov um. Skliznula mu je u pluća, iza očiju, u usta...
     Sa svakim korakom svetlost sveće postajala je slabija. Shvatio je da se ista stvar događa sa baterijom žene u koži.
     Tama, potpuna i konačna.
     Zvuci. Šuškanje, meškoljenje. Ričard trepnu, zaslepljen od noći.
     Zvuci su postajali sve opakiji, gladniji. Ričard je zamišljao da je u stanju da čuje glasove: hordu ogromnih, izobličenih trolova, ispod mosta...
     Nešto je nesigurno skliznulo pored njih u tami.
     "Šta je to?" zaskviča Anastazija. Njena šaka podrhtavala je u njegovoj.
     "Ćut!" prošaputa žena. "Ne privlači mu pažnju."
     "Šta se dešava?" prošaputa Ričard.
     "Tama", izjavi žena u koži, veoma tiho. "Svi košmari koji su izišli kada je sunce zašlo, još od vremena pećina, kada smo se zbijali u gomilu tražeći sigurnost i toplinu. Sada je trenutak za strah od tame."
     Ričard je znao da se nešto sprema da prepuzi preko njegovog lica. Zatvorio je oči: bilo je svejedno šta vidi ili oseća. Noć je bila potpuna.
     A onda su počele halucinacije.

     Ugledao je neku priliku kako pada prema njemu kroz noć, goreći, krila i kose u plamenu.
     Podigao je ruke: tamo nije bilo ničega.
     Džesika ga je gledala sa prezirom u očima.
     Hteo je da joj dovikne, da joj kaže da mu je žao.
     Korak po korak.
     Bio je dete, išao je kući iz škole, noću, putem koji nije bio osvetljen uličnim svetiljkama. Bez obzira na to koliko puta to činio, uopšte nije postajalo nimalo lakše, nikada nije postalo bolje.
     Nalazio se duboko u kanalizaciji, izgubljen u lavirintu. Zver ga je čekala.
     Mogao je da čuje lagano kapanje vode. Znao je da zver čeka. Ščepao je svoje koplje... A zatim krčanje, duboko u njegovom grlu, otpozadi. Okrenuo se. Sporo, bolno sporo, jurnula je na njega, kroz tamu.
     I nasrnula.
     Umro je.
     I nastavio da hoda.
     Sporo, bolno sporo, jurišala je na njega, iznova i iznova, kroz tamu...

     Začulo se prštanje; a onda plamen tako jak da je nanosio bol. Bio je to plamen sveće u njegovoj boci-svetiljki. Nikada nije video da jedna sveća može tako jarko da zaplamsa. Ponosno ju je podigao.
     "Izgleda da ćemo uspešno preći", primeti žena u koži.
     Ričard shvati da mu srce divljački lupa u grudima, da nije u stanju da govori. Naterao je sebe da uspori disanje, da se smiri.
     "Pretpostavljam", poče on, zastajkujući, "da i nismo bili ni u kakvoj stvarnoj opasnosti. Ličilo je na sablasni voz... malo buke u tami. Ostalo čini vlastita mašta. Ničega nije ni trebalo da se plašimo, je li tako?"
     Žena ga pogleda, gotovo sažaljivo; i Ričard shvati da ga niko ne drži za ruku.
     "Anastazija?"
     Iz tame na kraju mosta začu se neka neodređena buka, nalik na šuškanje ili uzdah. Šaka nepravilnih kvarcnih perli zadobova niz luk mosta, prema njima.
     Ričard podiže jednu. Poticala je iz devojčine ogrlice.
     "Biće bolje. Moramo se vratiti. Ona je..."
     Žena podiže bateriju i pređe njenim snopom preko mosta. Ričard je mogao da vidi ceo most. Bio je prazan.
     "Gde je ona?"
     "Otišla", odvrati ravnodušno žena. "Uzela ju je tama."
     "Moramo nešto učiniti", reče Ričard.
     "Kao, na primer?"
     On zinu. Zatim ponovo zatvori usta. Premeštao je komadić kvarca po prstima, zagledan u ostale na tlu. "Ne znam."
     "Nje više nema", reče žena. "Most naplaćuje prelazak. Budi zahvalan što nije i tebe uzeo. Ako želiš na pijacu, to je ovuda. Ideš li?"
     Ričard je ostao da stoji u tami još nekoliko snažnih otkucaja srca, zatim je gurnuo perlu od kvarca u džep farmerki i krenuo za ženom koja je bila nekoliko koraka ispred njega.
     Dok ju je sledio, pade mu na pamet da i dalje ne zna njeno ime.









5.
     Ljudi su odmicali i klizili kroz tamu oko njih, držeći svetiljke, baklje i sveće. To je Ričarda podsetilo na filmove o jatima riba koje svetlucaju i jure kroz okean... Duboka voda, naseljena stvorenjima koja su izgubila potrebu za očima. To je zaista dolazilo iz njegove dubine...
     Ričard je sledio ženu u koži uz neke stepenice. Kamene stepenice, oivičene metalom. Nalazili su se u nekoj stanici podzemne železnice.
     Pridružili su se redu ljudi koji su čekali da se provuku kroz rešetku, otvorenu otprilike jednu stopu da bi otkrili vrata koja su vodila napolje na pločnik.
     Neposredno ispred njih nalazila su se dva dečaka; obojica su imala po uzicu vezanu oko zglavka. Uzice je držao jedan bledunjavi, ćelavi čovek, koji je bazdio na formaldehid. Odmah iza njih čekao je čovek sede brade sa crno-belim mačetom na ramenu. Ono se uredno umivalo, liznulo čoveku uvo, a potom se sklupčalo na njegovom ramenu i zaspalo.
     Red se lagano pomerao jer su se prilike, jedna po jedna, na kraju provlačile kroz prostor između rešetke i zida i postrance nestajale u noći.
     "Zbog čega ideš na pijacu, Ričarde Mejhju?" tiho upita žena u koži.
     "Nadam se da ću tamo sresti neke prijatelje. U stvari, samo jednu prijateljicu. Ja, zapravo, ne poznajem mnogo ljudi u ovom svetu. Na neki način sam upoznao Anastaziju, ali..." zaćutao je. A onda je postavio pitanje. "Je li mrtva?"
     Žena slegnu ramenima. "Jeste. Ili kao da jeste. Nadam se da će tvoj odlazak na pijacu opravdati njen gubitak."
     Ričard se strese. "I ja se nadam", odvrati on.
     Približavali su se početku reda.
     "Čime se baviš?" upita on.
     Ona se osmehnu. "Prodajem lične fizičke usluge."
     "Oh", izusti on. A potom: "Koju vrstu ličnih fizičkih usluga?"
     "Iznajmljujem svoje telo."
     "Ah."
     I oni zakoračiše u noć.
     Ričard se osvrnu. Na stanici je bila tabla na kojoj je pisalo: Najts Bridž. Nije znao da li da se smeje ili da tuguje. Kao da je bilo vreme negde pred zoru. Ričard pogleda na sat, i uopšte se ne iznenadi kada vide da je brojčanik potpuno prazan. Možda su se baterije istrošile. Možda je vreme u Londonu Ispod bilo tek neznatno nalik na onu vrstu vremena na koju je bio navikao. Skinuo je sat i spustio ga u najbližu kantu za otpatke.
     Reka čudnih ljudi prelazila je preko puta i prolazila kroz dvostruka vrata ispred njih.
     "Tamo?" upita on zapanjeno.
     Žena klimnu. "Tamo."
     Zgrada je bila velika i prekrivena svetlima. Grbovi na vidnom mestu okrenutom prema njima objavljivali su da se tu prodaje svakovrsna roba sa odobrenjem raznih članova kraljevske porodice. Ričard koji je proveo mnoge sate tokom mnogih vikenda na bolnim nogama vukući se iza Džesike po svim istaknutim radnjama Londona, znao bi, i da nije bilo ogromnog znaka, da je to:
     "Harods?"
     Lovac klimnu. "Samo za večeras", reče ona. "Naredna pijaca može biti bilo gde."
     "Ali", zausti Ričard. "Harods."
     Ušli su kroz sporedna vrata. Prostorija je bila u mraku. Prošli su pored bureau de change i odeljenja za pakovanje poklona. Pa kroz narednu prostoriju u mraku u kojoj su se prodavale naočari za sunce i razne figurice. A onda su ušli u egipatsku sobu. Boje i svetlo udariše Ričarda poput udarca u grudi. Njegova saputnica se okrenu prema njemu: ona zevnu, poput mačke, zaklonivši jarkoružičastu boju svojih usta nadlanicom.
     "Evo. Tu si. Bezbedan i, manje više, čitav. Imam neka posla. Želim ti svako dobro." Kratko mu je klimnula i nestala u gomili.
     Ričard je ostao da stoji, sam u vrevi, upijajući je.
     Bilo je to čisto ludilo. U to nije bilo nikakve sumnje.
     Bilo je bučno. Ljudi su se prepirali, cenkali, vikali, pevali. Izlagali su i mamili kupce svojoj robi, naglas hvaleći ponuđene proizvode. Svirala je muzika - desetina različitih vrsta muzike svirana je na desetini različitih načina na mnogobrojnim različitim instrumentima, od kojih je većina bila improvizovana, doterana, neverovatna.
     Ričard je mogao da namiriše hranu. Sve vrste hrane.
     Kroz celu radnju bile su postavljene tezge. Pored pultova ili na onima na kojima su se tokom dana prodavali parfemi, satovi, ćilibar ili svileni šalovi, ljudi su podigli vlastite provizorne tezge.
     Svi su kupovali. Svi su prodavali.
     Lutao je kroz ogromne prostorije robne kuće, kao u transu. Nije čak bio u stanju ni da nagađa koliko je bilo ljudi na pijaci: hiljadu? Dve hiljade? Pet hiljada?
     Na jednoj tezgi bile su nagomilane boce, pune i prazne, raznih oblika i veličina; na drugoj su prodavane svetiljke i sveće; prošao je pored tezge na kojoj je bio izložen sjajan zlatni i srebrni nakit; na drugoj su prodavali nakit koji je, kako izgleda, bio napravljen od delova što kao da su poticali iz unutrašnjosti starih radio-aparata; bilo je tezgi na kojima su se prodavale sve vrste knjiga; na drugima se prodavala odeća - zakrpljena, nova, neobična; bili su tu i tetovatori, zubar, pogrbljen starac koji prodaje šešire; nešto što je veoma ličilo na kadu; čak i kovač...
     A na svakih nekoliko tezgi dolazio je neko ko je prodavao hranu. Neki od njih kuvali su hranu iznad zapaljenih vatri; kari i krompir, kestenje, pečurke i hleb.
     Ričard je uhvatio sebe kako se pita zašto dim od vatri nije aktivirao protivpožarni sistem u zgradi. Zatim je zatekao sebe kako se pita kako to da niko još nije krenuo u poharu robne kuće: zbog čega su podizali vlastite male tezge? Zašto nisu jednostavno uzeli stvari iz radnje?
     Bilo je nečeg duboko plemenskog u ovim ljudima, zaključi Ričard. Pokušao je da raspozna grupice: oni tamo izgledaju kao da su pobegli iz istorijskog igrokaza; pojedinci su ga podsećali na hipike; albino ljudi u sivoj odeći i sa tamnim naočarima; uglancani i opasni u šik odelima i sa crnim rukavicama; ogromne, gotovo istovetne žene koje su išle u parovima i trojkama i klimale glavama kada bi ugledale jedne druge; zatim oni sa zamršenim kosama koji su izgledali kao da žive u kanalizaciji i koji su strašno zaudarali; i na stotine drugih...
     Pitao se kako bi normalan London - njegov London - izgledao kakvom tuđincu. I to ga je ohrabrilo.
     Počeo je da se raspituje u prolazu:
     "Izvinite? Tražim čoveka po imenu de Karabas i devojku koju zovu Dor. Da li znate gde bih mogao da ih nađem?"
     Ljudi su odmahivali glavama, odvraćali poglede, odlazili dalje, izvinjavali se.
     Ričard zakorači unazad i nekoga nagazi.
     Taj neko imao je prilično povrh sedam stopa visine i bio je prekriven svetlom crvenkastoplavom dlakom skupljenom u bezbroj kikica. Zubi tog nekog bili su zašiljeni. Taj neko podiže Ričarda šakom veličine ovčje glave i prinese Ričardovu glavu ustima tog nekog tako da Ričard umalo nije povratio.
     "Zaista mi je žao", reče Ričard. "Ja... tražim devojku koju zovu Dor. Znate li..."
     Taj neko ga ispusti na pod i udalji se.
     Miris kuvane hrane povlačio se preko poda, i Ričard, koji je uspeo da zaboravi koliko je gladan (još od kada je odbio najbolji komad pečene mačke, ni sam nije znao pre koliko časova), oseti da mu curi pljuvačka iz usta i da uopšte više nije u stanju da razmišlja.
     Žena čelične kose koja je držala narednu tezgu sa hranom nije sezala Ričardu ni do struka. Kada je Ričard pokušao da razgovara sa njom, ona odmahnu glavom, prevuče prstom preko usana. Nije mogla da govori, ili nije govorila, ili nije želela da razgovara. Ričard zateče sebe kako pantomimom pregovara oko sendviča sa sirom i salatom, i šolje nečega što je ličilo i mirisalo na neku vrstu domaće limunade.
     Hrana ga je stajala flomastera i šibica na koje je potpuno zaboravio.
     Mala žena mora da je smatrala kako je daleko bolje prošla u ovoj razmeni jer, kada je uzeo hranu, ona ubaci i nekoliko kolačića od oraha.
     Ričard je stajao usred gungule, slušajući muziku - neko je, iz razloga koje Ričard nije mogao da shvati, pevao tekst iz pesme 'Zeleni rukavi' na muziku 'Jaketi-Jaka' - posmatrajući bizarni bazar koji se odvijao oko njega i jedući sendviče.
     Shvatio je kada je završio i poslednji sendvič da nema pojma kakvog je ukusa bilo ono što je upravo pojeo; rešio je stoga da uspori, tako da je kolačiće žvakao mnogo sporije. Pijuckao je limunadu, koju je ostavio za kraj.
     "Da li vam je potrebna ptica, gospodine?" upita nečiji veseli glas, u blizini. "Imam vrane grakuše i gavrane, čavke i čvorke. Fine, mudre ptice. Ukusne i mudre. Veličanstvene."
     Ričard odvrati: "Ne, hvala", i okrenu se.
     Na rukom ispisanoj tabli iznad tezge pisalo je
     'PTICE I OBAVEŠTENJA STAROG BEJLIJA'
     Unaokolo su bile raštrkane i druge, manje table: 'Vi to želite, mi to znamo!' i 'Nećete naći prostijeg čvorka!!!' i 'Kada dođe vreme za vranu grakušu, onda je vreme za starog Bejlija!!'. Ričard se setio čoveka koga je video kada je tek bio stigao u London, koji je stajao ispred stanice podzemne železnice na Lester Skveru sa drvenom reklamnom sendvič-tablom, opominjući svet se da Okane Požude Pomoću Manje Proteina, Jaja, Mesa, Pasulja, Sira i Sedenja. Ptice su skakutale i lepršale po malim kavezima koji su izgledali kao da su bili načinjeni od televizijskih antena.
     "Obaveštenja, onda?" nastavljao je Stari Bejli, uživljujući se u svoju ulogu. "Karte krovova? Istorija? Tajno i tajanstveno znanje? Ako ja nešto ne znam, onda je verovatno i bolje da je zaboravljeno. To vam ja kažem."
     Starac je i dalje nosio svoj kaput od perja, i dalje je bio obmotan konopcima i užadima. Zažmirkao je na Ričarda, a potom povukao cvikere koje su mu visile na uzici oko vrata i stao pažljivo da ga proučava kroz njih.
     "Stani malo. Znam ja tebe. Bio si sa markizom de Karabasom. Na krovovima. Sećaš se? A? Ja sam Stari Bejli. Sećaš li me se?" Ispružio je ruku i žestoko prodrmao Ričardovu.
     "Zapravo", reče Ričard, "ja tražim markiza. I mladu damu koju zovu Dor. Mislim da su verovatno zajedno."
     Starac se trgnuo, tako da mu je nekoliko pera otpalo sa kaputa; izazvavši bučno i razuzdano neslaganje među raznim pticama oko njih.
     "Obaveštenje! Obeveštenje!" objavi on prepunoj sobi. "Vidite. Rekao sam im. Proširite asortiman, rekoh. Proširite asortiman! ne možete doveka prodavati vrane grakuše za gulaš - ionako imaju ukus poput kuvane papuče. Ali oni su tako glupi. Kao panjevi. Jesi li ikada jeo vranu grakušu?" Ričard odmahnu glavom. U svakom slučaju, u to je mogao biti siguran.
     "Šta ćeš mi dati?" upita Stari Bejli.
     "Izvini?" izusti Ričard, nespretno skačući sa jedne ledene sante na drugu u struji starčeve svesti.
     "Ako ću ti dam obaveštenje. Šta ću dobijem?"
     "Novca nemam", reče Ričard. "A upravo sam dao flomaster."
     Počeo je da vadi sadržaj džepova.
     "Evo!" uzviknu Stari Bejli. "To!"
     "Moju maramicu?" upita Ričard. To nije bila baš naročito čista maramica; dobio ju je od tetke Mod, za poslednji rođendan.
     Stari Bejli je ščepa i stade srećno da maše njome iznad glave.
     "Ništa se ne plaši, momče!" poče on da peva, pobednički. "Tvoja potraga bliži se kraju! Siđi tamo dole, kroz vrata. Ne možeš ih promašiti. Imaju audiciju."
     Jedna vrana grakuša zlobno zagrakta.
     "To se ne tiče tvog kljuna", reče Stari Bejli vrani grakuši. A Ričardu: "Hvala ti na barjakčiću."
     Zaigrao je oko tezge, sav oduševljen, mašući tamo-amo Ričardovom maramicom.
     Audicija? - pomisli Ričard. A onda se osmehnu. Nije bilo važno. Njegova potraga, kako se izrazio ludi starac sa krova, bližila se kraju.
     Uputio se ka Pijaci Hrane.

     Telohranitelji su bili u modi. Svi su oni bili Stručnjaci za ovo ili ono i svi su očajnički želeli da prikažu svetu ono što znaju.
     U ovom trenutku Ruislip se suočio sa Fopom Bez Imena.
     Fop Bez Imena izgledao je pomalo poput razvratnika s početka osamnaestog veka, koji nije uspeo da pronađe pravu razvratničku odeću, te je morao da se zadovolji onim što je pronašao u nekoj 'Oksfam' radnji. Imao je belo napuderisano lice i nakarminisane usne.
     Ruislip, Fopov protivnik, ličio je na san koji ste mogli usniti ako biste zaspali gledajući sumo rvače na televiziji, dok u pozadini svira ploča Boba Marlija: ogromni Rastafarijan koji je najviše od svega ličio na debelu i ogromnu bebu.
     Stajali su jedan naspram drugog, na sredini raščišćenog kruga gledalaca, drugih telohranitelja i namernika.
     Nijedan nije pomerio nijedan mišić.
     Fop je bio za dobru glavu viši od Ruislipa. S druge, pak, strane, Ruislip je težio kao četiri ovakva fićfirića, od kojih svaki nosi veliki kožni kofer do vrha ispunjen salom.
     Zurili su jedan u drugoga bez prekida.
     Markiz de Karabaz kucnu Dor po ramenu i pokaza. Nešto se spremalo.
     Dva mušakarca koja se samo gledaju...
     A onda se Fopova glava zaljulja unazad, kao da ga je neko udario u lice. Na obrazu mu se pojavila mala purpurna modrica. Napućio je usne i zatreptao kapcima.
     "La!" izgovori on, a zatim široko razmaknu svoje narumenjene usne, u sablasnoj parodiji osmeha. Napravi pokret rukom.
     Ruislip se zatetura i uhvati se za stomak.
     Fop Bez Imena neobuzdano se zacereka, zamalatara prstima i otposla poljupce nekolicini gledalaca.
     Ruislip je ljutito zurio u Fopa, udvostručivši svoj mentalni napad.
     Krv poče da kaplje sa Fopovih usana. Levo oko stade da mu otiče. On se zatetura. Publika zamumlja sa odobravanjem.
     "Nije baš upečatljivo kao što izgleda", prošaputa Dori markiz.
     Fop Bez Imena iznenada se zatetura. Pao je na kolena, kao da ga je neko na to primorao, a zatim se prućio po podu. A onda se trgnuo, kao da ga je neko snažno šutnuo u stomak.
     Ruislip je likovao. Gledaoci su učtivo tapšali. Fop se previjao i pljuvao krv po piljevini na podu odeljenja ribe i mesa u Harodsu.
     "Sledeći", reče markiz.
     Fopa je nekolicina prijatelja odvukla u ugao, gde mu je strašno pozlilo.
     Sledeći mogući telohranitelj opet je bio mršaviji od Ruislipa (otprilike kao dva i po fićfirića koji zajednički nose jedan jedini kofer ispunjen salom). Bio je sav istetoviran i odeven u odeću koja je izgledala kao da je skrpljena od presvlaka iz kola i gumenih dušeka. Imao je obrijanu glavu i frktao je na svet kroz trule zube.
     "Ja sam Varni", reče on, hračnu i ispljunu zelenu pljuvačku na piljevinu. Zatim uđe u ring.
     "Kada budete spremni, gospodo", objavi markiz.
     Ruislip zatapka bosim stopalima po podu, jedan-dva, jedan-dva, i zagleda se u Varnija. Na Varnijevom čelu otvori se mala posekotina, i krv poče da curka iz nje u jedno oko. Varni se na to nije obazirao; izgleda da se usredsredio na svoju desnu ruku.
     Polako ju je podigao poput čoveka koji se suprotstavlja ogromnom pritisku. Zatim je zabio pesnicu u Ruislipovu Adamovu jabučicu. Ruislip je tresnuo o tle, proizvevši zvuk kao kada bi pola tone vlažne džigerice bilo ispušteno u kadu.
     Varni se zakikota.
     Ruislip se polako uspravio.
     Varni otra krv sa čela i razvuče ruševna usta u grozan osmeh upućen svetu. "Hajde", izgovori on. "Debeljko. Udari me ponovo."
     "Ovaj obećava", promrmlja markiz.
     Dor se strese. "Ne izgleda baš lepo."
     "Tražiti lepo kod telohranitelja", stade da joj popuje markiz, "isto je onoliko korisno kao i sposobnost da povratiš cele jastoge. Izgleda opasno."
     Začulo se odobravanje kada je Varni uradio nešto prilično bolno Ruislipu, nešto brzo, što je uključivalo iznenadni susret Varnijevog kožom povezanog kolena i Ruislipovih prepona. Mrmljanje je ličilo na prigušen i krajnje neoduševljen pljesak kakav se obično čuje samo tokom pospanog nedeljnog popodneva na seoskim utakmicama kriketa.
     Markiz je učtivo tapšao sa ostalima. "Odlično, gospodine", reče on.
     Varni pogleda Dor i namignu joj, gotovo posednički, pre nego što je pažnju ponovo usredsredio na Ruislipa.
     Dor se strese.

     Ričard je čuo tapšanje i krenuo ka njemu.
     Pet gotovo istovetno odevenih, veoma bledih žena prođe pored njega. Na sebi su imale dugačke haljine od somota, svaka od njih bila je tako tamna da su delovale gotovo crne: tamnozelena, tamnočokoladna, kraljevski plava, tamnokrvava i čisto crna.
     Sve su imale crne kose i nosile srebrni nakit; sve su imale savršene frizure i bile savršeno našminkane. Kratale su se nečujno; čulo se samo šuštanje teškog somota dok su prolazile, što je zvučalo gotovo kao uzdah.
     Poslednja, ona koja je bila odevena sva u crno, najbleđa i najlepša, osmehnu se Ričardu.
     On joj oprezno uzvrati osmeh.
     Zatim nastavi ka mestu gde se održavala audicija.
     Odražavala se u odeljenju ribe i mesa, u oblasti ispod Harodsove skulpture ribe.
     Publika mu je bila okrenuta leđima i stajala je u dva ili tri reda. Ričard se pitao hoće li lako moći da pronađe Dor i markiza: a onda se gomila razmakla i on ih oboje ugleda kako sede na staklenoj površini tezge gde su se prodavali dimljeni lososi. Zaustio je da poviče 'Dor!', i kada je to učinio, shvatio je zbog čega se gomila razmakla; jedan ogroman čovek groznog izgleda, gotovo nag osim što je imao zelenu, žutu i crvenu tkaninu obmotanu poput pelene oko trbuha, bio je izbačen kao iz katapulta i proleteo kroz okupljene, kao da je izleteo iz mangonele i sručio se koliko je dug i širok pravo na njega.

     "Ričarde?" oslovi ga ona.
     Otvorio je oči. Lice mu je ulazilo u žižu i izlazilo iz nje. Oči čudne boje zurile su u njegove, sa mladog, gotovo vilinskog, bledog lica.
     "Dor?" prozbori on.
     Bila je besna. Bila je više nego besna.
     "Tako mi Hrama i Luka, Ričarde. Ne mogu da poverujem. Šta ti radiš ovde?"
     "I meni je drago što te vidim", reče Ričard slabim glasom. Seo je i zapitao se nije li dobio potres mozga. Zatim se zapitao kako da sazna da li ga je dobio. I na kraju se zapitao zašto je uopšte mislio da će Dor biti drago da ga vidi.
     Uporno je zurila u svoje nokte, šireći i skupljajući nozdrve, kao da nije imala poverenja u sebe da išta više kaže.
     Krupni čovek sa veoma lošim zubima, koji ga je oborio na mostu, borio se sa patuljkom. Borili su se železnim polugama, i borba nije bila baš onoliko neravnopravna kao što se moglo činiti. Patuljak je bio neverovatno brz: kotrljao se, udarao, odskakao, zaranjao; svaki njegov pokret činio je da Varni u poređenju s njim izgleda nezgrapan i trapav.
     Ričard se okrenu ka markizu koji je napeto posmatrao borbu.
     "Šta se dešava?" upita on.
     Markiz ga udostoja jednog pogleda, a zatim se ponovo usredsredi na ono što se dešavalo ispred njega. "Ti si", reče on, "u velikoj nevolji, u gadnim govnima, i pretpostavljam na svega nekoliko časova od prevremenog i van svake sumnje gadnog kraja. Što se nas tiče, mi imamo audiciju za telohranitelje."
     Varni potkači svojom železnom motkom patuljka koji istog časa prestade da poskakuje i jurca, i umesto svega toga osta da leži, neosetljiv na sve ostalo.
     "Mislim da smo dovoljno videli", reče glasno markiz. "Hvala vam svima. Gospodine Varni, da li biste mogli da sačekate?"
     "Zašto si morao da dođeš ovamo?" ledenim glasom upita Dor.
     "Nisam imao baš neki izbor", odvrati Ričard.
     Ona uzdahnu.
     Markiz je koračao po perimetru, otpuštajući razne telohranitelje koji su već bili u audijenciji, deleći pohvale ovde, savete onde. Varni je strpljivo čekao, izdvojen po strani.
     Ričard se osmehnu Dor. Nije obraćala pažnju na njega.
     "Kako si stigao na pijacu?" upita ona.
     "Postoje ti ljudi pacovi..." poče Ričard.
     "Pacov-govornici", izusti ona. "I, vidiš, pacov koji nam je doneo markizovu poruku..."
     "Poglavar Dugorep", reče ona.
     "E, pa, on im je kazao da me moraju dovesti ovamo."
     Ona izvi obrvu, malo nakrivi glavu na jednu stranu. "Neki pacov-govornik te je doveo ovamo?"
     On klimnu. "Najvećim delom puta. Zvala se Anastazija. Ona... ovaj, nešto joj se dogodilo. Na mostu. Ta druga dama me je sprovela ostatak puta dovde. Mislim da je... Znaš već" Oklevao je, a potom izgovori. "Kurva."
     Markiz se vratio. Stajao je ispred Varnija, koji je delovao nepristojno zadovoljan samim sobom.
     "Stručnjak za oružje?" upita markiz.
     "Za neka", odvrati Varni. "Recimo to ovako. Ako nekoga možete njime poseći, nekom rascopati njime glavu, polomiti kost ili napraviti gadnu rupu u nekome, onda je Varni stručnjak za to oružje."
     "Prethodni zadovoljni poslodavci se podrazumevaju?"
     "Olimpija, Čobanska kraljica, Krouč Enders. Obavljao sam obezbeđenje na Majskom Sajmu izvesno vreme."
     "Pa", poče markiz de Karabas. "Na sve nas su tvoje veštine ostavile veliki utisak."
     "Čula sam", reče neki ženski glas, "da ste tražili telohranitelje. A ne amatere entuzijaste."
     Koža joj je bila boje toplog karamela, a osmehom bi mogla da zaustavi revoluciju. Od glave do pete bila je odevena u meku sivu i smeđu kožu.
     "To je ona", prošaputa Ričard Dor. "Kurva."
     "Varni", izusti Varni, stavši nasuprot nje, "jeste najbolji čuvar i razbojnik u Podzemlju. Svi to znaju."
     Žena pogleda markiza. "Jeste li završili provere?" upita ona.
     "Jesmo", odvrati Varni.
     "Ne nužno", reče markiz.
     "Onda bih volela da se prijavim", reče mu ona.
     Prošao je trenutak pre nego što je markiz de Karabas rekao: "Dobro", i povukao se unazad, skočio na tezgu za prodaju sušenog lososa i smestio se udobno da prati akciju.
     Varni je izvan svake sumnje bio opasan, da ne pominjemo da je bio napasnik, sadista i aktivno poguban po fizičko zdravlje onih oko njega. Ali zato nije naročito brzo razmišljao. Zurio je u markiza dok je novčić padao i padao i nastavljao da pada. Konačno je u neverici zapitao: "Moraću da se borim s njom?"
     "Da", odvrati žena u koži. "Osim ako ne bi voleo prethodno da malo prilegneš."
     Varni poče da se smeje: pomahnitalo da se kikoće.
     Trenutak kasnije prestao je da se smeje, kada ga je žena snažno šutnula u pleksus, i on se stropoštao poput drveta.
     U blizini njegove šake, na podu, našla se železna šipka koju je koristio u borbi sa patuljkom. On je ščepa, odalami njome ženu po licu - ili bi to učinio da se ona nije sagnula. Zatim mu je prilepila zauške po oba uveta, veoma brzo. Šipka je poletela preko prostorije.
     I dalje posrćući od bola u ušima, Varni izvuče nož iz čizme. Nije baš bio siguran šta se posle toga dogodilo: znao je samo toliko da mu se svet izmakao ispod nogu i da leži licem okrenut prema tlu, dok mu krv teče iz ušiju, sa vlastitim nožem uperenim u grlo, i da je markiz de Karabas rekao:
     "Dosta!"
     Žena je podigla pogled, i dalje držeći Varnijev nož prislonjen uz njegovo grlo. "Pa?" izusti ona.
     "Veoma upečatljivo", reče markiz.
     Dor klimnu.
     Ričarda kao da je pogodila munja: kao da je gledao Emu Pil, Brusa Lija i neki naročito opasan tornado, sve zajedno i začinjeno obilatim korišćenjem stopala kakvo je jednom video u programu o svetu divljine kada je mungos ubio kraljevsku kobru. Tako se ona kretala. Tako se ona borila.
     Žena pogleda Varnija. "Hvala vam, gospodine Varni", izgovori ona učtivo. "Bojim se da nam vaše usluge ipak neće biti potrebne."
     Ustala je sa njega i zadenula njegov nož za svoj pojas.
     "A vas zovu?" upita markiz.
     "Mene zovu Lovac", odvrati ona.
     Niko ništa ne reče. A onda Dor oklevajući progovori: "Onaj Lovac?"
     "Tako je", reče Lovac i otra podnu prašinu sa kožnih pantalona. "Vratila sam se."
     Odnekud se oglasi zvono, dva puta, dubok odzvanjajući zvuk od koga Ričardu zatreperiše zubi. "Pet minuta", prošaputa markiz. Zatim se obrati ostatku okupljenih: "Mislim da smo pronašli našeg telohranitelja. Svima vam mnogo hvala. Nema više šta da se vidi."
     Lovac ode do Dor i odmeri je.
     "Možete li sprečiti ljude da me ubiju?" upita Dor.
     Lovac nagnu glavu ka Ričardu. "Danas sam njemu tri puta spasla život, dok je prelazio preko mosta, na putu za pijacu." Varni, koji je uspeo da ustane, umom podiže šipku.
     Markiz ga je posmatrao kako to čini; i ništa nije rekao.
     Na Dorinim usnama zatitra osmeh. "Čudno", reče ona. "Ričard je mislio da si..."
     Lovac nikada nije otkrila šta je to Ričard mislio da je ona. Šipka je poletela ka njenoj glavi. Jednostavno je ispružila ruku, i uhvatila je: zadovljno se smestila na njenom dlanu.
     Zatim je otišla do Varnija.
     "Je li ovo tvoje?" upitala je.
     On joj se iskezi, pokazavši žute, crne i smeđe zube.
     "Trenutno nas obavezuje", reče Lovac, "Pijačno primirje. Ali ako ponovo pokušaš nešto slično, prekršiću primirje, polomiću ti obe ruke i nateraću te da ih odneseš kući u zubima. A sada", nastavi ona, zavrnuvši mu ruku iza leđa, "lepo se izvini."
     "Ou", procedi Varni.
     "Da?" stade ona da ga hrabri.
     Ispljunuo je reč kao da će da ga udavi. "Izvini."
     Pustila ga je.
     Varni je pohitao da se udalji, uplašen i besan, sve vreme se povlačeći unatraške, licem okrenut prema Lovcu. A kada je stigao do vrata odeljenja sa hranom, zastade, i povika: "Mrtva si! Mrtva skroz naskroz, jesi!" glasom na ivici suza.
     Zatim se okrenuo i istrčao iz prostorije.
     "Amateri", uzdahnu Lovac.

     Vratili su se istim putem kojim je Ričard došao.
     Zvono je sada bez prestanka potmulo odzvanjalo. Zvonio je krupni crnac, u crnoj odori dominikanskog sveštenika, a zvono je bilo postavljeno pored štanda sa Harodsovim pihtijama za sladokusce.
     Koliko god da je pijaca bila praznik za oko, po mnogo čemu je bio još veći praznik gledati kojom brzinom su je raščišćavali i sklanjali. Svi dokazi da je ikada tu bila nestajali su: tezge su rastavljane, tovarene na leđa, odnošene.
     Ričard je primetio Starog Bejlija, ruku punih neskladnih natpisa i kaveza sa pticama, kako posrćući napušta robnu kuću.
     Gomila se smanjivala. Pijaca je nestala. Prizemlje Harodsa izgledalo je kao i obično, isto tako dosadno, uredno, kao i svaki put kada je šetao njime sa Džesikom.
     "Lovče", zausti markiz. "Čuo sam za tebe, razume se. Gde si bila sve ovo vreme?"
     "U lovu", jednostavno je odgovorila. A zatim se obratila Dor. "Umeš li da primaš naređenja?"
     Dor klimnu. "Ako moram."
     "Dobro. Onda ću možda moći da te održim u životu", reče Lovac. "Ako prihvatim posao."
     Markiz zastade. Sevnu očima prema njoj, u neverici. "Rekla si, ako prihvatiš posao...?"
     Lovac otvori vrata, i oni kročiše na londonski noćni pločnik. Padala je kiša dok su bili na pijaci, i ulične svetiljke sada su se svetlucale na vlažnom asfaltu.
     "Prihvatila sam ga", reče Lovac.
     Ričarda je sve više obuzimalo osećanje da se vuče za njima. Dor nije htela da sretne njegov pogled, markiz ga je prenebregavao, a Lovac se odnosila prema njemu kao da joj je svejedno da li je tu ili ne.
     "Čujte", poče on. "Ne želim da budem na teretu ili bilo šta slično, ali šta je sa mnom?"
     Markiz se okrenu i zagleda u njega, ogromnim i belim očima na tamnom licu. "S tobom?" upita on. "Šta s tobom?"
     "Ovaj", poče Ričard. "Kako da se ponovo vratim u normalu? Imam utisak da sam se obreo u košmaru. Prošle nedelje sve je imalo smisla, a sada više ništa nema smisla..." Zaćutao je. Progutao knedlu. "Zanima me kako da povratim svoj život", objasni on.
     "Nećeš ga povratiti putujući s nama, Ričarde", reče Dor. "Ionako će ti biti veoma teško. Ja... zaista mi je žao."
     Lovac, koja je išla na čelu, kleknu na pločnik. Izvadila je mali metalni predmet iz pojasa i upotrebila ga da otključa poklopac kanalizacije. Povukla je poklopac, pogledala u šaht, oprezno, spustila se niz njega, a zatim stala da požuruje Dor da i ona siđe u kanalizaciju.
     Dor nije pogledala Ričarda pre nego što je sišla.
     Markiz se počeša po nosu. "Mladiću", poče on, "postoje dva Londona. Tu je London Iznad - u njemu ti živiš - a tu i London Ispod, Podzemlje, naseljeno ljudima koji su pali kroz pukotine u svetu. Sada si jedan od njih. Laku noć."
     Stao je da se spušta niz lestvice u šahtu. Ričard reče: "Stani!" i uhvati poklopac šahta pre nego što se ovaj spustio. Krenuo je da silazi za markizom.
     Zaudaralo je na vodu na vrhu kanalizacije - mrtav, sapunjav, kupusav miris. Očekivao je da će se pogoršati što bude dalje silazio, ali umesto toga mirisa je nestalo, i to veoma brzo.
     Proticala je siva voda, plitka, ali brza, po dnu tunela od cigala.
     Ričard zakorači u nju. Mogao je da vidi svetla ostalih ispred sebe, te potrča pljuskajući niz tunel da bi ih sustigao.
     "Odlazi", reče markiz.
     "Neću", odvrati on.
     Dor ga okrznu pogledom. "Zaista mi je žao, Ričarde", reče ona.
     Markiz se ispreči između njih. "Ne možeš se vratiti u svoj stari dom, na svoj stari posao, niti svom starom životu", reče on, gotovo nežno. "Ništa od toga više ne postoji. Tamo gore, ti ne postojiš." Stigli su do raskršća: mesta na kome su se spajala tri tunela. Dor i Lovac uputiše se jednim od njih, onim iz koga nije doticala nikakva voda, ni ne osvrnuvši se. Markiz se dvoumio.
     "Moraćeš ovde dole da izvučeš što najviše možeš", reče on Ričardu, "u kanalizaciji, magiji i tami." A onda se široko osmehnuo: "E pa - bilo mi je drago što smo se ponovo videli. Sve najbolje. Ako ti pođe za rukom da preživiš naredni dan ili dva možda izguraš i ceo mesec."
     Rekavši to, on se okrenu i ode niz kanalizaciju.
     Ričard se osloni o zid i stade da osluškuje njihove korake koji su se udaljavali odzvanjajući, proticanje vode na putu ka pumpnim stanicama u Istočnom Londonu i rad kanalizacije.
     "Sranje", reče on.
     A onda, na svoje iznenađenje, prvi put od kada mu je otac umro, sam, u tami, Ričard Mejhju zaplaka.
     Stanica podzemne železnice bila je sasvim prazna i u potpunom mraku. Varni prođe kroz nju, držeći se zidova, bacajući nervozne poglede ispred i iza sebe, i sa jedne na drugu stranu.
     Ovu stanicu izabrao je nasumce, uputio se ka njoj preko krovova i kroz senke, proveravajući da ga neko ne prati. Nije se uputio nazad u svoju jazbinu u tunelima Kamden Tauna duboko pod zemljom. To bi bilo suviše rizično. Postojala su i druga mesta na kojima je Varni pohranio oružje i hranu. Na izvesno vreme će se pritajiti. Dok se sve ovo ne završi.
     Zastao je pored mašine za karte i oslušnuo, u tami.
     Potpuna tišina. Uverivši se da je sam, dozvolio je sebi da se opusti. Zastao je na vrhu spiralnog stepeništa i duboko udahnuo vazduh.
     Jedan glas iza njega, mastan poput taloga ulja, razgovorljivo reče: "Varni je najbolji razbojnik i stražar u Podzemlju. Svi to znaju. Gospodin Varni nam je to sGm kazao."
     A glas s njegove druge strane odvrati, nežno: "Nije lepo lagati, gospodine Krup."
     U mrklom mraku, gospodin Krup se zagrejao za ovu temu. "Nije, gospodine Vandemare. Moram reći, ja na to gledam kao na ličnu izdaju, koja me je duboko povredila. I razočaran sam. Kada nemate u izgledu ništa čime biste se mogli iskupiti, ne gledate baš naročito ljubazno na razočaranje, je li tako, gospodine Vandemare?"
     "Nimalo ljubazno, gospodine Krup."
     Varni se bacio napred i potrčao, glavom bez obzira, u tamu, niz spiralno stepenište.
     Glas sa vrha stepeništa, glas gospodina Krupa, reče: "Zaista, trebalo bi na to da gledamo kao na ubistvo iz milosrđa."
     Varnijeva stopala kloparala su po metalnim prečagama, i taj zvuk odzvanjao je stepeništem. Duvao je i dahtao, češući ramenima zidove, naslepo se spoplićući nizbrdo u tamu.
     Stigao je do dna stepeništa i obreo se pored znaka upozorenja namenjenog putnicima, na kome je stajalo da ima 259 stepenika do vrha i da samo zdravim ljudima uopšte treba da padne na pamet da pokušaju. Svi ostali, upozoravao je znak, trebalo bi da koriste lift.
     Lift?
     Nešto je lupnulo, i vrata lifta se otvoriše, veličanstveno polako, preplavivši prolaz svetlošću.
     Varni stade da petlja, tražeći nož: opsova kada shvati da je ostao kod one kučke Lovca. Posegnuo je za mačetom u futroli koja mu je visila preko ramena.
     Nije je bilo.
     Začuo je učtivo nakašljavanje iza sebe i okrenuo se.
     Gospodin Vandemar sedeo je na stepenicama, u dnu spiralnog stepeništa.
     Čistio je nokte Varnijevom mačetom.
     A onda se gospodin Krup obrušio na njega, zubima, kandžama i sitnim oštricama; i Varni nije došao u priliku čak ni da vrisne.
     "Pa, pa", rede gospodin Vandemar, ravnodušno, i nastavi da sređuje nokte.
     A onda poteče krv. Vlažna, crvena krv u ogromnim količinama, jer Varni je bio krupan čovek i čuvao ju je svu unutra.
     Međutim, kada su gospodin Krup i gospodin Vandemar završili, teško da biste primetili makar i najmanju mrlju na podu u dnu spiralnog stepeništa.
     Posle narednog pranja podova sve je zauvek nestalo.

     Lovac je bila na čelu. Dor je išla u sredini. Markiz de Karabas bio je na začelju. Niko od njih ništa nije rekao od kada su ostavili Ričarda, pre pola sata.
     Dor iznenada stade. "Ne možemo to da uradimo", reče ona odlučno. "Ne možemo ga ostaviti tamo."
     "Svakako da možemo", reče markiz. "Upravo jesmo."
     Ona odmahnu glavom. Osećala se krivo i glupo još od kada je ugledala Ričarda, na leđima ispod Ruislipa, na audiciji. Umorila se od toga.
     "Ne budi blesava", reče markiz.
     "Spasao mi je život", reče mu ona. "Mogao me je ostaviti na pločniku. Nije."
     Markiz izvi obrvu: ravnodušan, dalek - ironično stvorenje. "Draga moja mlada damo", reče on. "Na ovaj pohod ne vodimo putnike."
     "Ne ponašaj se pokroviteljski, de Karabase", reče Dor. Zvučala je umorno. "Mislim da sam u stanju da odlučim ko ide sa nama. Ti radiš za mene, je li tako? Ili je možda obrnuto?"
     Zurio je u nju, hladno i ljutito. "On ne ide sa nama", izjavi on, odlučno. "Ionako je do sada sigurno već mrtav."

     Ričard nije bio mrtav. Sedeo je u mraku, na ivici, pored slivnika koji je služio da odvodi vodu za vreme oluja, pitajući se koliko još duboko može da zabrazdi.
     Život ga je do sada savršeno pripremio za posao u Osiguranju, za kupovinu u samoposluzi, za gledanje fudbalskih utakmica na televizoru subotom po podne, da uključi grejalicu ako je hladno. Ali je zato veličanstveno omanuo da ga pripremi za život kao ne-osobe po krovovima i u kanalizaciji Londona, za život na hladnom, vlažnom i u mračnom.
     Zasijala je nekakva svetlost. Koraci krenuše prema njemu. Ako je to, zaključi on, skupina ubica, kanibala ili čudovišta, neće se čak ni boriti. Pustiće ih da okončaju sve ovo za njega; bilo mu je dosta. Zagledao se u tamu, ka mestu gde je trebalo da se nalaze njegova stopala. Koraci su dolazili sve bliže.
     "Ričarde?" bio je to Dorin glas.
     Skočio je. A zatim ju je namerno prenebregao. Da nije bilo tebe, pomisli on...
     "Ričarde?"
     Nije podigao pogled. "Šta je?" upita on.
     "Slušaj", poče ona. "Zaista ne bi bio u ovoj gužvi da nije bilo mene. Takođe mislim da sa nama ne bi bio ništa bezbedniji. Ali. Ovaj." Ona slegnu remanima. Duboko uvuče vazduh. "Izvini. Ideš li?"
     "Ništa drugo trenutno ne radim", odvrati on, sa sračunatom ravnodušnošću koja se graničila sa histerijom. "Zašto da ne?"
     Snažno ga je zagrlila.
     "Pokušaćemo ponovo da te vratimo", reče ona. "Obećavam. Kada nađemo ono što tražim."
     Uputiše se niz tunel. Ričard je mogao da vidi Lovca i markiza koji su ih čekali na ulazu u tunel. Markiz je izgledao kao da je bio promoran da proguta sredinu limuna. "Šta ti to tražiš?" upita Ričard, malo se razveselivši.
     "Duga je to priča", odvrati ona, svečano. "Trenutno tragamo za anđelom po imenu Islington."
     Ričard poče da se smeje. Nije mogao da se obuzda. Nema sumnje da je bio histeričan, ali i iscrpljen, jer je, nekako, uspeo da poveruje u nekoliko desetina nemogućih stvari, a da nije valjano ni doručkovao. Njegov smeh odzvanjao je tunelima.
     "Anđelom?" ponovi on, tupo se kikoćući. "Po imenu Islington?"
     "Pred nama je dug put", reče Dor.
     A Ričard zavrte glavom, osetivši se isceđen, ispražnjen i kao odran.
     "Anđeo", prošapta on tunelima i tami. "Anđeo."

     Cela Velika Dvorana bila je preplavljena svećama. Sveće su se nalazile pored čeličnih stubova koji su držali krov. Sveće su čekale pored vodopada koji se slivao niz jedan zid u mali kameni bazen ispod njega. Sveće su bile nagomilane pored kamenog zida. Sveće su se skutrile na podu. Sveće su bile pobodene u držače pored ogromnih vrata koja su se nalazila između dva tamna čelična stuba. Vrata su bila od uglačanog crnog kamena, postavljena u srebrnu osnovu koja je tokom vekova izgubila sjaj i postala gotovo crna.
     Sveće nisu bile upaljene; ali dok je prolazio pored njih, one su se treperavo palile. Ničija ruka ih nije dodirnula; nikakav plamen nije dodirnuo njihove fitilje. Njegova je odora bila jednostavna i bela; ili više nego bela. Boja, ili odsustvo boje, tako svetla da je to bilo zapanjujuće. Stopala bosa na hladnom kamenom podu Velike Dvorane. Lice mu je delovalo bledo, mudro i nežno; i, možda, pomalo usamljeno.
     Bilo je prelepo.
     Uskoro su sve sveće u Dvorani gorele.
     Zastao je pored kamenog bazena; klekao je pored vode, spojio šake, spustio ih u čistu vodu, podigao ih i počeo da pije. Voda je bila hladna i veoma čista. Kada je završio, zatvorio je na trenutak oči, kao da blagosilja.
     Zatim je ustao i udaljio se nazad kroz Dvoranu, putem kojim je i došao; i sveće su se gasile s njegovim prolaskom, kao što su to činile već destinama hiljada godina.
     Nije imao krila; pa ipak, nema nikakve sumnje da je bio anđeo. Islington je izišao iz Velike Dvorane; i poslednje sveće su utrnule, i vratila se tama.









6.
     Ričard je zapisao u dnevnik koji je vodio u glavi.
     Dragi Dnevniče, počeo je. U petak sam imao posao, verenicu, dom i život koji je imao smisla. (Onoliko koliko bilo koji život ima smisla.) A onda sam pronašao ranjenu devojku koja je krvarila na pločniku i pokušao sam da izigravam dobrog Samarićanina. Sada nemam više verenicu, nemam dom, nemam posao i lutam unaokolo nekoliko stotina metara ispod ulica Londona poput mušice koja nerazumno naleće na svetiljku, iako će je to stajati života.
     "Ovuda", reče markiz.
     "Zar svi ovi tuneli ne izgledaju isto?" upita Ričard, odloživši pisanje dnevnika. "Kako ih razlikujete?"
     "Nikako", odvrati markiz. "Beznadežno smo se izgubili. Nikada više nećemo izići. Kroz nekoliko dana međusobno ćemo se ubijati zbog hrane."
     "Zaista?"
     "Ne."
     Ričard se vrati pisanju mentalnog dnevnika.
     Na stotine ljudi živi u ovom drugom Londonu. Hiljade možda. Ljudi koji potiču odavde ili ljudi koji su propali kroz pukotine. Lutam unaokolo sa devojkom po imenu Dor, njenom telohraniteljkom i njenim neurotičnim velikim vezirom. Prošle noći spavali smo u jednom malom tunelu za koji je Dor kazala da je nekada bio deo kraljevske kanalizacije. Telohraniteljka je bila budna kada sam ja zaspao i budna kada su me probudili. Mislim da ona nikada ne spava. Doručkovali smo nekakav voćni kolač; markiz je imao poveći komad u džepu. Zašto bi iko nosio veliki komad voćnog kolača u džepu. Cipele su mi se gotovo osušile dok sam spavao.
     Hoću kući.
     Zatim je u svom umu podvukao poslednju rečenicu tri puta, ponovo je ispisao velikim slovima crvenim mastilom i zaokružio je, pre nego što je stavio nekoliko uskličnika pored nje na mentalnoj margini.
     Bar je tunel kojim su sada išli bio suv. Bio je to tunel visoke tehnologije: sav u srebrnastim cevima i belim zidovima.
     Markiz i Dor išli su zajedno, napred. Ričard se držao na nekoliko koraka iza njih. Lovac se kretala unaokolo: ponekad je bila iza njih, ponekad s jedne ili s druge strane, često malo ispred, stapajući se sa senkama. Nije proizvodila nikakav zvuk dok se kretala, što je Ričarda prilično uznemiravalo.
     Ispred njih se pojavi tračak svetlosti.
     "Evo nas", izjavi markiz. "Stanica Benk. Dobro mesto za početak."
     "Poludeli ste", izusti Ričard. Nije mu bila namera da ga čuju, ali većina sotto voce odjekivala je u tami.
     "Zaista?" upita markiz.
     Tle stade da podrhtava: voz podzemne železnice, negde u blizini.
     "Ričarde, mani se toga", reče Dor.
     Ali ipak mu je izletelo: "Ovaj", poče on, "oboje ste blesavi. Anđeli ne postoje."
     Markiz klimnu, reče: "Ah. Da. Sada te razumem. Anđeli ne postoje. Isto kao što ne postoji London Ispod, ni pacov-govornici ni pastiri u Pastirskom Grmu."
     "Nema pastira u Pastirskom Grmu", tvrdoglavo istaknu Ričard.
     "Ima", javi se Lovac, iz tame kod Ričardovog uha. "Pomoli se da ih nikada ne sretneš." Zvučala je krajnje ozbiljno.
     "Ovaj", zausti Ričard, "I dalje ne verujem da postoje jata anđela koji lutaju ovde dole."
     "I ne postoje", složi se markiz. "Samo je jedan." Stigli su do kraja tunela. Ispred njih su se nalazila zaključana vrata. Markiz se povuče. "Moja gospo?" obrati se on Dor.
     Ona položi šaku na njih, na trenutak. Vrata se tiho otvoriše.
     "Možda", uporno nastavi Ričard, "mislimo na različite stvari. Anđeli na koje ja mislim imaju krila, oreole, trube, i stalno ponavljaju 'Mir na zemlji, dobra volja među ljudima'."
     "Tako je", reče Dor. "Shvatio si. Anđeo."
     Prođoše kroz vrata.
     Ričard zatvori oči, i protiv svoje volje. Toliko svetlosti: zabola mu se u glavu poput migrene. Kada su mu se oči privikle na svetlost, Ričard je shvatio da se nalazi u dugačkom tunelu za pešake koji povezuje stanicu Monjument i stanicu Benk. Kroz tunele su se kretali svakodnevni putnici i nijedan od njih ih nije ni ovlaš pogledao.
     Živahano zavijanje saksofona odzvanjalo je tunelom: 'Nikada se više neću zaljubiti', Berta Bakaraka i Hala Dejvida, neko je izvodio manje-više uspešno.
     Ričard je potisnuo želju da zapevuši.
     Uputili su se ka stanici Benk.
     "Koga mi to tražimo, onda?" upita on, prilično prostodušno. "Anđela Gabrijela? Rafaela? Mihajla?"
     Prolazili su pored karte podzemne železnice. Markiz lupnu po 'Anđelovoj' stanici: 'Islington'.
     Ričard promeni temu. "Znate li da mi voz podzemne železnice pre nekoliko dana nije dozvolio da se ukrcam."
     "Trebalo je samo da im staviš do znanja ko je gazda, i to je sve", tiho reče Lovac, otpozadi.
     Dor je grizla donju usnu. "Ovaj će nam dozvoliti da uđemo", primeti ona. "Ako uspemo da ga pronađemo."

     Šta dobiješ ako se zaljubiš?
     Dovoljno klica da zaradiš upalu pluća.
     A pošto ti se to desi, nikada te neće nazvati...

     Sišli su niz nekoliko stepenika i zavili za ugao.
     Ispred saksofoniste bio je rasprostrt kaput na podu tunela. Na kaputu se nalazilo nekoliko novčića, koji su delovali kao da ih je sam tamo stavio kako bi uverio prolaznike da svi to rade.
     Nije uspeo nikoga da prevari.
     Saksofonista je bio neobično visok; imao je tamnu kosu do ramena i dugačku bradu razdeljenu po sredini, koja je uokviravala duboko usađene oči i ozbiljan nos. Na sebi je imao iscepanu majicu i stare farmerke pune masnih mrlja.
     Kada su putnici stigli do njega, prestao je da svira, istresao pljuvačku iz piska, vratio ga na mesto i počeo staru pesmu Džuli Landon: 'Oplači mi reku'.

     Sad kažeš da ti je žao...

     Ričard shvati, sa iznenađenjem, da taj čovek može da ih vidi - i da daje sve od sebe kako bi to prikrio. Markiz zastade ispred njega. Zavijanje saksofona umuknu, nervozno. Markiz mu uputi ledeni osmeh.
     "Ti si Lir, je li tako?" upita on.
     Čovek klimnu, oprezno. Prstima je prelazio preko dugmadi saksofona.
     "Tražimo Erls Kort", Earl's Court, doslovno 'Erlovi dvori', stanica podzemne železnice u Londonu; prim. prev. nastavi markiz. "Da nemaš slučajno kod sebe nešto kao red vožnje?"
     Lir ovlaži usne vrhom jezika. "Nije nemoguće. Šta bih ja imao od toga, ako ga posedujem?"
     Markiz gurnu šake duboko u džepove kaputa. Zatim se osmehnu, poput mačke kojoj su upravo povereni ključevi doma jogunastih, ali pothranjenih kanarinaca.
     "Priča se", reče on, onako usput, kao da samo ubija vreme, "da je Merlinov gospodar, Blez, jednom napisao tako očaravajuću poskočicu da bi mogla da izmami novčiće iz džepova svih koji bi je čuli."
     Lirove oči se suziše. "To bi vredelo više od jednog reda vožnje", izjavi on. "Ako biste je imali."
     Markizov izraz lica govorio je: Oh, zaista bi, zar ne? "E, pa, onda", reče on, velikodušno, "pretpostavljam da ćeš morati da mi duguješ, je li tako?"
     Lir klimnu, polako, nevoljno. Markiz stade da pretura po stražnjem džepu i izvuče iz njega mnogo puta ispresavijan komad hartije. Podiže ga.
     Markiz posegnu za njim. Lir povuče šaku. "Prvo da čujem poskočicu, stari prevarantu", reče on. "I biće ti bolje da vredi."
     Markiz izvi obrvu. Brzo zavuče šaku u jedan od unutrašnjih džepova kaputa; kada ju je ponovo izvukao u njoj su se nalazile jeftina svirala i mala kristalna kugla. Pogleda u kristalnu kuglu, izusti jedno 'Hmmm' što je trebalo da znači, 'Ah, tamo je to, znači, otišlo', i ponovo je skloni. Zatim je razmrdao prste, prineo sviralu usnama i počeo da svira.
     Bila je to neka čudna, bučna melodija, koja je poskakivala i izvijala se. Ričard je imao osećaj da mu je ponovo trinaest godina i da sluša tranzistor svog najboljeg druga za vreme pauze za ručak u školi, da sluša top listu dvadeset najpopularnijih, u danima kada je pop muzika bila važna onoliko koliko je to mogla samo kada si tinejdžer: imala je sve što je oduvek želeo da čuje u jednoj pesmi...
     Šaka puna novčića zazveketa po Lirovom kaputu.
     Markiz spusti svoju jeftinu sviralu.
     "U redu, dugujem ti, ti stara lopužo", reče Lir, klimnuvši.
     "Da. Duguješ mi." Markiz uze hartiju - red vožnje - od Lira, pregleda ga i klimnu. "Mali savet. Nemoj je previše koristiti. Može da ti prisedne."
     I njih četvoro se udaljiše, niz hodnik, slušajući jecaj saksofona i zvuk novca koji je padao na kaput, okruženi posterima koji su oglašavali filmove i donji veš, i povremenim obaveštenjima službenog izgleda čiji je cilj bio da oteraju ulične zabavljače sa stanice.
     Markiz ih povede na platformu Centralne Linije.
     Ričard ode do ivice platforme i pogleda nadole. Pitao se, kao i uvek, koja je od šina aktivna; a onda uhvati sebe kako se osmehuje, i protiv svoje volje, sićušnom sivom mišu koji je hrabro hodio šinama, u svojoj mišjoj potrazi za napuštenim sendvičima i ispuštenim čipsom.
     "Pazi na Pukotinu", žurno reče Lovac Ričardu. "Stani tamo pozadi. Pored zida."
     "Molim?" upita Ričard.
     "Rekoh", poče Lovac, "pazi na..."
     A onda to nahrupi preko ivice platforme. Bilo je providno, kao iz snova, sablasno, boje crnog dima i naviralo je, poput svile ispod vode i kretalo se zapanjujuće brzo dok se i dalje činilo da se vuče gotovo polako, te se čvrsto obmotalo oko Ričardovog članka.
     Bolo je, čak i kroz leviske. Ta ga je stvar povukla prema ivici platforme i on se zateturao.
     Shvatio je, kao iz daljine, da je Lovac izvukla štap i da njime udara po pipku, snažno, bez prestanka.
     Iz daljine se začuo vrisak, slabašan i malouman, kao kada detetu-idiotu oduzmete igračku.
     Dimni pipak pusti Ričardov zglavak i skliznu nazad preko ivice platforme, te nestade.
     Lovac uhvati Ričarda za kožu na vratu i povuče ga prema stražnjem zidu.
     Ričard udari u zid. Farmerke su izgubile boju na mestu gde ga je ta stvar dodirnula, tako da su izgledale kao da su bile nestručno vezane u čvor i spuštene u boju. Podigao je nogavicu: po koži članka i lista počele su da mu izlaze sićušne crvene modrice.
     "Šta..." pokušao je nešto da kaže, ali reči nisu izlazile. Progutao je knedlu. Pokušao je ponovo. "Šta to bi?"
     Lovac spusti pogled na njega. Lice joj je isto tako moglo biti izrezbareno od smeđeg drveta. "Mislim da nema imena", primeti ona. "Žive u pukotinama. Upozorila sam te."
     "Nikada... ranije nisam nijednog video."
     "Ranije nisi bio deo Podzemlja", odvrati Lovac. "Samo čekaj pored zida. Bezbednije je."
     Markiz je proveravao koliko je sati na velikom zlatnom džepnom satu. Vratio ga je u džep na prsluku, osmotrio hartiju koju mu je Lir dao i zadovoljno klimnuo. "Imamo sreće", objavi on. "Voz za Erls Kort trebalo bi ovuda da prođe kroz otprilike pola sata."
     "Erls Kort nije na Centralnoj Liniji", primeti Ričard.
     Markiz se zagleda u Ričarda, ne skrivajući da se zabavlja. "Kako si ti osvežavajuće pametan, mladiću", reče on. "Zaista, nema ničeg sličnog potpunom neznanju, je li tako?"
     Počeo je da duva vetar. U stanicu je ušao podzemni voz. Ljudi su sišli, ljudi su ušli, idući svojim putem, i Ričard ih je posmatrao sa zavišću.
     "Pazite na Pukotinu", izgovarao je snimljeni glas. "Udaljite se od vrata. Pazite na Pukotinu."
     Dor baci pogled na Ričarda. Zabrinuvši se zbog onoga što je videla, ode do njega i uze ga za ruku. Bio je veoma bled i ubrzano je i kratko disao.
     "Pazite na pukotinu", ponovo stade da odzvanja snimljeni glas.
     "Dobro sam", hrabro slaga Ričard, ne obraćajući se nikom posebno.

     Centralno stepenište bolnice gospodina Krupa i gospodina Vandemara bilo je vlažno, hladno i sumorno mesto. Krzava trava rasla je kroz napuštene stolove, gume i komade kancelarijskog nameštaja. Opšti utisak koji je odavala ova oblast bio je da je pre deset godina (možda iz dosade, možda usled osujećenosti, možda čak u želji da nešto izjave, ili kao umetnički čin) izvestan broj ljudi izbacio sadržaj svojih kancelarija kroz prozore, visoko iznad, i ostavio ga tamo da istrune.
     Bilo je ovde i polomljenog stakla. Polomljenog stakla u izobilju. A bilo je i nekoliko dušeka. Iz razloga koji nije bilo lako objasniti, neki od tih dušeka bili su u izvesnom trenutku zapaljeni. Niko nije znao zašto; nikoga nije bilo briga. Trava je rasla kroz opruge.
     Nastala je cela jedna ekologija oko ukrašene fontane u središtu stepeničnog šahta, koja već dugo nije bila ni ukrašena ni fontana. Puknuta vodovodna cev u blizini, uz pomoć kišnice, pretvorila ju je u uzgajalište mnoštva malih žaba koje su veselo skakutale unaokolo, uživajući u tome što u blizini nije bilo nikakvih drugih grabljivica osim onih koje lete. Vrane i gavranovi, pa čak i povremeni galebovi smatrali su, pak, za delikatesnu radnju u kojoj nije bilo mačaka, a čiji su specijalitet bile žabe.
     Puževi balavci lenjo su puzali ispod opruga spaljenih dušeka; drugi puževi ostavljali su sluzave tragove preko razbijenog stakla. Velike crne bube hitale su užurbano preko polomljenih, sivih, plastičnih telefona i raskomadanih 'Sindi' lutaka.
     Gospodin Krup i gospodin Vandemar popeli su se radi promene vazduha. Lagano su šetali po perimetru centralnog dvorišta, drobeći pod nogama polomljeno staklo. Ličili su na senke u svojim izlizanim, crnim odelima.
     Gospodin Krup se pušio od ledenog besa. Hodao je dvostruko brže od gospodina Vandemara, kružeći oko njega i gotovo pocupkujući u svojoj ljutnji. Povremeno, kao da nije bio u stanju da zadrži bes u sebi, gospodin Krup bi se zaleteo u bolnički zid, fizički bi ga napao pesnicama i stopalima, kao da mu je on jadna zamena za neku stvarnu osobu.
     S druge, pak, strane, gospodin Vandemar je jednostavno hodao. Bio je to suviše dosledan, suviše smiren i neumoljiv hod da bi mogao biti opisan kao šetanje. Smrt je hodala poput gospodina Vandemara. Gospodin Vandemar je posmatrao gospodina Krupa, ravnodušno, kada je gospodin Krup šutnuo komad stakla oslonjen o zid. Razbio se uz zadovoljavajuću lomljavu.
     "Meni je, gospodine Vandemare", izjavi gospodin Krup, razgledajući štetu, "meni je, kao prvo, već svega gotovo sasvim dosta. Gotovo. Obigravanje, gubljenje vremena, nespretno vrludanje, kolebanje... žaba krastača sa licem od sirutke - mogao sam da mu izvadim oči palčevima..."
     Gospodin Vandemar zavrte glavom. "Ne još", reče on. "On je naš šef. U ovom poslu. Pošto budemo isplaćeni, možda bismo mogli da se malo zabavimo za svoj račun."
     Gospodin Krup pljunu na tle. "On je bezvredni, obzirni tikvan... Trebalo bi da iskasapimo kučku. Da je ukinemo, poništimo, pokopamo i amortizujemo."
     Zazvoni telefon, resko. Gospodin Krup i gospodin Vandemar se obazreše unaokolo, zbunjeni. Gospodin Vandemar je na kraju ipak pronašao telefon ispod gomile šuta na hrpi medicinskih kartona sa mrljama od vode. Iz njega su se vukle pokidane žice. Podiže ga i predade gospodinu Krupu.
     "Za vas", reče on.
     Gospodin Vandemar nije voleo telefone.
     "Ovde gospodin Krup", reče Krup. A potom, pokorno: "Oh, to ste vi gospodine..."
     Pauza.
     "Trenutno, kao što ste tražili, šeta unaokolo, slobodna poput ptice. Bojim se da je vaša ideja sa telohraniteljem propala... Varni? Da, on je i te kako mrtav."
     Još jedna pauza.
     "Gospodine, počinju da me more neki pojmovni problemi vezani za moju ulogu i ulogu moga partnera u ovim smicalicama."
     Nastupila je i treća pauza, a onda je gospodin Krup pobledeo kao krpa.
     "Neprofesionalni?" upita on blago. "Mi?"
     Stegao je šaku u pesnicu, kojom je tresnuo, prilično jako, po zidu od cigala. Međutim, u glasu mu se nije mogla nazreti nikakva promena kada je kazao: "Gospodine. Da li bih vas mogao, uz svo dužno poštovanje, podsetiti na to da smo gospodin Vandemar i ja spalili Troju? Doneli smo crnu kugu u Flandriju. Zadatak koji je prethodio ovom sastojao se u mučenju do smrti celog jednog manastira u Toskani iz šesnaestog veka. Mi smo krajnje prefesionalni."
     Gospodin Vandemar, koji se zabavljao hvatajući žabice i proveravajući koliko ih može natrpati u usta, pre nego što bude primoran da počne da žvaće, reče, punim ustima: "Dopada mi se da to radim..."
     "Šta hoću da kažem?" upita gospodin Krup, dok je otresao zamišljenu prašinu sa izlizanog crnog odela, ne obraćajući pri tom pažnju na stvarno postojeću. "Hoću da kažem da smo mi ubice. Koljači. Mi ubijamo."
     Saslušao je nešto, a onda: "A šta je sa onim iz Gornjem sveta? Zašto njega ne možemo da ubijemo?" Gospodin Krup se trgnu i ponovo pljunu, šutnu zid, dok je tako stajao držeći napola zarđao i napola polomljen telefon.
     "Da je uplašimo? Mi smo koljači, a ne strašila." Pauza. Duboko je uvukao vazduh. "Da, razumem, ali mi se ne dopada." Osoba na drugom kraju prekinula je vezu. Gospodin Krup se zagleda u telefon. Zatim ga odvagnu u jednoj ruci i stade metodično njime da udara u zid tako da su komadi plastike i metala prštali na sve strane.
     Priđe mu gospodin Vandemar. Pronašao je jednog velikog crnog sluzavca sa svetlonarandžastim stomakom i sada ga je žvakao, kao da je šećerna lula. Sluzavac, koji nije bio naročito bistar, pokušavao je da otpuzi niz bradu gospodina Vandemara.
     "Ko je to bio?" upita gospodin Vandemar.
     "Ko, do đavola, misliš da je bio?"
     Gospodin Vandemar je zamišljeno žvakao, a onda je usisao sluzavca u usta, poput debelog, lepljivog, crnonarandžastog špageta. "Strašilo?" mozgao je on.
     "Naš poslodavac."
     "On je bio naredni na mom spisku."
     "Strašila", pljunu gospodin Krup, zgađeno. Raspoloženje mu je variralo od crvenog usijanja do zejtinjave sive mrzovolje.
     Gospodin Vandemar proguta sadržaj iz usta i obrisa usne rukavom. "Najbolji način da se zaplaše vrane", primeti gospodin Vandemar, "jeste da im se prikradeš s leđa i uhvatiš ih za njihove male vratove, te nastaviš da stežeš dok ne prestanu da se mrdaju. To ih na smrt prepadne."
     A onda je ućutao; daleko iznad njih začuli su ljutito graktanje vrana koje su preletale.
     "Vrane. Porodica corvidae. Zajednički naziv", zapevao je gospodin Krup, uživajući u zvuku te reči: 'ubistvo'.

     Ričard je čekao kod zida, pored Dor. Ona je malo govorila, grizla je nokte, provlačila šake kroz kosu dok joj se nije nakostrešila u svim pravcima, a onda je pokušala ponovo da je zaliže.
     Nema sumnje da nije bila nalik nikome koga je ikada upoznao.
     Kada je primetila da je posmatra, slegla je ramenima i još se više uvukla u slojeve svoje odeće, dublje u svoju kožnu jaknu. Njeno lice posmatralo je svet iz jakne. Izraz njenog lica podsetio je Ričarda na malog beskućnika koga je video prethodne zime, iza Kovent Gardena: nije bio siguran da li je dečak ili devojčica. Majka mu je prosila, preklinjući prolaznike da joj udele koji novčić da nahrani dete i bebu koju je nosila u naručju. Ali dete je zurilo u svet, bez reči, iako mu je sigurno bilo hladno, a verovatno je bilo i gladno. Samo je zurilo.
     Lovac stade pored Dor, prelazeći pogledom gore-dole po platformi. Markiz im je rekao gde da čekaju i nestao. Ričard začu plač bebe, odnekud.
     Markiz skliznu kroz jedina izlazna vrata i krenu ka njima. Žvakao je nekakav slatkiš.
     "Jeste li se zabavili?" upita Ričard. Voz se približavao.
     "Obavio sam neke poslove", odvrati markiz. Pogledao je parče hartije, a zatim je bacio pogled na svoj sat. Pokazao je na jedno mesto na platformi. "Sad će Erls Kort. Vas troje stanite ovde iza mene."
     Kada je voz podzemne železnice - voz prilično dosadnog izgleda, razočarano primeti Ričard - tutnjeći i kloparajući ušao u stanicu, markiz se nagnu preko Ričarda i reče Dor: "Moja gospo? Ima nešto što je možda trebalo ranije da pomenem."
     Ona ga pogleda očima čudne boje. "Da?"
     "Pa, ovaj", poče on, "Erl možda baš neće biti naročito srećan što me vidi."
     Voz uspori i stade. Vagon ispred koga je stajao Ričard bio je potpuno pust; svetla su bila pogašena, bio je ogoljen, prazan i u mraku. Ostala vrata na vozu se šišteći otvoriše. Putnici su ušli i izašli. Vrata vagona u mraku ostadoše zatvorena.
     Markiz zalupa pesnicom po vratima, složenim ritmičkim udarcima. Ništa se ne dogodi. Ričard se upravo zapitao hoće li voz krenuti bez njih, kada neko otvori vrata, gurnuvši ih iznutra. Otvorila su se otprilike za šest inča, i jedno postarije lice se zagleda u njih.
     "Ko je kucao?" upita on.
     Ričard je kroz pukotinu ugledao zapaljene vatre, ljude i dim. Međutim, kroz stakla na vratima i dalje je video samo prazan vagon u mraku.
     "Gospa Dor", objavi markiz, ne trepnuvši, "i njeni sadruzi."
     Vrata skliznuše do kraja i oni se nađoše u Erls Kortu.









7.
     Po podu je bila pobacana slama, preko sloja rogozovine. Gorela je vatra, iskakale su varnice i lizali plamenovi u velikom ognjištu. Po podu se kočoperilo i kljucalo nekoliko kokošaka. Bilo je i sedišta sa ručno izvezenim jastucima, a tapiserije su prekrivale prozore i vrata.
     Ričard je posrnuo napred kada je voz poleteo iz stanice. Ispružio je ruku, uhvatio se za najbližu osobu i povratio ravnotežu.
     Ta najbliža osoba bio je jedan niski, sedokosi, postariji oklopnik, koji bi izgledao, zaključi Ričard, baš kao kakav nedavno penzionisani državni činovnik, da nije imao limeni šešir, široki ogrtač koji se nosi preko oklopa, prilično nevešto načinjen pancir i koplje. Ovako je izgledao kao nedavno penzionisani državni službenik koji je, protiv svoje volje, bio primoran da se učlani u lokalnu amatersku dramsku družinu u kojoj su ga naterali da glumi oklopnika.
     Niski sedokosi čovek žmirnu kratkovido prema Ričardu i reče: "Izvinite."
     "Ja sam kriv", dodade Ričard.
     "Znam", izjavi čovek.
     Jedan irski vučjak dotapka niz prolaz i zastade pored svirača na lautu, koji je sedeo na podu, prebirajući po žicama nekakvu vedru melodiju bez mnogo takta. Vučjak se zabulji u Ričarda, prezrivo frknu, a zatim leže da spava.
     Na suprotnom kraju vagona jedan postariji sokolar, sa sokolom na zglavku koji je nosio kukuljicu, razmenjivao je dosetke sa malom skupinom precvalih gospođica, a nekolicini od njih već je poprilično istekao rok upotrebe. Pojedini putnici upadljivo su buljili u četvoro novopridošlih; ostali su ih, isto tako upadljivo, prenebregavali.
     Ričard zaključi da mu sve ovo liči na kakav mali srednjevekovni dvor koji je neko premestio, kako je najbolje znao i umeo, u jedan od vagona podzemne železnice. Glasnik podiže svoj lovački rog do usana i nemelodično stade da duva u njega. Jedan ogroman, postariji čovek, u velikom kućnom ogrtaču oivičenom krznom i u papučama, bauljajući prođe kroz spojna vrata u naredni odeljak, sa rukom koja je počivala na ramenu lakrdijaša u šarenoj pohabanoj odeći dvorske lude.
     Taj ogromni čovek bio je izvan razmera u svakom pogledu. Preko jednog oka nosio je povez, što ga je činilo pomalo bespomoćnim i neuravnoteženim, jer je ličio na jednooku ptičurinu. U njegovoj crvenkasto-sedoj bradi zadržali su se ostaci hrane, a ispod ruba ofucanog krznenog ogrtača naziralo se nešto što je ličilo na donji deo pidžame.
     To, ispravno pomisli Ričard, mora da je Erl.
     Erlova luda, postariji čoveki šiljatih usta i obojenog lica, izgledao je kao da je skliznuo sa dna plakata kojima su se oglašavale priredbe u muzičkim dvoranama pre stotinu godina. Odveo je Erla do drvene stolice izrezbarene u obliku prestola, na koju je Erl seo, pomalo nesigurno. Vučjak je ustao, prošao vagonom i smestio se kod Erlovih nogu u papučama.
     Erls Kort, pomisli Ričard. Tako je. Erlovi dvori. A onda se zapita da li postoji kakav Baron u Barons Kortu, ili Gavran u Ravenskortu ili... Barons Court (Baronovi dvori), Ravenscourt (Gavranovi dvori), stanice podzemne železnice u Londonu; prim. prev.
     Mali oklopnik se asmatično zakašlja i reče: "Dakako, družino. Da čujemo zašto ste ovde!"
     Dor istupi napred. Držala je glavu visoko podignutu, tako da je izgledala viša i opuštenija nego što ju je Ričard ikada pre video, te reče: "Tražimo audijenciju kod njegove milosti Erla."
     Erl viknu kroz vagon. "Šta je rekla devojčica, Halvarde?" upita on. Ričard se zapita nije li gluv.
     Halvard, postariji oklopnik, uzmuva se unaokolo, a zatim prinese sklopljene šake ustima.
     "Traže audijenciju, vaša milosti", povika on, nadjačavši tandrkanje voza.
     Erl odbaci svoju debelu krznenu kapu i počeša se po glavi, zamišljeno. Bio je ćelav ispod kape. "Zaista? Audijencija? Kako je to divno. Ko su oni, Halvarde?"
     Halvard se ponovo okrenu ka njima. "Želi da zna ko ste, svi vi. Budite kratki. Bez opširnosti."
     "Ja sam gospa Dor", objavi Dor. "Gospodar Portiko je bio moj otac."
     Erlovo lice se ozari kada to ču; on se nagnu napred i zagleda se kroz dim svojim jedinim zdravim okom. "Da li to ona reče da je Portikova najstarija kćerka?" upita on ludu.
     "Da, vaša milosti."
     Erl pozva Dor da priđe. "Dođi ovamo", reče on. "Dođi-dođi-dođi. Da te pogledam." Ona se uputi niz vagon, hvatajući se za debele konopce koji su visili sa tavanice u prolazu, kako bi sačuvala ravnotežu. Kada se zaustavila ispred Erlove drvene stolice, ona napravi kniks. On se počeša po bradi i zagleda u nju.
     "Sve nas je duboko pogodilo kada smo čuli za nesrećnu..." poče Erl, a onda prekinu sam sebe i reče: "Pa, cela tvoja porodica, bilo je to..." Zaćuta, pa nastavi: "Dobro znaš da gajim najtopliju naklonost prema njemu, obavili smo neke posliće zajedno... Dobri, stari Portiko... tako pun ideja...." Ućutao je. Zatim je lupnuo lakrdijaša po ramenu i prošaputao mrzovoljno i dovoljno glasno da su ga svi mogli lako čuti i pored buke koju je stvarao voz: "Idi i glupiraj se, Tuli. Zaradi platu."
     Luda posrćući krenu prolazom, rahitično vukući noge i reumatično se uvijajući. Zaustavio se pred Ričardom.
     "A ko bi ti mogao biti?" upita on.
     "Ja?" upita Ričard. "Hm. Ja? Moje ime? Ričard. Ričard Mejhju."
     "Ja?" zaskviča luda, teatralno oponašajući Ričardov škotski naglasak. "Ja? Hm. Ja? Ovo nije čovek, već rugoba u kiltu!"
     Dvorani se prigušeno i prašnjavo zakikotaše.
     "A ja sam", obrati se de Karabas lakrdijašu, sa zaslepljujućim osmehom, "markiz de Karabas."
     Luda zatrepta.
     "De Karabas lopov?" upita lakrdijaš. "De Karabas kradljivac tela? De Karabas izdajica?" Okrenuo se prema okolnim dvoranima. "Ali ovo ne može biti de Karabas! A zašto? Jer je de Karabas odavno oteran iz Erlove blizine. Možda je ovo lasica koja je izrasla neobično velika."
     Dvorani se zakikotaše, ovog puta sa nelagodnošću, i otpoče tihi zabrinuti razgovor. Erl ništa ne reče, već samo čvrsto stisnu usne i poče da se trese.
     "Mene zovu Lovac", reče Lovac lakrdijašu.
     Dvorani tada ućutaše. Lakrdijaš zinu, kao da se sprema nešto da kaže, a onda se zagleda u nju i ponovo zatvori usta.
     Nagoveštaj osmeha zaigra u uglovima Lovčevih savršenih usana. "Hajde", podstaknu ga ona. "Reci nešto smešno."
     Lakrdijaš je zurio u izdužene vrhove svojih cipela. A onda promrmlja: "Moj lovački pas nije imao nos."
     Erl je zurio u markiza de Karabasa poput sporogorućeg fitilja, iskolačenih očiju, pobelelih usana, ne mogavši da poveruje svojim čulima. A onda je sumanuto skočio na noge, sedobradi vulkan, ostareli goropadnik. Glavom je očešao krov vagona. Upro je prst u markiza i povikao, pljujući unaokolo: "Neću to da trpim, neću! Naterajte ga da priđe!"
     Halvard zamahnu jadnim kopljem prema markizu koji otumara prema prednjem delu voza i zastade kada se našao pored Dor ispred Erlovog prestola. Vučjak mu zareža za vratom.
     "Ti", progovori Erl, bodući vazduh drhtavim prstom. "Poznajem ja tebe, de Karabase. Nisam zaboravio. Možda jesam star, ali nisam zaboravio."
     Markiz se nakloni.
     "Smem li da podsetim vašu milost", reče on uljudno, "da smo imali dogovor? Isposlovao sam primirje između vaših ljudi i Gavranovih dvora. Zauzvrat ste pristali da mi učinite jednu malu uslugu."
     Znači, postoje i Gavranovi dvori, pomisli Ričard. Pitao se kako li izgledaju.
     "Malu uslugu?" ponovi Erl. Pocrveneo je poput cvekle. "Tako ti to nazivaš? Izgubio sam desetak ljudi zbog tvoje ludosti u povlačenju iz Belog Grada. Izgubio sam oko."
     "Ako smem da primetim, vaša milosti", graciozno reče markiz, "to je veoma privlačan povez. Savršeno odgovara vašem licu."
     "Zakleo sam se..." praskao je Erl, a brada mu se kostrešila, "zakleo sam se... da ću, ako ikada kročiš na moje vlastelinstvo..." zaćutao je. Zavrteo glavom. Nastavio. "Setiću se već. Ne zaboravljam ja."
     "Izgleda da nije baš zadovoljan što te vidi?" prošaputa Dor de Karabasu.
     "Pa, izgleda da nije", uzvrati on mrmljanjem.
     Dor još jednom istupi napred. "Vaša milosti", poče ona, glasno, jasno, "de Karabas je ovde sa mnom kao moj gost i moj saputnik. Zarad prijateljstva koje je oduvek vladalo između vaše i moje porodice, zarad prijateljstva između mog oca i..."
     "Zloupotrebio je moje gostoprimstvo", besneo je Erl. "Zakleo sam se da ću... ako ikada uđe na moje vlastelinstvo narediti da mu izvade utrobu i da ga osuše... poput, poput nečeg čemu je, hm, izvađena utroba, prvo, a onda je to, ovaj, osušeno, hm..."
     "Možda - sušeni losos, gospodaru moj?" predloži lakrdijaš.
     Erl slegnu ramenima. "Nije važno. Stražari, ščepajte ga."
     Oni to i učiniše. Iako nijedan od stražara nikada više neće imati šezdeset godina, svi su držali samostrele uperene u markiza; šake im nisu podrhtavale, ni od starosti ni od straha.
     Ričard pogleda Lovca. Nju kao da se sve ovo uopšte nije ticalo: činilo se čak da je predstava zabavlja: delovala je poput osobe koja gleda kakvu dramu što se izvodi njoj u čast.
     Dor prekrsti ruke i ispravi se tako da je izgledala viša; zabaci glavu unazad i isturi zašiljenu bradu. Sada više nije ostavljala utisak odrpane uličnarke; već pre nekoga ko je naučio da radi po svome. Oči čudne boje su sevale. "Vaša milosti, markiz je ovde sa mnom kao moj pratilac, na moj zahtev. Naše porodice su odavno u prijateljskim odnosima..."
     "Da. Jesu", priskoči joj Erl u pomoć. "Stotinama godina. Stotinama i stotinama. Znao sam i tvog dedu. Smešan starčić. Pomalo mutan tip."
     "Primorana sam da kažem da ću čin nasilja prema mom saputniku smatrati kao agresiju na mene lično i na moju kuću." Devojka je zurila u starca. Nadnosio se nad njom. Ostali su tako da stoje nekoliko trenutaka, sleđeni. On iznervirano stade da čupka svoju riđo-sedu bradu. Zatim isturi donju usnu poput kakvog malog deteta. "Ne želim ga ovde", reče on.
     Markiz izvadi zlatni džepni sat koji je pronašao u Portikovoj radnoj sobi. Nonšalantno ga je razgledao. A onda se okrenuo prema Dor, kao da se ništa nije dogodilo. "Moja gospo", poče on, "očigledno ću vam biti od veće koristi ako siđem s ovog voza, nego u njemu. A i moram da istražim još neke prilaze."
     "Ne", reče ona. "Ako ti pođeš, svi idemo."
     "Mislim da nećete", reče markiz. "Lovac će paziti na tebe sve dok budeš u Londonu Ispod. Vidimo se na narednoj pijaci. U međuvremenu nemoj da učiniš ništa glupo."
     Voz je upravo ulazio u stanicu.
     Dor nije skidala pogled sa Erla: ogromne oči čudne boje na bledom licu u obliku srca. "Hoćete li ga pustiti da ode u miru, vaša milosti?" upita ona.
     On pređe šakom preko lica, protrlja zdravo oko i povez preko drugog, a onda ponovo pogleda nju.
     "Pustite ga", reče Erl. "Naredni put..." on pređe debelim starim prstom preko Adamove jabučice, "... sušeni losos."
     "Sam ću izići", reče markiz stražarima i zakorači prema otvorenim vratima.
     Halvard podiže samostrel i uperi ga u markizova leđa. Lovac ispruži ruku i gurnu kraj samostrela nazad prema podu.
     Markiz iziđe na platformu, okrenu se i ironično im mahnu u znak pozdrava. Vrata se uz šištanje zatvoriše za njim.
     Erl sede u svoju ogromnu stolicu na kraju vagona. Ništa ne reče.
     Voz je tandrkao i teturao se kroz mračni tunel.
     "Gde su mi lepi maniri?" promrmlja Erl sebi u bradu. Zagleda se u goste jedinim okom. Zatim ponovi iste reči, očajnički zagrmevši tako da je Ričard mogao to da oseti u stomaku, nalik na udarce bubnja. "GDE SU MI LEPI MANIRI?"
     Erl pozva jednog od ostarelih oklopnika. "Sigurno su gladni, posle putovanja, Dagvarde. A i žedni, ne bi me čudilo."
     "Da, vaša milosti."
     "Zaustavite voz!" povika Erl.
     Vrata se uz šištanje otvoriše i Dagvard se trkom uputi na platformu.
     Ričard je posmatrao ljude na platformi. Niko nije ušao u njihov vagon. Izgleda da niko nije primećivao da bilo šta nije u redu.
     Dagvard ode do mašine na platformi. Skide šlem. Zatim zalupa šakom u oklopljenoj rukavici po bočnoj strani mašine.
     "Erlova narudžbina", reče on. "Čok'ladice."
     Duboko iz unutrašnjosti mašine začu se tandrkanje i zujanje i ona poče da izbacuje na desetine čokoladica sa voćem i lešnicima, jednu za drugom. Dagvard ih je hvatao u metalni šlem.
     Vrata počeše da se zatvaraju. Halvard zaglavi dršku koplja između krila, i vrata se ponovo otvoriše, te nastaviše da se otvaraju i zatvaraju udarajući po dršci koplja.
     "Molim vas da se sklonite od vrata", dopre glas iz zvučnika. "Voz ne može da nastavi dalje dok sva vrata nisu zatvorena."
     Erl je zurio u Dor postrance, onim svojim jednim zdravim okom.
     "I. Šta te dovodi kod mene?"
     Ona obliza usne. "Ovaj, posredno, vaša milosti, očeva smrt."
     On lagano klimnu. "Da. Tražiš osvetu. I to je sasvim u redu." On se zakašlja, a onda odrecitova, dubokim basom: "Hrabro, borbeno sečivo, donesi pomamni plamen, čelični mač zariven u omraženo srce, grimizna... ovaj... nešto. Da."
     "Osvetu? Da. To je moj otac rekao. Ali ja jednostavno želim da razumem šta se dogodilo i da zaštitim sebe. Moja porodica nije imala neprijatelja."
     Dagvard se posrćući vrati u voz sa šlemom punim čokoladica i konzervi koka-kole; vratima je bilo dozvoljeno da se zatvore, i voz još jednom krenu.

     Kaput je bio prekriven novčićima i papirnatim novčanicama - i cipelama. Cipelama na nogama koje su šutirale novčiće, prljajući i cepajući papirnate novčanice, razdirući tkaninu kaputa. I pod nogama je bilo novca.
     "Ostavite me na miru", preklinjao je Lir. Bio se povukao uza zid prolaza. Niz lice mu je curela krv i onako grimizna kapala mu u bradu. Saksofon mu je mlitavo, čudno visio na grudima.
     Bio je okružen malom skupinom ljudi - više od dvadeset, manje od pedeset - i svi oni su se muvali i gurali, beslovesna rulja, ispraznog pogleda i izbuljena, i svi odreda su se upirali i rukama i nogama, očajnički, da Liru daju novac.
     Bilo je krvi i na zidu prekrivenom pločicama, na mestu gde je Lir udario glavom. Lir zamahnu prema jednoj sredovečnoj ženi, čija je tašna bila širom otvorena i koja mu je gurala šaku punu petaka. Zaletela se noktima ka njegovom licu u žarkoj želji da mu da svoj novac. On se izvio kako bi je izbegao i pao na pod tunela.
     Neko mu stade na šaku. Lice mu bi gurnuto u gomilu novčića. On poče da jeca i da psuje.
     "Rekoh ti da ne preteraš", reče nečiji elegantni glas u blizini. "Nevaljalko."
     "Pomozi mi", zadahta Lir.
     "Pa, postoji protivčarolija", priznade onaj glas, gotovo nevoljno.
     Gomila se gurala sve bliže. Jedan bačeni novčić od pedeset centi zapara mu obraz. Smotao se poput fetusa, grleći sam sebe, zarivši lice među kolena.
     "Odsviraj je, proklet bio", reče Lir. "Šta god želiš... Samo neka prestanu..."
     Jeftina svirala zacijuka nežno i njen zvuk stade da odzvanja niz prolaz. Jednostavna fraza, koja se ponavljala bez prestanka, pomalo različita svaki put: de Karabasove varijacije.
     Koraci počeše da se udaljuju. U početku je gomila vukla noge, a onda je krenula sve brže, udaljujući se od njega. On otvori oči.
     Markiz de Karabas je stajao oslonjen o zid, svirajući u jeftinu frulicu. Kada je primetio da ga Lir gleda, on izvadi sviralu iz usta i vrati je u unutršanji džep. Dobacio je Liru platnenu maramicu obrubljenu čipkom. Lir obrisa krv sa čela i lica.
     "Bili bi me ubili", primeti on sa prizvukom optužbe u glasu.
     "Upozorio sam te", reče de Karabas. "Smatraj se srećnim što sam se vraćao ovim putem."
     Pomogao je Liru da sedne.
     "E, pa", poče de Karabas. "Mislim da mi duguješ još jednu uslugu."
     Lir podiže kaput - iscepan i blatnjav sa otiscima mnogih stopala - sa poda prolaza. Odjednom mu je bilo strašno hladno i on obmota iscepani kaput oko ramena. Novčići popadaše i papirnate novčanice odlepršaše na pod. Ostavio ih je da tamo leže.
     "Zar sam zaista imao sreće? Ili si mi smestio?"
     Markiz ga gotovo uvređeno pogleda. "Nije mi jasno kako je tako nešto uopšte moglo da ti padne na pamet."
     "Jer te znam. Eto kako. Šta je ovog puta posredi? Krađa? Paljevina? Ubistvo?" Lir je zvučao ozlojeđeno i pomalo tužno.
     De Karabas posegnu i dohvati svoju maramicu. "Bojim se da je u pitanju krađa!" odvrati on. "Hitno mi je potrebna jedna skulptura iz dinastije T'ang."
     Lir se strese. A onda polako klimnu.

     Ričardu su pružili čokoladu sa voćem i lešnicima dobijenu iz mašine, kao i veliki srebrni pehar, obrubljen safirima, bar se Ričardu tako činilo. Pehar je bio napunjen koka-kolom.
     "Želeo bih da nazdravim našim gostima", reče Tuli, ostareli lakrdijaš. "Dete, razbojnik, budala. Može li svako od njih dobiti šta zaslužuje."
     "Koji sam ja od to troje?" prošaputa Ričard Lovcu.
     "Budala, razume se", odvrati mu ona šapatom.
     "U starim danima", reče Halvard turobno, pošto je srknuo koka-kolu, "imali smo vino. Više volim vino. Nije tako lepljivo."
     "Da li vam sve mašine tek tako daju stvari?" upita Ričard.
     "Oh, da", odgovori starac. "One slušaju Erla, znaš. On vlada Podzemljem. Kontroliše vozove. On je gospodar Centralne, Serkla, Džubilija, Viktorije, Bakerlua... ovaj, svih njih osim Donje Linije."
     "Šta je to Donja Linija?" upita Ričard.
     Halvard odmahnu glavom i napući usne.
     Lovac očeša prstima Ričardovo rame. "Sećaš se šta sam ti kazala o pastirima iz Pastirskog Grma?"
     "Rekla si da ne želim da ih sretnem i da ne pitam."
     "Odlično", odvrati ona. "Sada dodaj i Donju Liniju spisku stvari o kojima je bolje da ništa ne znaš."
     Dor se vrati niz vagon do njih. Osmehivala se. "Pristao je da nam pomogne", reče ona. "Hajdemo. Čeka nas u biblioteci."
     Ričard gotovo da se ponosio sam sobom što nije upitao 'Kakvoj biblioteci?' niti je istakao da ne možeš smestiti biblioteku u voz. Umesto svega toga krenuo je za Dor prema Erlovom praznom prestolu, zaobišao ga i prošao kroz spojna vrata iza njega, te ušao u biblioteku.
     Bila je to ogromna kamena prostorija sa visokom tavanicom. Svi zidovi bili su prekriveni policama. Svaka polica pretrpana predmetima: bilo je tu knjiga, da. Ali na policama se nalazilo i mnoštvo drugih stvari: teniski reketi, palice za hokej, kišobrani, lopata, portabl-kompjuter, drvena noga, nekoliko krčaga, desetine cipela, parovi dogleda, jedna mala cepanica, šest plišanih kučića, svetiljka od lave, razni CD-i, ploče (LP, na 45 obrtaja i na 78), kasete i osmotrakaši, kockice, igračke automobilčići, odabrani parovi zubnih proteza, satovi, baterijske svetiljke, četiri baštenska gnoma raznih veličina (dvojica su pecala, jedan od njih duhovno odsutan), gomile novina, časopisa, grimoari, Uputstva za vradžbinarstvo; prim. prev. tronošci, kutija cigara, plastična glava Alzašanina koja se klanja, čarape... Ta prostorija predstavljala je sićušno carstvo izgubljenih stvari.
     "Ovo je, zapravo, njegovo vlastelinstvo", promrmlja Lovac. "Izgubljene stvari. Zaboravljene stvari."
     U kamenim zidovima postojali su prozori. Kroz njih je Ričard mogao da vidi tandrkavu tamu i svetla podzemnih tunela koja su promicala.
     Erl je sedeo na podu, nogu ispruženih u stranu, tapšući vučjaka i češkajući ga ispod brade. Pored njega je stajao lakrdijaš, kome kao da je bilo neprijatno. Kada ih je ugledao, Erl se s mukom podiže na noge. Čelo mu se nabora.
     "Ah. Tu ste. Postojao je razlog zbog koga sam vas pozvao ovamo, setiću se već..." On čupnu svoju riđo-sedu bradu - sićušan pokret za jednog tako ogromnog čoveka.
     "Anđeo Islington, vaša milosti", učtivo reče Dor.
     "Oh, da. Tvoj je otac imao mnogo ideja, znaš. Pitao me je za njih. Ne verujem u promene. Poslao sam ga Islingtonu." Zastao je. Zatreptao onim svojim jedinim okom. "Jesam li ti ovo već ispričao?"
     "Jeste, vaša milosti. A kako da stignemo do Islingtona?"
     On klimnu glavom kao da je rekla nešto zaista dubokoumno. "Samo jednom brzim putem. Posle toga morate sići dužim. Opasno."
     Dor strpljivo reče: "A koji je brzi put?"
     "Ne, ne. Mora postojati otvarač da bi se on mogao koristiti. Važi samo za Portikovu porodicu." Spustio je ogromnu šaku na njeno rame. A onda mu šaka skliznu do njenog obraza. "Bolje da ostaneš ovde sa mnom. Da greješ starca noću, a?" Iscerio joj se i dodirnuo joj zamršenu kosu svojim staračkim prstima.
     Lovac zakorači ka Dor. Dor joj dade rukom znak: ne. Još ne.
     Dor podiže pogled prema Erlu i reče: "Vaša milosti, ja sam Portikova najstarija kćer. Kako da stignem do anđela Islingtona?"
     Ričardu je bilo teško da poveruje da je Dor u stanju da se obuzdava kada je bilo očigledno da Erl gubi bitku sa vremenom.
     Erl joj namignu svojim jedinim okom krajnje svečano: stari soko, glave nakrivljene na jednu stranu. Zatim je sklonio šaku sa njene kose.
     "Tako je. Tako je. Portikova kćer. Kako je tvoj dragi otac? Nadam se da se dobro drži. Divan čovek. Dobar čovek."
     "Kako da stignemo do anđela Islingtona?" upita Dor, ali sada joj je glas već podrhtavao.
     "Hmmm? Upotrebi Angelusa, razume se."
     Ričard uhvati sebe kako zamišlja Erla od pre šezdeset, osamdeset, pet stotina godina: moćni ratnik, lukavi strateg, veliki obožavalac žena, odličan prijatelj, dušmanin koga su se grozili. Tamo negde još je postojala olupina tog čoveka.
     "Evo, curo", reče Erl. "Sve je ovde. Pretpostavljam da će biti bolje da te odbacim tamo kuda treba da pođeš."
     "Vi ćete nas odbaciti?" upita Ričard. "Vozom?"
     Erl se osvrnu unaoklo tražeći izvor tog zvuka, usredsredi se na Ričarda i razvuče usta u ogroman osmeh. "Oh, nije to ništa", zagrme on. "Sve za Portikovu kćer."
     Dor čvrsto i pobednički ščepa svitak.
     Ričard je mogao da oseti kako voz usporava, i on, Dor i Lovac behu izvedeni iz kamene sobe i vraćeni u vagon.
     Ričard se zagleda u platformu dok su usporavali.
     "Izvinite. Koja je ovo stanica?" upita on.
     Voz stade ispred jednog od staničnih natpisa: BRITANSKI MUZEJ, pisalo je. Na izvestan način, ova čudnovatost prelila je čašu. Mogao je da prihvati da treba da Pazi na Stvar iz Pukotine, i Erlove dvore, pa čak i neobičnu biblioteku. Ali, prokletstvo, znao je kartu podzemne. Ovo je prevršilo svaku meru. "Ne postoji stanica 'Britanski muzej'", tvrdoglavo reče Ričard.
     "Zaista?" zagrme Erl. "Onda, hmmm, onda moraš biti veoma pažljiv kada iziđeš iz voza." Bučno se nasmejao, oduševljeno, i lupnuo svog lakrdijaša po ramenu. "Jesi li čuo ovo, Tule. Umem da budem smešan isto koliko i ti."
     Lakrdijaš se osmehnuo; nikada nije viđen bleđi osmeh. "Bokovi mi se raspadaju, rebra mi pucaju, i moje veselje je neizmerno, vaša milosti", reče on.
     Vrata se uz šištanje otvoriše.
     Dor se osmehnu Erlu. "Hvala", reče ona.
     "Silazite, silazite", stade da ih požuruje ogromni starac, izgoneći Dor, Ričarda i Lovca iz toplog, zadimljenog vagona na praznu platformu. A onda se vrata zatvoriše i voz nastavi dalje, a Ričard uhvati sebe kako bulji u natpis na kome je, bez obzira na to koliko puta trepnuo - pa čak i pošto bi skrenuo pogled, a onda ga iznenada vratio kako bi ga iznenadio - tvrdoglavo i dalje stajalo.

     BRITANSKI MUZEJ









8.
     Bilo je rano veče i nebo bez oblaka prelivalo se od kraljevsko plave do tamnoljubičaste, sa mrljom vatreno narandžaste i jarkozelene iznad Kensigtona na zapadu, gde je, bar iz perspektive Starog Bejlija, sunce nedavno zašlo.
     Nebo. Nikada dva ista prizora neba. Ni danju ni noću. On je pomalo bio poznavalac neba, Stari Bejli, a ovo je bilo dobro.
     Stari Belji je podigao šator za ovu noć na krovu naspram katedrale Svetog Pavla, u središtu londonskog Sitija. Voleo je katedralu Svetog Pavla, i bar se ona nije mnogo promenila za poslednjih tri stotine godina. Bila je izgrađena od belog portlandskog kamena, koji je lagano pocrneo od čađi i prljavštine u dimljivom londonskom vazduhu, i sada je bila očišćena i ponovo bela. Ali ipak je i dalje to bila katedrala Svetog Pavla.
     Nije bio baš siguran da bi se to isto moglo reći za ostali deo londonskog Sitija: pogledao je preko krova, skrenuo pogled sa svog voljenog neba ka natrijumom osvetljenom pločniku ispod. Mogao je da vidi kamere obezbeđenja pričvršćene za zid, nekoliko kola i jednog odocnelog službenika kako zaključava vrata i odlazi prema podzemnoj železnici.
     Brrr. Čak i sama pomisao na silazak ispod zemlje naterala je Starog Bejlija sa zadrhti. On je bio čovek krovova i ponosio se time; tako davno je utekao od života na nivou tla...
     Stari Bejli se sećao vremena kada su ljudi živeli ovde u Sitiju, a ne samo radili; živeli, čeznuli i smejali se, podizali kuće koje su se naslanjale jedna na drugu, i svaka od njih bila je ispunjena ljudima. Buka, gužva i smrad kao i pesme iz uličice preko puta (tada poznate kao Usrani sokak) bili su legendarni u svoje vreme.
     Sada niko nije živeo u Sitiju. Bilo je to hladno i neveselo mesto kancelarija, ljudi koji su radili danju, a noću odlazili kućama koje su se nalazile negde drugde. To više nije bilo mesto za život. Nedostajao mu je čak i smrad.
     Poslednja mrlja narandžastog sunca izbledela je u noćnom purpuru.
     Prekrio je kaveze, kako bi ptice mogle da otpočinu. Malo su se bunile, pa zaspale.
     Stari Bejli se počeša po nosu, a potom ode u svoj šator, uze pocrneli lonac za gulaš, malo vode, nekoliko šargarepa i krompira i so, kao i par mrtvih, očerupanih čvoraka.
     Izišao je na krov, zapalio malu vatru u počađaveloj limenki od kafe i upravo je stao da priprema gulaš kada je osetio da ga neko posmatra iz senke pored odžaka.
     Podigao je viljušku i preteći zamlatarao njome prema odžaku. "Ko je to tamo?"
     Markiz de Karabas iziđe iz senki, površno se nakloni i bajno se osmehnu. Stari Bejli spusti viljušku za probanje gulaša. "Oh", izusti on. "To si ti. Pa, šta hoćeš? Znanje? Ili ptice?"
     Markiz mu priđe, izvadi komadić sirove šargarepe iz gulaša Starog Bejlija, i stade da ga žvaće. "Obaveštenje, zapravo", reče on.
     Stari Bejli se zakikota. "Ha!" izusti on. "Okrenuli smo se knjigama, a?" A onda se nagnu ka markizu. "Šta imaš za trampu?"
     "Šta ti je potrebno?"
     "Možda bi trebalo da radim isto što i ti. Da tražim uslugu, jednog dana. Ilaganje." Stari Bejli se isceri.
     "Preskupo, na duge staze", reče markiz neveselo.
     "Onda cipele. I baliklavu." Pomno je stao da proučava svoje rukavice bez prstiju; bile su prepune rupa. "I nove rukavice. Biće ovo ciča zima."
     "U redu. Doneću ti ih." Markiz de Karabas zavuče šaku u unutrašnji džep i izvadi, kao što mađioničar stvori ružu iz vazduha, crnu figuricu životinje koju je uzeo iz Portikove radne sobe. "A sada. Šta mi možeš reći o ovome?"
     Stari Bejli stavi naočari. Uze predmet od de Karabasa. Bio je hladan na dodir. Sede na uređaj za klimatizaciju, te posle premetanja malog kipa od opsidijana po rukama objavi: "To je Velika Zver Londona."
     Markiz ništa ne reče. Oči su mu nestrpljivo šarale između kipa i Starog Bejlija.
     Stari Bejli, uživajući u maloj markiževoj nelagodnosti, nastavi: "Postoji priča o tome da je pre vatre i kuge živeo mesar koji je stanovao dole pored Kanala što vodi u Temzu, i da je on imao neko jadno stvorenje koje je nameravao da utovi za Božić. (Neki kažu da je to bilo prasence, a neki da nije, a neki nisu sigurni.) Jedne noći zverka je pobegla, pobegla u Kanal, i nestala u kanalizaciji. Hranila se otpadom, i rasla, i rasla. I prozlila se, postajala je sve opakija. S vremena na vreme slali su ljude da je ulove."
     "Mora da je cekla pre tri stotine godina."
     Stari Bejli zavrte glavom. "Takve stvari suviše su opake da bi crkle. Suviše stare, velike i gadne."
     Markiz uzdahnu. "Mislio sam da je to samo legenda", primeti on. "Poput aligatora u kanalizaciji Njujorka."
     Stari Bejli mudro klimnu: "Šta, veliki beli bludnici? Tamo su oni dole. Došli su glave jednom mom prijatelju." Nastupila je kratka tišina. Stari Bejli vrati kip markizu. Zatim podiže šaku i škljocnu njome, kao da je glava krokodila, prema de Karabasu. "Ništa strašno", zabrunda stari Bejli. "Imao je drugu."
     Markiz smota kip Zveri, koji nestade u unutrašnjosti njegovog kaputa.
     "Sačekaj malo", reče Stari Bejli.
     Vratio se u smeđi šator, a potom izišao noseći srebrnu kutiju koju mu je markiz dao pri prethodnom susretu. Pružio ju je markizu. "Kako stoje stvari s ovim?" upita on. "Jesi li spreman da je uzmeš nazad? Ježim se od nje kada mi se mota unaokolo."
     Markiz ode do ivice krova i skoči na krov susedne zgrade koja je bila niža osam stopa. "Uzeću je kada se sve ovo završi", doviknu on. "Nadajmo se da nećeš morati da je upotrebiš."
     Stari Bejli se nagnu preko ivice. "Kako ću znati, ako budem morao?"
     "Znaćeš", doviknu markiz. "Pacovi će ti reći šta da radiš s njom."
     Rekavši to, nestao je niz zgradu, klizajući se, koristeći za to oluke i ispuste.
     "Nadam se da nikada neću saznati, to je sve što mogu da kažem", promrmlja Stari Bejli sebi u bradu. A onda mu nešto pade na pamet. "Hej!" viknu on noći i Sitiju. "Ne zaboravi cipele i rukavice!"

     Plakati su reklamirali Horliks, putovanje do obale za dva šilinga, sušene haringe i čišćenje cipela. Bile su to od dima pocrnele relikvije kasnih dvadesetih ili ranih tridesetih.
     Mesto je delovalo potpuno napušteno: zaboravljeno. "Ovo jeste stanica Britanski muzej", priznade Ričard. "Ali... nikada nije postojala stanica Britanski muzej. Ovo je sve pogrešno."
     "Zatvorena je negde oko 1933. i zapečaćena", reče Dor.
     "Kako je to bizarno", primeti Ričard. Kao da šeta kroz istoriju. Mogao je da čuje vozove kako odzvanjaju kroz obližnje tunele, da oseti potisak vazduha dok su prolazili. "Ima li mnogo ovakvih stanica?"
     "Oko pedeset", odvrati Lovac. "Nisu sve pristupačne. Čak ni nama."
     U senkama na ivici platforme nešto se pokrenulo.
     "Zdravo", izgovori Dor. "Kako si?" Čučnula je. Jedan smeđi pacov iziđe na svetlo. Onjušio je Dorinu šaku.
     "Hvala", veselo reče Dor. "I meni je drago što ti nisi mrtva."
     Ričard priđe ivici. "Hm. Dor. Da li bi mogla pacovu da kažeš nešto umesto mene?"
     Pacov okrenu glavu prema njemu.
     "Gospođica Dlačica kaže da joj sam kažeš to što imaš", reče Dor.
     "Gospođica Dlačica?"
     Dor slegnu ramenima. "To je bukvalni prevod. Bolje zvuči na pacovskom."
     Ričard nimalo nije sumnjao u to. "Hm. Zdravo... gospođice Dlačice... Čuj, bila je jedna od vaših pacog-govornika, devojka po imenu Anastazija. Vodila me je na pijacu. Prelazili smo taj most po mraku, i ona naprosto nije stigla na drugu stranu."
     Pacov ga prekinu, jednim oštrim skvik. Dor oklevajući poče da govori, poput simultanog prevodioca. "Kaže... da te pacovi ne krive za gubitak. Tvog vodiča uzela je... hmm... noć kao danak."
     "Ali..."
     Pacov ponovo cijuknu. "Ponekad se vraćaju..." reče Dor. "Primila je k znanju tvoju zabrinutost... i zahvaljuje ti se na tome."
     Pacov klimnu Ričardu, trepnu svojim perlastim crnim očicama, zatim skoči na pod i nestade u mraku.
     "Fini pacov", reče Dor. Njeno raspoloženje izgleda da se vidno popravilo od kada je dobila svitak. "Tamo gore", reče ona, pokazavši prema luku, uspešno blokiranom čeličnim vratima.
     Odoše do njih. Ričard se navali na metal. Bila su zabravljena s druge strane.
     "Izgleda da su zavarena", primeti Ričard. "Biće nam potrebne posebne alatke."
     Dor se iznenada nasmeja; lice kao da joj sinu. Njeno vilinsko lice na trenutak je bilo prelepo. "Ričarde", poče ona. "Moja porodica. Mi smo otvarači. To je naš Dar. Pogledaj..." Ispružila je prljavu šaku, dodirnula vrata. Jedan dugi trenutak ništa se nije dogodilo, a onda se začula bučna lomljava s druge strane vrata, i jedno klik s njihove. Dor gurnu vrata i ona se otvoriše uz žestoku škripu koja je poticala od zarđalih šarki.
     Dor podiže kragnu svoje kožne jakne, gurnu šake duboko u džepove. Lovac obasja tamu s druge strane vrata svojom baterijskom svetiljkom; kameno stepenište protezalo se uvis, u mrak.
     "Lovče. Možeš li se pobrinuti za odstupnicu?" upita Dor. "Ja idem prva. Ričard može poći u sredini."
     Popela se uz nekoliko stepenika. Lovac je ostala na istom mestu. "Gospo?" pozva je ona. "Idete u London Iznad?"
     "Tako je", odvrati Dor. "Idemo u Britanski muzej."
     Lovac je grizla donju usnu. Zatim je odmahnula glavom. "Ja moram ostati u Londonu Ispod", reče ona. Glas joj je podrhtavao.
     Ričard shvati da je to bilo prvi put da je video Lovca kako izražava bilo kakvo osećanje, pored spretnosti i veštine, odnosno, povremeno, popustljive uveseljenosti.
     "Lovče", reče Dor. "Ti si moj telohranitelj."
     Lovac je bila na muci. "Ja sam tvoj telohranitelj u Londonu Ispod", reče ona. "Ne mogu poći s tobom u London Iznad."
     "Ali moraš."
     "Gospo. Ne mogu. Mislila sam da si shvatila. Markiz zna."
     Lovac će paziti na tebe sve dok budeš boravila u Londonu Ispod, priseti se Ričard.
     "Ne", reče Dor, isturivši šiljatu bradicu i suzivši oči čudne boje. "Ne razumem. Šta je posredi?" namršteno je dodala. "Neka kletva ili tako nešto?"
     Lovac je oklevala, oblizala usne, zatim klimnula. Kao da je upravo priznala da boluje od neke društveno sramotne bolesti.
     "Slušaj, Lovče", Ričard začu vlastiti glas, "ne budi luda."
     Na trenutak je pomislio da će ga udariti, što bi bilo loše, ili čak da će zaplakati, što bi bilo mnogo, mnogo, gore. Ona je, međutim, duboko udahnula i rekla odmerenim glasom: "Ići ću pored tebe dok si u Londonu Ispod i štitiću tvoje telo od svih zala koja bi te mogla snaći. Ali ne traži od mene da te pratim u London Iznad. Ja to ne mogu."
     Prekrstila je ruke ispod grudi, malo raširila noge i za ceo podzemni svet ličila je na kip žene koja nigde ne ide, isklesan u mesingu, bronzi i karameli.
     "U redu", reče Dor. "Hajdemo, Ričarde." I ona se uputi uz stepenište.
     "Slušaj", poče Ričard. "Zašto ne ostanemo ovde dole? Možemo pronaći markiza, pa onda krenuti svi zajedno i..." Dor je već nestala u tami iznad njega. Lovac je nepomično stajala u podnožju stepenica.
     "Čekaću je ovde da se vrati", reče mu Lovac. "Ti možeš da pođeš ili da ostaneš, kako god hoćeš."
     Ričard pojuri uz stepenice koliko su ga noge nosile, po mraku. Uskoro je ugledao svetlost Dorine svetiljke iznad sebe. "Čekaj!" zadahta on. "Molim te!"
     Zastala je i sačekala ga da je stigne. A onda, kada je došao do nje i stao na klaustofobično malom odmorištu, sačekala je da povrati dah.
     "Ne možeš samo tako odjuriti", reče Ričard.
     Dor ništa ne odvrati; samo je malo jače stegla usne; brada joj je i dalje bila malo isturena.
     "Ona je tvoj telohranitelj!" reče Ričard.
     Dor nastavi da se penje uz stepenice. Ričard ju je sledio. "Brzo ćemo se vratiti", reče Dor. "Tada može da nastavi da me čuva."
     Vazduh je bio težak, vlažan, sparan. Ričard se pitao kako čovek može znati da li je vazduh loš, bez kanarinca, i stade da se teši nadom da nije. "Mislim da je markiz verovatno znao. Za tu njenu kletvu, ili šta god da je", reče on.
     "Da", odvrati ona. "Pretpostavljam da jeste."
     "On..." zausti Ričard. "Markiz. Ovaj, znaš, da budem iskren, meni se čini da je on pomalo ljigav."
     Dor zastade. Stepenice su se završavale ćorsokakom kod jednog grubog zida od cigala. "Aha. On je isto onako pomalo ljigav kao što su pacovi pomalo prekriveni krznom."
     "Zašto si onda od njega tražila da ti pomogne? Zar nije postojao neko drugi kome si me mogla poslati po pomoć?"
     "Pričaćemo o tome kasnije." Razmotala je svitak koji joj je Erl dao, pogledala arhaični rukopis, a onda ga ponovo smotala. "Biće s nama sve u redu", reče ona odlučno. "Sve je ovde. Treba samo da uđemo u Britanski muzej, pronađemo Angelusa, iziđemo. Mačji kašalj. Sitnica. Zatvori oči."
     Ričard poslušno zatvori oči.
     "Mačji kašalj", ponovi on. "Kada to neko kaže na filmu, to uvek znači da će se nešto strašno dogoditi."
     Osetio je povetarac na licu. Nešto u kvalitetu tame s druge strane njegovih zatvorenih kapaka se promenilo.
     "Na šta ciljaš?" upita Dor. I akustika se izmenila: nalazili su se u nekoj većoj prostoriji. "Sada možeš da otvoriš oči."
     Otvorio je oči. Nalazili su se s druge strane zida - kako je pretpostavio, u nekom spremištu. Ne bilo kakvom spremištu: bilo je nečeg prilično čudnog i naročitog u pogledu svojstava stvari koje su ovde odložene. Bila je to veličanstvena, retka, čudnovata i skupa starudija kakvu bi čovek očekivao da vidi samo na mestu kao što je...
     "Da li smo mi to u Britanskom muzeju?" upita on.
     Ona se namršti i kao da se zamislila ili je možda osluškivala. "Ne baš. Vrlo smo blizu. Mislim da je ovo nekakvo skladište ili nešto slično."
     Ona podiže ruku da dodirne tkaninu starinskog odela, izloženog na voštanoj lutki.
     "Bilo bi mi milije da smo ostali sa telohraniteljem", reče Ričard.
     Dor nakrivi glavu na jednu stranu i značajno se zagaleda u njega. "Od čega bi to trebalo da te štiti, Ričarde Mejhju?"
     "Ni od čega", priznade on. A onda su zavili za ugao i on reče: "Ovaj... možda od njih", a Dor istovremeno izusti: "Sranje."
     Razlog zbog koga je Ričard rekao 'Možda od njih' i razlog zbog koga je Dor rekla 'Sranje' bio je ovaj: gospodin Krup i gospodin Vandemar stajali su na podnožju stubova sa obe strane prolaza kojim su došli. Strašno su podsetili Ričarda na izložbu savremene umetnosti na koju ga je Džesika jednom odvela: uzbuđeni mladi umetnik priredio je izložbu koju je najavio kao rušenje svih tabua umetnosti, te se u tu svrhu odlučio za sistematsko pljačkanje grobnica, i na kraju izložio u staklenim kovčezima trideset najzanimljivih objekata kojih se tako domogao.
     Izložba je zatvorena pošto je umetnik prodao 'Ukradeni leš 25' jednoj reklamnoj agenciji za šestocifrenu svotu, a rođaci ukradenog leša 25, videvši fotografiju skulpture u listu San, tužili i prodavca i kupca, zahtevajući svoj postotak, kao i izmenu naziva umetničkog dela u 'Edgar Fospring, 1919-1987 voljeni muž, otac i ujak. Počivaj u miru, tata'.
     Ričard je sa užasom buljio u leševe u staklu u njihovim umrljanim odelima i oštećenim haljinama: mrzeo je sebe zbog toga što gleda, ali nije mogao da skrene pogled.
     Gospodin Krup se osmehnuo, poput zmije koja pokušava da proguta polumesec, i njegova sličnost sa Ukradenim leševima od broja 1 do broja 30 samim tim je postala još veća. "Šta?" izusti gospodin Krup, osmehnuvši se. "Nema gospodina 'toliko sam pametan da sve znam' markiza? Nema 'Oh, zar vam nisam rekla? Ups! Ne mogu gore?' Lovca?" Zastao je radi jačeg efekta. Bilo je nečeg sličnog truloj šunci u pogledu gospodina Krupa. "Ofarbaj me u sivo i zovi me opaki vuk ako to nisu dva mala izgubljena jagnjeta, sama samcijata, napolju po mraku."
     "Možete i mene nazvati vuk, gospodine Krupe", priskoči mu u pomoć gospodin Vandemar.
     Gospodin Krup se spusti sa svog podnožja. "Nežna reč za vaše vunaste uši, jaganjci moji", reče on. Ričard se osvrnu unaokolo. Mora da su negde mogli pobeći. Posegao je naniže i uhvatio Dor za šaku, osvrnuvši se u očajanju.
     "Ne, molim vas. Ostanite gde ste", reče gospodin Krup. "Dopadate nam se tako. A i ne želimo da vas povredimo."
     "Želimo", reče gospodin Vandemar.
     "Ovaj, da, gospodine Vandemare, kada već to tako kažete. Želimo oboje da vas povredimo. Veoma mnogo želimo da vas povredimo. Ali trenutno nismo zbog toga ovde. Ovde smo da bismo stvari učinili zanimljivijim. Vidite, kada stvari postanu dosadne, moj partner i ja postajemo jogunasti, i mada će vam biti teško da u to poverujete, onda više nismo raspoloženi i veseli."
     Gospodin Vandemar im pokaza zube, što je trebalo da predstavlja prikaz njegovog veselog raspoloženja. Nema sumnje da je to bila najužasnija stvar koju je Ričard ikada video.
     "Ostavite nas na miru", reče Dor. Glas joj je bio pribran i staložen.
     Ričard stegnu njenu šaku. Ako ona može da bude hrabra, onda može i on. "Ako nameravate da je povredite", reče on, "moraćete prvo mene da ubijete."
     Gospodinu Vandemaru kao da je bilo neobično milo zbog toga. "U redu", reče on. "Hvala."
     "Naudićemo i tebi", reče gospodin Krup.
     "Mada ne još", reče gospodin Vandemar.
     "Vidite", stade da objašnjava gospodin Krup glasom nalik na užegli puter, "trenutno smo ovde samo da bismo je bacili u brigu."
     Glas gospodina Vandemara podsećao je na noćni vetar koji duva preko kostiju u pustinji. "Da je nateramo da pati", reče on. "Da vam pokvarimo dan."
     Gospodin Krup sede na osnovu podnožja gospodina Vandemara. "Posetili ste danas Erlove dvore", reče on, a Ričard je podozrevao da spodoba pred njim smatra da je to rekla na lakim, ćaskajućim tonom.
     "Pa?" upita Dor. Postrance se udaljavala od njih.
     Gospodin Krup se osmehnu. "Kako mi to znamo? Kako smo znali gde da vas sada nađemo?"
     "Možemo doći do vas u bilo kom trenutku", reče gospodin Vandemar, gotovo šapatom.
     "Izdali su te, ptičice", reče gospodin Krup, i Ričard shvati da su te reči bile namenjene samo Dor. "U vašem gnezdu postoji izdajica. Kanarinac."
     "Ma, hajde!" reče ona. I potrča.
     Ričard je potrčao s njom, kroz dvoranu sa starudijama, prema vratima. Ona se otvoriše čim ih je Dor dodirnula.
     "Pozdravite ih, gospodine Vandemare", reče glas gospodina Krupa iza njih.
     "Pa, pa", reče gospodin Vandemar.
     "Ne-ne", ispravi ga gospodin Krup. "Au revoir."
     A zatim je ispustio zvuk - zacvrkutao poput kanarinca, ali nekog koji je visok pet i po stopa i sklon proždiranju ljudskog mesa - dok je gospodin Vandemar, bliži svojoj prirodi, zabacio zatupastu glavu i stao da zavija poput vuka, sablasno, divlje i ludački.

     Bili su napolju, na otvorenom, u noći, trčali su pločnikom. Ričard je mislio da će mu srce iskočiti iz grudi. Prođoše neka velika crna kola.
     Britanski muzej nalazio se iza visoke ograde obojene u crno. Diskretna, skrivena rasveta obasjavala je spoljašnost visoke bele zgrade, stubove, stepenište i zidove.
     Stigli su do kapije. Dor ju je ščepala obema šakama i nasrnula na nju. Ništa se nije dogodilo.
     "Zar je ne možeš otvoriti?" upita Ričard.
     "A šta misliš da pokušavam da uradim?" odbrusi ona.
     Nekoliko stotina stopa niz pločnik, kod glavne kapije, zaustavljala su se velika kola; parovi u svečanoj odeći izlazili su iz njih i odlazili prilaznim putem ka muzeju.
     "Tamo dole", reče Ričard. "Glavna kapija."
     Dor klimnu. Osvrnula se.
     "Izgleda da nas ne slede", reče ona. Pohitali su ka glavnoj kapiji.
     "Jesi li dobro?" upita Ričard. "Šta se dogodilo?"
     Dor se zavukla duboko u svoju kožnu jaknu. Bila je bleda, sa tamnim podočnjacima ispod očiju.
     "Umorna sam", reče ona tupo. "Danas sam otvorila suviše vrata. Svako novo otvaranje uzima po delić mene. Potrebno mi je malo vremena da se oporavim. Nešto da pojedem, i biće mi dobro."
     Na kapiji se nalazio stražar i podrobno je proveravao kitnjaste pozivnice koje su uredno izbrijani muškarci u večernjim odelima i namirisane žene u večernjim haljinama morali da pokažu, a zatim je obeležavao njihova imena na spisku, pre nego što bi im dozvolio da uđu. Uniformisani policajac stajao je pored njega i pomno zagledao goste.
     Ričard i Dor prošli su kroz kapiju, a da ih niko nije dvaput pogledao. Red ljudi stajao je na kamenom stepeništu koje je vodilo do vrata muzeja, i Ričard i Dor im se pridružiše. Jedan sedokosi muškarac, u pratnji žene koja je hrabro nosila bundu od nerca, stao je u red odmah iza njih.
     Ričardu nešto pade na pamet: "Da li oni mogu da nas vide?" upita on.
     Dor se okrenu gospodinu. Zabuljila se u njega. "Zdravo", reče ona.
     Čovek se osvrnu unaokolo, sa zbunjenim izrazom lica, kao da nije bio siguran šta mu je to privuklo pažnju. A onda je primetio Dor koja je stajala neposredno ispred njega. "Zdravo...?" uzvrati joj on.
     "Ja sam Dor", reče mu ona. "Ovo je Ričard."
     "Oh..." izusti on. Zatim stade da pretura po unutrašnjem džepu, izvadi tabakeru i potpuno zaboravi na njih.
     "Eto. Razumeš?" upita Dor.
     "Mislim da razumem", odvrati on.
     Izvesno vreme nisu ni reč progovorili, dok se red lagano pomerao do jednih jedinih otvorenih vrata muzeja. Dor pogleda u zapis na svom svitku, kao da je morala u nešto da se uveri. A Ričard reče: "Izdajica?"
     "Samo su nas palili", odvrati Dor. "Pokušali su da nas uznemire."
     "Uradili su to prokleto dobro", reče Ričard. I oni prođoše kroz otvorena vrata i obreše se u Britanskom muzeju.

     Gospodin Vandemar bio je gladan, tako da su se vratili preko Trafalgar Skvera.
     "Uplaši je", promrmlja s gađenjem gospodin Krup. "Uplaši je. Na šta smo samo spali."
     Gospodin Vandemar je pronašao pola morskog račića i sendvič sa salatom u kanti za otpatke; nežno ih je kidao na komadiće koje je bacao na kamene ploče ispred sebe, ne bi li privukao malo jato pomalo gladnih i okasnelih golubova.
     "Trebalo je da se držimo moje ideje", primeti gospodin Vandemar. "Mnogo bismo je jače zaplašili da sam mu otkinuo glavu dok nije gledala, a onda provukao šaku kroz njegovo grlo i mrdao prstima. Uvek vrište", dodade on u poverenju, "kada očne jabučice ispadnu."
     Pokazao je kako bi to uradio desnom šakom, bodući naviše prstima, a zatim zamrdavši njima.
     Gospodin Krup nije hteo ni da čuje za tako nešto. "Čemu tolika izbirljivost u ovoj fazi igre?" upita on.
     "Uopšte nisam izbirljiv, gospodine Krupe", odvrati gospodin Vandemar. "Jednostavno volim kada očne jabučice ispadaju. Volim okice izvan očnih duplji."
     Okupilo se još sivih golubova noćobdija da kljucaju mrvice hleba i račića i prezrivo zaobilaze salatu.
     "Nisam mislio na vas", reče gospodin Krup. "Već na guvernera. Ubij je, kidnapuj je, uplaši je. Zašto se već jednom ne odluči?"
     Gospodinu Vandemaru ponestade sendviča, te on jurnu među okupljene golubove, koji zalepetaše krilima, uplašeno gučući i buneći se.
     "Odlično hvatanje, gospodine Vandemare", s odobravanjem reče gospodin Krup.
     Gospodin Vandemar držao je jednog iznenađenog goluba koji se bunio i migoljio u njegovom stisku, i bez ikakvog učinka ga kljucao po prstima.
     Gospodin Krup uzdahnu, dramatično. "Pa, nije ni važno. Nema sumnje da smo sada pustili mačku među golubove", reče on oduševljeno.
     Gospodin Vandemar primese goluba licu. Začulo se krckanje kada mu je otkinuo glavu i počeo da je žvače.

     Stražari iz obezbeđenja upućivali su goste muzeja u predvorje koje je, kako se činilo, imalo ulogu recepcije. Dor se uopšte nije obazirala na stražare i uputila se ka dvoranama muzeja, sa Ričardom koji se vukao za njom.
     Prošli su kroz egipatske sale, popeli se nekoliko spratova i ušli u prostoriju označenu kao 'ranoengleska'.
     "Prema ovom svitku", reče ona, "Angelus se nalazi u narednoj."
     Dor pogleda svitak. Osvrnula se po prostoriji. Napravila grimasu. "C-c", objasni ona i krenu nazad niz stepenice, putem kojim su došli.
     Ričarda je progonilo snažno osećanje dQja vu-a, pre nego što je shvatio da mu je ovo, naravno, bilo poznato: ovako je provodio vikende u Džesikino vreme. O kome je već počeo da razmišlja kao o nečemu što se dogodilo nekom drugom pre mnogo, mnogo vremena.
     "Angelus, znači, nije bio tamo?" upita Ričard.
     "Ne, nije bio tamo", odvrati Dor, malo žešće nego što je Ričard smatrao da je trebalo.
     "Oh", reče on. "Samo sam se pitao."
     Otišli su u drugu prostoriju. Ričard se zapita nije li počeo da halucinira usled prevelike količine šećera koju je uneo u Erlovim dvorima ili usled sputanih čula. "Čujem muziku", reče on. Zvučalo je kao gudački kvartet.
     "Prijem", reče Dor.
     Tako je. Ljudi u večernjim odelima s kojima su čekali u redu. Ne, Angelus, izgleda, nije ni ovde bio. Dor pređe u narednu dvoranu, a Ričard ju je pratio. Bilo mu je žao što nije mogao da bude od veće koristi.
     "Taj Angelus", poče on. "Kako on izgleda?"
     Na trenutak je pomislio da će ga prekoreti što pita. Ali ona zastade i počeša se po čelu. "Ovde samo kaže da je na njemu slika anđela. Nemoguće da ga je tako teško pronaći. Konačno", dodade ona punonadežno, "koliko ovde ima stvari na kojima su anđeli?"









9.
     Džesika se nalazila pod izvesnim pritiskom. Bila je zabrinuta, nervozna i razdražljiva. Napravila je katalog zbirke, sredila sve da Britanski Muzej bude domaćin izložbe, organizovala restauraciju glavnog eksponata, pomagala pri vešanju i postavljanju eksponata i sačinila spisak zvanica za spektakularno otvaranje.
     Baš je bilo dobro što nije imala momka, reći će svojim prijateljima. Ne bi za njega imala vremena. Pa ipak, bilo bi lepo, pomisli ona, kada je ugrabila slobodan trenutak: imati nekog s kim bi obilazila galerije vikendom. Nekoga da...
     Ne. Nije zalazila na to mesto u svojoj glavi. Nije mogla da se veže za to, baš kao što ne bi mogla ni da spusti prst na kap žive, tako da je misli ponovo upravila prema izložbi.
     Čak i sada, u poslendjem trenutku, bilo je toliko stvari koje su mogle poći naopako. Mnogo konja posrnulo je kod poslednje prepreke. Mnogi samouvereni generali videli su kako se sigurna pobeda pretvara u poraz u poslednjim minutima bitke.
     Džesika je jednostavno želela da se obezbedi da ništa ne krene naopako.
     Na sebi je imala zelenu svilenu haljinu, general bez epoleta koji upravlja svojim trupama, i stoički se pretvarala da gospodin Stokton ne kasni već pola sata.
     Njene trupe sastojale su se od glavnog kelnera, desetak običnih kelnera, tri žene koje su poslali snabdevači, gudačkog kvarteta, i njenog pomoćnika, mladića po imenu Klarens. Džesika je bila ubeđena da je Klarens dobio ovaj posao samo zato što nije tajio da je a)peder i b) što isto tako nije tajio da je crnac; a i jedno i drugo tim ju je više strašno nerviralo što se ispostavilo da je Klarens daleko najdelotvorniji, najsposobniji i najbolji pomoćnik koga je do sada imala.
     Obišla je sto sa pićem. "Imamo dovoljno šampanjca? Da?"
     Glavni kelner pokaza na sanduk šampanjca ispod stola.
     "A gazirane kisele vode?"
     Ponovo je klimnuo. Još jedan sanduk.
     Džesika napući usne. "A šta je sa negaziranom kiselom vodom? Ne vole svi mehuriće, znate."
     Imali su dovoljno i negazirane kisele vode. Dobro.
     Gudački kvartet se zagrevao. Ipak nisu bili dovoljno glasni da bi prigušili buku koja je dopirala iz predvorja. Buku je stvarala mala, ali bogata skupina zvanica; žamor dama u bundama od nerca i muškaraca koji bi, da nije bilo natpisa na zidovima na kojima je izričito stajalo ZABRANJENO PUŠENJE - pušili cigare; žamor novinara i slavnih ličnosti koje su mogle da namirišu canapQs, vol-au-vents, razne grickalice i besplatan šampanjac.
     Klarens je razgovarao s nekim preko mobilnog, tankog aparata na rasklapanje pored koga bi komunikatori iz Zvezdanih staza izgledali kabasti i zastareli. Isključio ga je, uvukao antenu, spustio ga u džep svog 'Armani' odela, ne poremetivši mu pad. Ohrabrujuće se osmehnuo. "Džesika, vozač gospodina Stoktona javio se iz kola. Kasniće još nekoliko minuta. Nema razloga za brigu."
     "Nema razloga za brigu", kao odjek ponovi Džesika. Prokletstvo. Prokletstvo. Ovo će biti prava propast. Njena propast. Dohvatila je čašu šampanjca sa stola, ispraznila je i vratila praznu čašu kelneru.
     Klarens nakrenu glavu na stranu, osluškujući odjek žamora iz predvorja. Pogledao je na sat, a zatim je upitno pogledao Džesiku, kapetan koji pita svog generala. Hoćemo li u Dolinu Smrti, šefe?
     "Gospodin Stokton samo što nije stigao, Klarense", reče ona smireno. "Zahtevao je da sve lično pregleda pre početka."
     "Da iziđem da vidim kako su?"
     "Ne", reče Džesika, odlučno. A onda isto tako odlučno: "Da."
     Pošto se pobrinula za hranu i piće, Džesika se okrenula prema gudačkom kvartetu i upitala ih, po treći put te večeri, šta tačno planiraju da sviraju.
     Klarens otvori dvostruka vrata. Bilo je gore nego što je mislio: bilo je više od stotinu ljudi u predvorju. Nisu to bili samo ljudi. Bili su to Ljudi. Neki od njih bili su čak Ličnosti.
     "Izvinite", poče predsednik Umetničkog veća. "Na pozivnicama stoji tačno u osam. Već je osam i dvadeset."
     "Još samo nekoliko minuta", stade da ga uverava Klarens. "Mere bezbednosti."
     Jedna žena sa šeširom obruši se na njega. Imala je gromki glas, preteći i krajnje uljudan. "Mladiću", poče ona. "Znate li ko sam ja?"
     "Zapravo, ne znam", slaga Klarens, koji je tačno znao ko su svi oni ponaosob. "Samo trenutak. Da vidim da li iko ovde unutra zna."
     Zatvorio je vrata za sobom.
     "Džesika? Pobuniće se."
     "Ne preteruj, Klarense."
     Kretala se po prostoriji poput zelenog svilenog kovitlaca, raspoređujući osoblje sa poslužavnicima punim canapQe ili pića u strateške uglove dvorane; proveravajući razglas, podijum, zavesu i konopac za povlačenje. "Već mogu da vidim naslove", primeti Klarens, i otvori zamišljene novine. 'Bruka u Muzeju', 'CanapQe umesto izložbe', 'Nasankan džet-set'!
     Neko je zakucao na vrata. Žagor u predvorju se pojačao. Neko je govorio, veoma glasno: "Izvinite. Hm. Izvinite." Neko drugi je obaveštavao ostale da je to prava sramota, prava sramota, i da za to nema druge reči.
     "Izvršna odluka", iznenada reče Klarens. "Puštam ih unutra."
     Džesika povika: "Ne! Ako to..."
     Ali bilo je suviše kasno. Vrata su bila otvorena i horda se već probijala u dvoranu. Izraz na Džesikinom licu promenio se od užasa do oduševljenja. Blistajući, krenula je prema vratima. "Baroneso", izgovori ona sa srećnim osmehom. "Ne mogu vam reći koliko sam oduševljena što ste uspeli da dođete na našu malu izložbu večeras. Gospodina Stoktona su neodložno zadržali, ali on će uskoro stići. Molim vas, izvolite se poslužiti canapQsima..."
     Klarens joj veselo namignu preko baronesinog ramena u nercu. Džesika premetnu kroz glavu sva pogrdna imena koja je znala. Čim se baronesa uputila ka vol-au-vents, Džesika ode do Klarensa i šapatom ga nazva nekima od njih.

     Ričard se sledio. Stražar obezbeđenja išao je pravo prema njima, šarajući baterijskom svetiljkom s jednog na drugi kraj. Proveravao je nije li se ko sakrio.
     Suviše kasno. Još jedan stražar im se približavao, prolazeći pored ogromnih kipova mrtvih grčkih bogova sa razmahanom baterijskom svetiljkom.
     "Sve u redu?" doviknu prvi stražar.
     Drugi stražar mu priđe. Zaustavila se pored Ričarda i Dor.
     "Pretpostavljam da jeste", reče ona. "Već sam morala da sprečim nekoliko tikvana u smokinzima da urežu svoje inicijale u kamen iz Rozete. Mrzim te zvekane."
     Prvi stražar upre snop baterije pravo Ričardu u oči, a zatim ga skrenu, prelazeći preko senki. "Stalno ti govorim", reče on, sa nepatvorenim uživanjem svakog pravog proroka: "Opet imamo Masku crvene smrti. Prijemi dekadentne elite dok civilizacija oko njih propada." Pročačkao je nos i otro prst o kožni džon svojih uglancanih crnih čizama.
     Drugi stražar uzdahnu. "Hvala ti, Džeralde. Dobro, vratimo se patroliranju."
     Stražari zajedno iziđoše iz dvorane. "Još ćemo uhvatiti nekog od ovih kako povraća u sarkofag", reče jedno od njih, a onda se vrata za njima zatvoriše.
     "Ti si deo Londona Ispod", reče Dor Ričardu, tonom ćaskanja, dok su išli jedno pored drugog u narednu dvoranu. "Obično nas uopšte ne primećuju, osim ako se ne zaustaviš i ne započneš razgovor s njima. Čak i tada te veoma brzo zaborave."
     "A ja sam video tebe", primeti Ričard. To ga je mučilo već izvesno vreme.
     "Znam", odvrati Dor. "Zar to nije čudno?"
     "Sve je čudno", reče Ričard naglašeno. Gudači su postajali sve bučniji.
     "Angelus je ovuda", objavi Dor, pokazavši u pravcu iz koga je dopirala muzika.
     "Otkud znaš?"
     "Znam", reče ona s krajnjom sigurnošću. "Hajdemo." Iskoračiše iz tame u osvetljeni hodnik.
     Preko hodnika visio je ogromni natpis. Na njemu je pisalo:

     ANĐELI IZNAD ENGLESKE
     IZLOŽBA U BRITANSKOM MUZEJU
     Sponzor 'Stokton PLC'

     Prešli su preko hodnika i kroz otvorena vrata ušli u veliku prostoriju u kojoj se održavao prijem.
     Gudački kvartet je svirao i brojni poslužitelji opsluživali su hranom i pićem prostoriju punu lepo obučenih ljudi. U jednom uglu sale nalazila se pozornica na kojoj je pored visoke zavese stajao podijum.
     Prostorija je bila ispunjena anđelima.
     Bilo je kipova anđela na malim postoljima. Bilo je slika anđela po zidovima. Bilo je fresaka anđela. Bilo je ogromnih anđela i sićušnih anđela, ukrućenih anđela i prijatnih anđela, anđela sa krilima i oreolima i anđela koji nisu imali ni jedno ni drugo, anđela rata i anđela mira. Bilo je modernih anđela i klasičnih anđela. Stotine i stotine anđela svih veličina i oblika. Zapadnjačkih anđela, anđela sa Srednjeg Istoka, Istočnjačkih anđela. Mikelanđelovih anđela. Anđela Džoela Pitera Vitkina, Pikasovih anđela, Vorholovih anđela. Zbirka anđela gospodina Stoktona bila je ' krajnje nekritički sakupljena, ali izvan svake sumnje upečatljiva po svojoj eklektičnosti' (Tajm Aut.)
     "Da li bi me smatrala zanovetalom", upita Ričard, "ako bih primetio da će traženje nečega sa anđelom ovde biti slično traženju... Oh, blagi Bože! Pa to je Džesika."
     Ričard oseti kako je prebledeo kao krpa. Do tada je smatrao da je to samo metafora. Nije smatrao da se to i bukvalno događa.
     "Neko koga si poznavao?" upita Dor.
     Ričard klimnu. "Bila je moja... Ovaj... Trebalo je da se venčamo. Bili smo zajedno nekoliko godina. Bila je sa mnom kada sam te pronašao. Ona je bila na... Ostavila je poruku. Na sekretarici."
     Džesika je razgovarala sa Endrjuom Lojdom Veberom, Dženet Strit-Porter i nekim gospodinom sa naočarima za koga je i te kako podozrevala da je iz Sačija. Svakih nekoliko minuta bacala je pogled na sat i pogledavala prema vratima.
     "Ona?" upita Dor, prisetivši se. A onda, očigledno osetivši da bi trebalo da kaže nešto lepo o osobi do koje je Ričardu bilo stalo, reče: "Pa, vrlo je..." zastade i promisli, "... čista."
     Ričard je zurio preko prostorije. "Hoće li... da li će je uznemiriti naše prisustvo?"
     "Sumnjam", reče Dor. "Iskreno govoreći, osim ako ne učiniš nešto glupo, kao što bi bilo da joj se obratiš, neće te verovatno čak ni primetiti." A onda, sa mnogo više oduševljenja, dodade: "Hrana!"
     Obrušila se na canapQe poput devojčice čađavog nosa, zamršene kose, u prevelikoj, smeđoj, kožnoj jakni, devojčici koja nije jela kako treba ko zna od kada. Istog časa nagomilala je u usta ogromne količine hrane, sažvakala ih i progutala, dok je, istovremeno, konkretnije sendviče umotala u salvete i spustila u džepove.
     Zatim je sa papirnatim tanjirom pretrpanim batacima, kriškama dinje, pečurkama vol-au-vents, kavijarom i malim kobasicama od divljači stala da kruži po prostoriji, pomno zagledajući svakog anđela. Ričard se vukao za njom, jedući sendvič od sira brije i divlje mirođije i pijući sveže isceđen sok od pomorandže.

     Džesika je bila strašno zbunjena. Primetila je Ričarda, i pošto je primetila njega, primetila je i Dor. Bilo joj je nešto poznato u vezi sa njima: kao da ju je nešto golicalo pri potiljku, nije mogla nigde da ih smesti, a to ju je strašno nerviralo.
     Podsetilo je Džesiku na nešto što joj je majka jednom rekla, o tome kako je ona srela neku ženu koju je poznavala celog života - s kojom je išla u školu, služila u lokalnom administrativnom telu što je delilo milostinju sirotinji, vodila tombolu na seoskom vašaru - i kako je potom, na nekoj proslavi, iznenada shvatila da ne zna ženino ime, iako je znala da ta žena ima muža koji radi u izdavaštvu, po imenu Erik, kao i zlatnog ritrivera po imenu Major.
     To je Džesikinu majku krajnje oneraspoložilo.
     Na Džesiku je uticalo tako da je postala rastresena.
     "Ko su oni ljudi?" upitala je Klarensa.
     "Oni? Pa, on je novi urednik Voga, a ona umetnički dopisnik Njujork Tajmsa. Žena između njih je Ema Frejd, mislim..."
     "Ne, ne oni", reče Džesika. "Oni. Tamo."
     Klarens pogleda prema mestu ka kome je pokazivala. Hm? Oh. Oni. Nije mu bilo jasno kako ih do tada nije primetio. Starost, pomisli on. Uskoro će napuniti dvadeset tri. "Novinari?" primeti on, ne baš ubedljivo. "Deluju prilično trendovski. Uvrnuti šik? Molim te! Znam da sam pozvao Fejs..."
     "Ja njega znam", osujećeno reče Džesika. A onda je nazvao šofer gospodina Stoktona iz Holborna, rekavši da samo što nije stigao do Britanskog muzeja, i Ričard joj istog časa iskliznu iz pameti, kao tečna živa između prstiju.
     "Vidiš li išta?" upita Ričard.
     Dor odmahnu glavom i proguta usta puna na brzinu sažvakanog batka. "To ti je kao da se igraš 'pronađi goluba na Trafalgar Skveru'", reče ona. "Nema ničega što se oseća na Angelusa. U svitku stoji da ću ga prepoznati kada ga vidim."
     Odlutala je dalje, probivši se pored glavnog industrijalca, zamenika vođe opozicije i najskuplje kolgerle u južnom delu Engleske.
     Ričard se okrenu - i nađe se licem u lice sa Džesikom. Kosu je pokupila na vrh glave, i ona joj je savršeno uokvirivala lice, padajući u kestenjastim uvojcima koji kao da su bili izvađeni vadičepom. Bila je veoma lepa. Osmehivala mu se. Osmeh je bio kriv.
     "Zdravo, Džesika", reče on. "Kako si?"
     "Zdravo. Da ne poverujete", poče ona, "ali moj pomoćnik nije pribeležio iz kojih ste novina, gospodine..."
     "Novina?" ponovi Ričard.
     "Jesam li rekla novina?" poče Džesika, zasmejavši se zvonko, slatko i smerno. "Časopisa... televizijske stanice. Vi jeste iz medija?"
     "Veoma lepo izgledaš, Džesika", reče Ričard.
     "Vi ste u prednosti u odnosu na mene", reče ona vragolasto.
     "Ti si Džesika Bertram. Radiš kao šef marketinga kod Stoktona. Imaš dvadeset šest godina. Rođendan ti je dvadeset trećeg aprila i u trenucima najveće strasti imaš običaj da pevušiš Monkijevu pesmu 'Ja sam vernik'..."
     Džesika se više nije osmehivala.
     "Je li ovo neka šala?" upitala je hladno.
     "Oh, i bili smo vereni poslednjih osamnaest meseci", dodade Ričard.
     Džesika se nervozno nasmejala. Možda je ovo zaista bila nekakva šala: jedna od onih šala koje su, kako se činilo, svi sem nje razumeli.
     "Mislim da bih znala da sam bila s nekim verena osamnaest meseci, gospodine..." reče Džesika.
     "Mejhju", odvrati Ričard u želji da joj pomogne. "Ričard Mejhju. Šutnula si me i ja više ne postojim."
     Džesika žurno mahnu, nikome posebno, preko cele prostorije. "Dolazim odmah!" doviknu ona u očajanju i stade da se povlači.
     "Ja sam vernik", zapeva Ričard, veselo, "Ne bih mogao da je ostavim ni kada bih pokušao..."
     Džesika dohvati čašu šampanjca sa poslužavnika u prolazu i iskapi je u jednom gutljaju. Na suprotnom kraju prostorije ugledala je šofera gospodina Stoktona, a tamo gde je bio šofer gospodina Stoktona...
     Uputila se prema vratima.
     "I, ko je on?" upita Klarens, pridruživši joj se.
     "Ko?"
     "Tvoj tajanstveni muškarac."
     "Ne znam", priznade ona. A zatim reče: "Možda bi trebalo da pozoveš obezbeđenje."
     "U redu. Zašto?"
     "Samo... Samo ti pozovi obezbeđenje", a onda je gospodin Arnold Stokton ušao u predvorje i sve ostalo joj je iščilelo iz uma.

     Bio je skup, i te kako skup; pravi Hogar strašni, ogromnog obima struka, s mnogobrojnim podvaljcima i povećim stomakom. Imao je preko šezdeset godina; kosa mu je bila seda i srebrna; i suviše dugačka pozadi; ljudima je bilo neprijatno što je njegova kosa suviše dugačka, a gospodin Stokton je voleo što je ljudima neprijatno.
     U poređenju sa Arnoldom Stoktonom, Rupert Murdok bio je sumnjiva sitna duša, a počivši Robert Maksvel bio je nasukani kit. Arnold Stokton bio je pitbul, kako su ga često i prikazivali u karikaturama.
     Stokton je posedovao pomalo od svega: satelita, novina, kompanija za snimanje ploča, zabavnih parkova, knjiga, časopisa, stripova, televizijskih stanica, filmskih kompanija.
     "Sada ću održati govor", objavi gospodin Stokton Džesiki umesto pozdrava. "Zatim ću se izgubiti. Doći ću neki drugi put, kada ovde ne budu svi ovi uštirkani."
     "U redu", odvrati Džesika. "Da. A sada govor. Razume se."
     I ona ga povede do male pozornice i pope se s njim na podijum. Kvrcnula je noktom po staklu, tražeći tišinu. Niko je nije čuo, te ona reče u mikrofon: "Izvinite." Ovog puta razgovor je utihnuo. "Dame i gospodo. Počasni gosti. Želela bih svima da vam poželim dobrodošlicu u Britanski Muzej", reče, "na izložbu 'Anđeli iznad Engleske', koju je sponzorisala kompanija 'Stokton'; takođe bih želela da pozdravim čoveka koji stoji iza svega toga, našeg direktora i predsednika upravnog odbora, gospodina Arnolda Stoktona."
     Gosti zapljeskaše, niko od njih nije uopšte sumnjao u to ko je sakupio tu zbirku anđela niti, kad već o tome govorimo, ko je platio šampanjac koji su pili.
     Gospodin Stokton pročisti grlo. "U redu", poče on. "Ovo neće dugo trajati. Kao mali imao sam običaj da dolazim u Britanski muzej subotom, jer je ulaz bio slobodan, a mi nismo imali mnogo novca. Popeo bih se velikim stepenicama do muzeja, sišao bih u ovu prostoriju pozadi i zagledao se u ovog anđela. Imao sam utisak da on tačno zna o čemu razmišljam."
     (Klarens se vratio sa nekoliko stražara iz obezbeđenja. Pokazao je Ričarda koji je zastao da čuje govor gospodina Stoktona. Dor je i dalje razgledala izložene predmete. "Ne, onaj", Klarens je bez prestanka ponavljao stražarima, prigušenim glasom. "Ne, pogledajte, onaj tamo. Da? Onaj.")
     "Ali kao i sve o čemu se ne vodi računa", nastavio je gospodin Stokton, "i on je propao, raspao se usled stresa i napetosti modernih vremena. Istrulio. Pokvario se. I bila je potrebna gomila novca", zastao je, pustivši da reči legnu - ako je on, Arnold Stokton, smatrao da je to bila gomila novca, onda nema sumnje da je bila gomila novca - "i desetak stručnjaka utrošilo je dosta vremena da ga restauriraju i srede. Odavde izložba ide u Ameriku, a onda na put oko sveta, tako da će možda nadahnuti nekog drugog malog siromašnog jadnika da osnuje vlastito carstvo komunikacija."
     Osvrnuo se unaokolo. Okrenuo se Džesiki, promrmljao: "Šta sada?"
     Pokazala je prema konopcu, koji je visio pored draperije.
     Gospodin Stokton je povukao konopac. Zavesa se nadula i rastvorila, otkrivši jedna stara vrata.
     ("Ne. Onaj", reče Klarens. "Pobogu! Jeste li slepi?")
     Izgledala su kao da su nekada bila vrata katedrale. Bila su visoka kao dva čoveka i dovoljno široka da kroz njih prođe poni. Izrezbaren u drvetu vrata, obojen u crveno i belo i pozlaćen, nalazio se neobičan anđeo. Zurio je u svet ispraznim srednjevekovnim očima.
     Gosti su rečito zanemeli. A zatim su zapljeskali.
     "Angelus!" Dor povuče Ričarda za rukav. "To je on! Ričarde, dođi!"
     Potrčala je prema pozornici.
     "Izvinite, gospodine", obrati se jedan stražar Ričardu. "Da li biste bili ljubazni da nam pokažete svoju pozivnicu?" reče drugi, čvrsto, ali diskretno uhvativši Ričarda za ruku. "Imate li kakve isprave?"
     "Ne", odvrati Ričard.
     Dor je već bila na pozornici. Ričard je pokušao da se oslobodi i krene za njom, nadajući se da će stražari zaboraviti na njega. Ali nisu.
     Pošto su konačno uspeli da obrate pažnju na njega, nameravali su da se odnose prema njemu kao što bi se odnosili i prema svakom drugom otrcanom, neopranom, delimično neobrijanom padobrancu. Stražar koji je držao Ričarda pojača stisak, promrmljavši: "To neće proći."
     Dor je zastala na pozornici, pitajući se kako da natera stražare da puste Ričarda. A onda je učinila jedinu stvar koju je uspela da smisli. Otišla je do mikrofona, popela se na prste i vrisnula, što je glasnije mogla, u javni razglas.
     Neverovatno je snažno bila u stanju da vrišti: taj je vrisak mogao, bez ikakvih veštačkih pomagala, da vam prođe kroz glavu poput nove električne bušilice sa pridodatom testerom za kosti. A pojačan...
     Jedna kelnerica ispustila je poslužavnik sa pićima. Glave su se okrenule. Šake su prekrile uši. Zamro je svaki razgovor. Ljudi su se zablenuli u pozornicu, zbunjeni i užasnuti.
     Ričard je to iskoristio. "Izvini", reče on ošamućenom stražaru, kada se otrgnuo i umakao. "Pogrešan London." Stigao je do pozornice, ščepao Dorinu ispruženu levu šaku. Desnom je dodirnula Angelusa, ogromna vrata katedrale. Dodirnula ih je i otvorila.
     Ovog puta niko nije ispustio piće. Bili su sleđeni, izbuljeni, potpuno ošamućeni - i na trenutak zaslepljeni. Angelus se otvorio, i svetlost, s druge strane vrata, preplavila je prostoriju zračenjem. Ljudi su oklevajući prekrili oči, potom ih ponovo otvorili i jednostavno ostali da bulje. Kao da je u sobi bio vatromet. Ne vatromet koji se koristi unutra, one čudne puzeće stvarčice koje prskaju i grozno smrde; čak ni vatromet koji se koristi u stražnjem dvorištu; već onaj industrijski, snažan vatromet koji dopire dovoljno visoko da predstavlja potencijalnu opasnost za avione; vatromet kojim se završava dan u Diznilendu ili onaj koji zadaje glavobolje vatrogascima na koncertima Pinka Flojda. Bio je to trenutak čiste magije.
     Publika je zurila, kao u transu, zapanjena. Jedini zvuk koji se čuo bilo je dahtanje, gotovo stenjanje kojim izražavaju zaprepašćenje ljudi što posmatraju vatromet: strahopoštovanje.
     A onda su jedan neuredan mladić i jedna musava devojka u ogromnoj kožnoj jakni zakoračili u taj lajt-šou i nestali. Vrata su se zatvorila za njima. Lajt-šou je bio završen.
     I sve je opet bilo normalno. Gosti, stražari i poslužitelji su zatreptali, zatresli svojim uglednim glavama i pošto su imali posla s nečim što je u potpunosti prevazilazilo njihovo iskustvo, složili su se, na neki način, bez reči, da se to jednostavno nikada nije dogodilo.
     Gudački kvartet ponovo je počeo da svira.
     Gospodin Stokton je krenuo, otresito klimajući glavom raznim poznanicima u prolazu.
     Džesika ode do Klarensa. "Šta", upita ona tiho, "oni stražari obezbeđenja rade ovde?"
     Dotični stražari stajali su među gostima, osvrćući se unaokolo kao da ni sami nisu bili sigurni šta tu traže.
     Klarens je upravo počeo da objašnjava šta stražari rade tu; a onda je shvatio da nema pojma. "Pobrinuću se za to", reče delotvorno Klarens.
     Džesika klimnu. Osmotrila je okupljene i dobroćudno stala da se osmehuje. Sve se odvijalo prilično dobro.

     Ričard i Dor ušli su u svetlost. A onda, iznenada, nastao je mrak i postalo je hladno; Ričard je zatreptao, ugledavši na mrežnjači zaostalu sliku svetlosti koja ga je gotovo oslepela: sablasno narandžasto-zelena svetlost koja je lagano bledela, kako su mu se oči privikavale na tamu koja ih je okruživala.
     Nalazili su se u nekoj ogromnoj dvorani, izdubljenoj u steni. Čelični stubovi, pocrneli i zarđali, pridržavali su krov, protezali su se u udaljenu tamu, možda miljama. Odnekud je mogao da čuje tiho pljuskanje vode: možda kakva fontana ili izvor. Dor ga je i dalje čvrsto držala za ruku.
     A u daljini, treperio je neki mali plamen. I još jedan. I još jedan. Bilo je to mnoštvo sveća, shvati Ričard. Idući prema njima između sveća, približavala se jedna visoka prilika odevena u jednostavnu belu odoru.
     Ta se prilika naizgled kretala polako, ali mora da je išla veoma brzo, jer je prošlo svega nekoliko sekundi pre nego što se obrela pred njima. Imala je zlatastu kosu i bledo lice. Nije bila mnogo viša od Ričarda, ali se pored nje osećao poput deteta. To nije bio muškarac. Nije bila ni žena. Prilika je bila prelepa.
     Imala je tihi glas. Rekla je: "Gospa Dor, zar ne?"
     Dor odvrati: "Da."
     Blag osmeh. Klimnula je prema njoj, gotovo ponizno. "Čast mi je da konačno upoznam vas i vašeg saputnika. Ja sam anđeo Islington."
     Imao je jasne i širom otvorene oči. Odora mu nije bila bela, kao što je to Ričard u prvi mah pomislio: kao da je bila istkana od svetlosti.
     Ričard nije verovao u anđele. Nikada nije verovao u anđele. Neka je proklet ako sada počne da veruje. Pa ipak, mnogo je lakše u nešto ne verovati kada ne gleda pravo u vas i ne izgovara vaše ime.
     "Ričard Mejhju", reče. "I vi ste dobrodošli ovde, u moje dvorane."
     Okrenuo se. "Molim vas", reče. "Sledite me."
     Ričard i Dor krenuše za anđelom. Sveće su se gasile za njima.

     Markiz de Karabas išao je kroz praznu bolnicu; polomljeno staklo i stari špricevi krckali su pod njegovim četvrtastim, crnim, motorciklističkim čizmama.
     Zakoračio je kroz dvostruka vrata koja su vodila do crnog stepeništa. Spustio se niz stepenice.
     Prošao je kroz tunele ispod zgrade, gadljivo zaobilazeći gomile nagomilanog đubreta. Prošao je pored tuševa i toaleta, sišao niz staro čelično stepenište, kroz močvarni deo; a onda je povukao i otvorio napola istrulela drvena vrata i ušao.
     Osvrnuo se unaokolo, izvršio inspekciju, sa odvratnošću, napola pojedenog mačeta i gomile žileta.
     Zatim je uklonio šut sa stolice i seo, smestivši se udobno, luksuzno, u vlazi podruma, te zatvorio oči.
     Konačno su se vrata podruma otvorila i ljudi uđoše.
     Markiz de Karabas otvori oči i zevnu. A onda uputi gospodinu Krupu i gospodinu Vandemaru ogroman osmeh.
     "Zdravo, momci", reče de Karabas. "Smatrao sam da je krajnje vreme da dođem ovamo i lično s vama popričam."









10.
     "Pijete li vino?" upitao je.
     Ručard klimnu.
     "Ja sam jednom probala malo vina", reče Dor. "Moj otac... On. Za večerom. Dozvolio nam je da probamo."
     Anđeo Islington podiže bocu. Ličila je na stonu bocu od brušenog stakla sa čepom. Ričard se zapitao da li je boca napravljena od stakla; prelamala je i odbijala svetlost sveća tako čudno. Možda je to bila neka vrsta kristala ili jedan veliki dijamant. Čak je činila da vino u njoj sija, kao da je napravljeno od svetlosti.
     Anđeo skinu vrh kristala i nasu inč tečnosti iz njega u čašu za vino. Bilo je to belo vino, ali nimalo slično nijednom koje je Ričard ikada video. Bacalo je unaokolo svetlost, nalik na sunčevu odraze u bazenu.
     Dor i Ričard sedeli su za drvenim stolom pocrnelim od starosti, na ogromnim drvenim stolicama, i ćutali.
     "Ovo vino", poče Islington, "ovo je poslednja boca. Dobio sam desetak boca od jednog od tvojih predaka."
     Pružio je čašu Dor, a onda nasuo još inč vina koje se presijavalo iz stone boce u drugu čašu. Učinio je to sa strahopoštovanjem, gotovo s ljubavlju, poput sveštenika koji obavlja kakav obred.
     "Bio je to dragi poklon. To je bilo pre, oh, trideset, četrdeset hiljada godina. U svakom slučaju, veoma davno."
     Dodao je čašu sa vinom Ričardu.
     "Pretpostavljam da biste me mogli optužiti da rasipam nešto što bi trebalo da čuvam", reče. "Ali tako retko primam goste. A ovde je teško."
     "Angelus..." promrmlja Dor.
     "Doputovali ste ovamo posredstvom Angelusa, da. Ali tim putem može se doći samo jednom." Anđeo podiže svoju čašu visoko, zureći u svetlost. "Pijte ga pažljivo", posavetova ih on. "Veoma je jako." Seo je za sto, između Ričarda i Dor. "Kada ga neko proba", reče sa čežnjom, "volim da zamišljam da, zapravo, proba sunčevu svetlost prohujalih dana." Podigao je čašu. "Zdravica: za negdašnju slavu."
     "Za negdašnju slavu", uglas rekoše Ričard i Dor. A onda, pomalo zabrinuto, probali su vino; pijucnuli su ga, ne otpili.
     "Neverovatno je", reče Dor.
     "Zaista jeste", reče Ričard. "Mislio sam da se staro vino pretvara u sirće kada se izloži vazduhu."
     Anđeo odmahnu glavom. "Ovo ne. Sve zavisi od vrste grožđa i mesta na kome je gajeno. Ova vrsta grožđa, avaj, nestala je kada je vinograd iščezao pod talasima."
     "Magično je", reče Dor, pijuckajuči tečnu svetlost. "Nikada nisam probala ništa slično."
     "I nikada više nećeš", reče Islington. "Nema više vina iz Atlantide."
     Ričard je zaustio da svom domaćinu kaže kako Atlantida nikada nije postojala, ali je onda shvatio da ne postoje ni anđeli, a kad smo već kod toga, većina njegovih iskustava iz poslednjih nekoliko dana takođe je bila nemoguća, te je ponovo zatvorio usta i opet pijucnuo vino.
     Od vina se osetio srećan. Nateralo ga je da razmišlja o nebu većem i plavljem od bilo koga koje je ikada video, zlatnom suncu koje počiva na nebu; svemu jednostavnijem, svemu mlađem od sveta koji je poznavao.
     Levo od njih nalazio se vodopad; bistra voda slivala se niz stenu i skupljala u kamenitom bazenu. Desno od njih stajali su vrata, smeštena između dva čelična stuba: vrata su bila od uglačenog kamena umetnutog u metal gotovo crne boje.
     "Vi zaista tvrdite da ste anđeo?" upita Ričard. "Hoću da kažem, zaista ste sreli Boga i sve ostalo?"
     Islington se popustljivo osmehnu. "Ništa ja ne tvrdim, Ričarde", reče. "Ali ja jesam anđeo."
     "Činite nam čast", reče Dor.
     "Ne. Vi ste meni učinili veliku čast što ste došli ovamo. Tvoj je otac bio dobar čovek, Dor, i moj prijatelj. Duboko me je ožalostila njegova smrt."
     "Rekao je... u svom dnevniku... rekao je da bi trebalo da dođem do vas. Rekao je da vama mogu verovati."
     "Preostaje mi samo da se nadam da mogu da zavredim to poverenje." Anđeo otpi malo vina. "London Ispod je drugi grad o kome sam se brinuo. Prvi je potonuo ispod talasa i ja ništa nisam mogao da preduzmem da to sprečim. Znam šta su to bol i gubitak. Saosećam s tobom. Šta bi želela da znaš?"
     Dor zastade. "Moju porodicu... pobili su ih gospodin Krup i gospodin Vandemar. Ali - ko je to naručio? Želim... želim da znam zašto."
     Anđeo klimnu. "Mnoge tajne pronađu put do mene", reče. Zatim se okrenu ka Ričardu. "A ti? Šta ti želiš, Ričarde Mejhju?"
     Ričard slegnu ramenima. "Želim da mi se vrati moj život. I moj stan. I moj posao."
     "To može da se dogodi", reče anđeo.
     "Aha. Kako da ne", odlučno odvrati Ričard.
     "Sumnjaš u mene, Ričarde Mejhju?" upita anđeo Islington. Ričard mu se zagleda u oči. Zurio je u oči stare kao sama Vaseljena: oči koje su videle kako se galaksije sažimaju iz zvezdane prašine.
     On odmahnu glavom.
     Islington mu se ljubazno osmehnu. "Neće biti jednostavno, i ti i tvoji saputnici suočićete se sa izvesnim teškoćama. Ali postoji način. Ključ za oba vaša problema." Ustao je, otišao do male police od kamena i dohvatio mali kip, jedan od nekoliko na polici. Bila je to crna statueta koja je predstavljala nekakvu životinju napravljenu od vulkanskog stakla. Anđeo je predade Dor.
     "Ovo će te bezbedno sprovesti kroz poslednju etapu tvog putovanja nazad do mene", reče. "Ostalo zavisi od tebe."
     "Šta želiš da uradimo?" upita Ričard.
     "Crni Redovnici su čuvari ključa", reče. "Donesite mi ga."
     "A ti ga možeš upotrebiti da saznaš ko je pobio moju porodicu?" upita Dor.
     "Nadam se", reče anđeo.
     Ričard iskapi vino. Osetio je da ga je zagrejalo, da kola njime. Imao je neko čudno osećanje da će, ako pogleda svoje prste, videti kako vino sija kroz njih. Kao da je bio sazdan od svetlosti...
     "Srećno", prošaputa anđeo Islington.
     Začulo se nekakvo šuštanje, kao kada vetar duva kroz izgubljenu šumu ili nalik na lepet snažnih krila.

     Ričard i Dor sedeli su na podu dvorane u Britanskom muzeju, zureći u izrezbarenu sliku anđela na vratima katedrale.
     Prostorija je bila u mraku i prazna.
     Prijem se odavno završio. Nebo napolju počelo je da rudi.
     Ričard ustade, zatim se sagnu i pomože Dor da ustane. "Crni Redovnici?" upita on.
     Dor klimnu.
     "Ljudi ili mesto?" upita on.
     "Ljudi."
     Ričard ode do Angelusa. Prešao je prstom niz njegovu oslikanu odoru. "Misliš li da on to stvarno može da učini? Da mi vrati moj život?"
     "Nikada nisam čula za tako nešto. Ali mislim da nas ne bi lagao. On je anđeo."
     Dor otvori šaku i zagleda se u mali kip Zveri.
     "Moj je otac imao jednog od ovih", reče ona.
     Spustila ga je duboko u jedan od džepova smeđe kožne jakne.
     "Pa", reče Ričard. "Nećemo se domoći ključa motajući se ovuda, je li tako?"
     Prođoše praznim hodnicima.
     "Šta ti znaš o tom ključu?" upita Ričard.
     "Ništa", odvrati Dor. Stigli su do glavnih vrata muzeja. "Čula sam za Crne Redovnike, ali nikada nisam imala ništa s njima."
     Dodirnula je staklena vrata, i ona se otvoriše.
     "Gomila kaluđera..." poče Ričard, zamišljeno. "Kladim se da bi nam oni, kada bismo im samo rekli da je to za jednog anđela, i to pravog, dali sveti ključ i dodali magični otvarač konzervi i zapanjujući zviždeći otvarač za boce, kao bonus iznenađenja." Počeo je da se smeje.
     "Dobro si raspoložen", primeti Dor.
     On srčano klimnu. "Idem kući. Ponovo će sve biti normalno. Ponovo dosadno. Ponovo divno."
     Ričard se zagleda u kamenito stepenište koje je vodilo do Britanskog muzeja i zaključi da je napravljeno da niz njega plešu Fred Aster i Džindžer Rodžers. Primetivši da nijedno od njih nije u blizini, on poče da silazi plešući, čineći ono što mu je bilo prijatno da zamišlja kako neverovatno uspešno oponaša Freda Astera koji pevuši neke od svojih poznatih pesama.
     Dor je stajala na vrhu stepeništa i s nevericom zurila u njega. A onda je stala da se kikoće, bespomoćno.
     Pogledao ju je i podigao svoj zamišljeni beli svileni cilindar.
     "Cvrc", izgovori Dor i osmehnu mu se.
     Ričard je uhvati za ruku i nastavi da pleše gore-dole po stepenicama. Dor je plesala mnogo bolje od Ričarda.
     U podnožju stepenica oni padoše, bez daha, iscrpljeni i kikoćući se, zagrljeni.
     Ričard oseti kako se njegov svet vrti.
     "Hajde da nađemo našeg telohranitelja", reče Dor.
     I oni se zajedno udaljiše pločnikom, povremeno se spotičući.

     "Šta", upita gospodin Krup, "želiš?"
     "Šta", upita markiz de Karabas, "svi žele?"
     "Mrtve stvari", odvrati gospodin Vandemar. "Rezervne zube."
     "Mislio sam da bismo možda mogli da se dogovorimo", reče markiz.
     Gospodin Krup poče da se smeje. Zvučalo je kao da neko povlači školsku tablu preko zida od odsečenih vrhova prstiju. "Oh, dragi markiže. Mislim da mogu u poverenju da izjavim, bez rizika da mi protivureči ijedna ovde prisutna strana, da ste potpuno sišli s uma po kome ste bili čuveni. Vi ste, ako mi dozvolite da budem vulgaran, potpuno poludeli."
     "Dovoljna je reč", reče gospodin Vandemar, koji je sada stajao iza markiževe stolice, "i odleteće mu s ramena pre no što kažete britva."
     Markiz snažno dunu u vrhove prstiju i stade da ih glanca o rever kaputa. "Uvek sam osećao", poveri im se on, "da je nasilje poslednje pribežište nesposobnih, a prazne pretnje konačno utočište veoma glupih."
     Gospodin Krup sevnu pogledom. "Šta ćeš ovde?" zasikta on.
     Markiz de Karabas se protegnu, poput kakve velike mačke: risa, možda, ili ogromnog crnog pantera. Na kraju protezanja on je stajao sa šakama duboko zavučenim u džepove.
     "Vi ste", poče on nehajno, "kako sam shvatio, gospodin Krup, sakupljač figurina iz dinastije T'ang."
     "Otkud to znate?"
     "Ljudi mi govore stvari. Meni se može prići." Markižev osmeh bio je čist, bezbrižan, bezazlen: osmeh čoveka koji vam prodaje polovna kola.
     "Čak i da jesam..." poče gospodin Krup.
     "Ako jeste", reče markiz de Karabas, "onda biste možda bili zainteresovani za ovo."
     Izvadio je jednu šaku iz džepa i pokazao je gospodinu Krupu.
     Do te večeri nalazila se u staklenoj vitrini u sefu jedne od vodećih londonskih trgovačkih banaka. Bila je poznata kao 'Duh jeseni (figura iz groba)'. Imala je oko osam inča: komad uglačane grnčarije. Bila je oblikovana, obojena i ispečena dok je Evropa još bila u mračnom dobu.
     Gospodin Krup zasikta, nevoljno, i posegnu za njom. Markiz je skloni izvan njegovog domašaja i prisloni na grudi.
     "Šta nas sprečava da je uzmemo? I razbacamo vaše komadiće po celom Podzemlju?" upita gospodin Krup. "Još nikada nismo raščerečili jednog markiza."
     "Jesmo", reče gospodin Vandemar. "U Jorku. U četrnaestom veku. Ekseter."
     "Nije bio markiz", primeti gospodin Krup. "Bio je Erl od Eksetera."
     "I markiz od Vestmorlenda", gospodin Vandemar bio je prilično zadovoljan sobom.
     Gospodin Krup frknu. "Šta nas sprečava da vas iseckamo u onoliko delića u koliko smo iseckali markiza od Vestmorlenda?" upita on.
     De Karabas izvuče i drugu šaku iz džepa. U njoj je držao mali čekić. Bacio je čekić u vazduh, poput barmena u filmu o spravljanju koktela, i uhvatio ga za dršku, tako da je čekić završio iznad porculanske figurine. "Oh, molim vas", reče on. "Bez daljnjih glupavih pretnji. Mislim da bih se bolje osećao kada biste obojica stali tamo."
     Gospodin Vandemar uputi jedan brzi pogled gospodinu Krupu, koji klimnu, jedva primetno. Vazduh je zatreperio, i gospodin Vandemar je stajao pored gospodina Krupa.
     Gospodin Krup se osmehivao poput lobanje. "Zaista sam poznat po tome što povremeno kupujem T'ang komade. Je li taj na prodaju?"
     "Mi ovde u podzemlju ne marimo mnogo za kupovinu i prodaju, gospodine Krupe. Trampa. Razmena. To tražimo. Ali da, zaista, ovaj poželjni mali komad jeste, nema sumnje, vredan."
     "Kažite svoju cenu", reče gospodin Krup.
     Markiz dozvoli sebi da odahne sa olakšanjem. "Prvo, tri odgovora na tri pitanja", reče on.
     Krup klimnu. "I obrnuto. Mi takođe dobijamo tri odgovora."
     "To je fer", reče markiz. "Drugo, bezbedan odlazak odavde. I pristajete da mi date bar sat prednosti."
     Krup žustro zaklima. "Pristajem. Postavite prvo pitanje." Nije skidao pogled sa kipa.
     "Prvo pitanje. Za koga radite?"
     "Oh, to je lako", odvrati gospodin Krup. "To je jednostavan odgovor. Radimo za svog poslodavca, koji želi da ostane anoniman."
     "Hm. Zašto ste pobili Dorinu porodicu?"
     "Po naređenju svog poslodavca", reče gospodin Krup čiji je osmeh svakog trenutka sve više podsećao na lisičji.
     "Zašto niste ubili Dor kada ste bili u prilici?"
     Pre nego što je gospodin Krup stigao da odgovori, gospodin Vandemar reče: "Moramo je sačuvati u životu. Ona je jedina koja može da otvori vrata."
     Gospodin Krup ošinu pogledom svog saradnika. "Tako je", primeti on. "Sve mu recite, samo napred?"
     "Želeo sam da i ja nešto kažem", promrmlja gospodin Vandemar.
     "U redu", reče gospodin Krup. "Dobili ste svoja tri odgovora, ma od kakve koristi da vam mogu biti. Moje prvo pitanje: zašto je štitite?"
     "Njen otac mi je spasao život", odvrati markiz. "Nikada mu nisam vratio dug. Više volim kada meni duguju."
     "Imam i ja jedno pitanje", reče gospodin Vandemar.
     "Kao i ja, gospodine Vandemare. Momak iz Gornjeg sveta, Ričard Mejhju. Zašto putuje s njom? Zašto ona to dozvoljava?"
     "Iz sentimentalnosti", odvrati markiz de Karabas.
     "A sada ja", reče gospodin Vandemar. "Na koji broj mislim?"
     "Molim?"
     "Na koji broj mislim", ponovi gospodin Vandemar. "Nalazi se između jedan i mnogo", dodade on u želji da mu pomogne.
     "Sedam", odgovori markiz.
     Gospodin Vandemar klimnu, zadivljen.
     Gospodin Krup zausti: "Gde je..." ali markiz odmahnu glavom. "O-ho-ho", reče on. "Postajemo pohlepni."
     Nastupio je trenutak potpune tišine, u memljivom podrumu. A onda voda poče da kaplje, larve zašuškaše, a markiz reče: "Sat prednosti, ne zaboravite."
     "Svakako", reče gospodin Krup.
     Markiz de Karabas baci figurinu gospodinu Krupu koji je željno uhvati, poput narkomana koji hvata plastičnu kesicu ispunjenu belim prahom sumnjivog porekla.
     A onda, ni ne osvrnuvši se, markiz napusti podrum.
     Gospodin Krup stade da razgleda pomno figurinu, prevrćući je po rukama, nalik na Dikensovog sveštenika iz Starinskog putujućeg pozorišta. S vremena na vreme zapalacao bi jezikom poput zmije.
     "Oh, divno, divno", prošaputa on. "Zaista je iz T'ang dinastije. Hiljadu dve stotine godina stara; najlepše grnčarske figurine ikada napravljene na ovoj zemlji. Ovu je stvorio Kai Lung, najbolji od grnčara: ne postoji još jedna takva. Osmotri boju pocakline; to osećanje razmera; život..." Osmehivao se poput bebe; taj nevini osmeh delovao je izgubljeno i zbunjeno na licu gospodina Krupa. "Dodaje malo čuda i lepote svetu."
     A onda se iscerio, suviše široko, i primakao lice figurini, te joj smrskao zubima glavu, otkidajuči i žvaćući, gutajući komade. Njegovi zubi mleli su porculan u fini prah koji mu je osuo donji deo lica.
     Likovao je uništavajući, predajući se tome čudnim ludilom i nekontrolisanom krvožednošću lisice u kokošarniku.
     A onda, kada nije ostalo ničeg osim prašine, okrenuo se gospodinu Vandemaru. Izgledao je neobično dobre volje, gotovo opušten. "Šta smo rekli koliku prednost mu dajemo?"
     "Jedan sat."
     "Mmmm. A koliko je prošlo?"
     "Šest minuta."
     Gospodin Krup pognu glavu. Pređe prstom preko brade, te oliza prah gline sa vrhova prstiju.
     "Krenite za njim, gospodine Vandemare", reče gospodin Krup. "Potrebno mi je još malo vremena da uživam u ovoj izuzetnoj prilici."

     Lovac ih je čula kako silaze niz stepenice. Stajala je u senci, prekrštenih ruku, u istom pložaju u kome su je ostavili.
     Ričard je ne baš prigušeno pevušio.
     Dor se neobuzdano kikotala. Zastala bi i opomenula Ričarda da bude tiši. A onda bi ponovo počela da se kikoće.
     Prošli su pored Lovca, a da je nisu uopšte primetili.
     Izišla je iz senke i rekla: "Nije vas bilo osam sati." Izrekla je to kao činjenicu, bez pokude ili znatiželje.
     Dor trepnu. "Nije mi izgledalo tako dugo."
     Lovac ništa ne odvrati.
     Ričard joj se neodređeno osmehnu. "Zar te ne zanima šta se dogodilo? Pa, ovako, presreli su nas gospodin Krup i gospodin Vandemar. Na nesreću nismo imali telohranitelja. Ipak sam im pokazao svoje."
     Lovac izvi obrvu. "Zavidim ti na tvom bokserskom umeću", reče ona hladno.
     Dor se zakikota. "Šali se. U stvari - ubili su nas."
     "Kao stručnjak za okončanje telesnih funkcija", poče Lovac, "moram vam protivusloviti. Nijedno od vas nije mrtvo. Ali mi se čini da ste oboje veoma pijani."
     Dor isplazi jezik svom telohranitelju. "Glupost. Jedva da sam liznula. Tolicko."
     Podigla je dva prsta da pokaže koliko je beznačajno to 'tolicko' bilo.
     "Bili smo na prijemu", reče Ričard, "i videli smo Džesiku i pravog anđela i dobili malog crnog i vratili se ovamo."
     "Popili smo samo malo", uporno je nastavljala Dor. "Starog, starog pića. Pićence. Malecno. Gotovo da ga i nije bilo."
     Počela je da štuca. Ponovo se zakikotala. Štucanje ju je prekinulo, i ona iznenada sede na platformu.
     "Mislim da smo malo pod gasom", reče Dor trezno.
     Zatim zatvori oči i poče svečano da hrče.

     Markiz de Karabas trčao je podzemnim prolazima kao da ga gone svi psi Pakla. Gacao je kroz šest inča duboku sivu vodu reke Tiburn, reke dželata, držao se mraka u kanalizaciji od cigala ispod Park Lejna, na putu ka Bakingemskoj palati. Trčao je već sedamnaest minuta.
     Trideset stopa ispod Marbl Arča, zastao je. Kanalizacija se račvala u dve grane.
     Markiz de Karabas je potrčao levim ogrankom.
     Nekoliko minuta kasnije, kanalizacijom je prošao gospodin Vandemar. Kada je stigao do račvanja i on je zastao na nekoliko trenutaka, njušeći vazduh. Zatim je i on krenuo levim ogrankom.

     Lovac je spustila besvesno telo Ričarda Mejhjua na gomilu slame, zastenjavši. On se zakotrljao kroz slamu, rekao nešto nerazumljivo i nastavio da spava.
     Spustila je Dor u slamu pored njega, ali nežnije. Zatim je čučnula pored Dor, u mračnim štalama ispod zemlje, na mrtvoj straži.

     Markiz de Karabas bio je iscrpljen. Oslonio se o zid tunela i zagledao se u stepenice ispred sebe. Zatim je izvukao zlatan džepni sat i pogledao koliko je sati. Prošlo je trideset pet minuta od kada je pobegao iz podruma bolnice.
     "Je li već prošao sat?" upitao je gospodin Vandemar.
     Sedeo je na stepenicama ispred markiza, čisteći nožem nokte.
     "Ni približno", zadahta markiz.
     "Mislio sam da jeste", reče gospodin Vandemar.
     Došlo je do podrhtavanja u svetu, i gospodin Krup se obreo iza markiza de Karabasa. Još je imao prah na bradi.
     De Karabas je zurio u gospodina Krupa. Okrenuo se da pogleda gospodina Vandemara. A onda je sasvim spontano počeo da se smeje.
     Gospodin Krup se osmehnu. "Nalazite da smo smešni, markiže, zar ne? Izvor zabave. Nije li tako? Sa našom lepom odećom i našom preopširnošću..."
     Gospodin Vandemar promrmlja: "Ja nemam preopšir..."
     "...i našim budalastim ponašanjem. A možda i jesmo smešni." Gospodin Krup podiže tada jedan prst i zamaha njime prema de Karabasu. "Ali ne smete nikada pomisliti", nastavi on, "da samo zato što je neko smešan, markiže, nije i opasan."
     Gospodin Vandemar hitnu svoj nož u markiza, snažno i precizno. Pogodio ga je balčakom u slepoočnicu. Pogođeni je zakolutao očima, a kolena mu pokleknuše.
     "Preopširnost", reče gospodin Krup. "To je kada u govoru obilaziš oko nečega. Digresija. Blagoglagoljivost."
     Gospodin Vandemar podiže markiza de Karabasa, uhvativši ga za pojas, i stade da ga vuče uz stepenice, tako da mu je glava udarila po svakom pređenom stepeniku.
     Gospodin Vandemar klimnu. "Baš sam se pitao", izusti on.

     Znao je da ih čeka. Sa svakim tunelom niz koji je sišao, sa svakim skretanjem, svakim ogrankom, osećao je sve veću hitnju i težinu. Znao je da je tamo. Osećanje predstojeće katastrofe pojačavalo se sa svakim korakom.
     Trebalo je da mu lakne kada je zaokrenuo za poslednji ugao i ugledao je kako stoji, uokvirena u tunelu, i čeka ga. Umesto toga osećao je samo užasan strah.
     U njegovom snu bila je velika poput sveta. Nije bilo ničeg osim te zveri, čiji su se bokovi pušili. Polomljena koplja i krhotine starog oružja virile su joj ih kože. Na rogovima je bilo osušene krvi isto kao i na kljovama. Bila je neizmerno velika i zla.
     A onda je jurnula.
     Podigao je šaku (ali to nije bila njegova šaka) i hitnuo koplje u to stvorenje.
     Video joj je oči, crvene, opake i likujuće, dok su lebdele prema njemu, i sve to u deliću sekunde koji je prerastao u sićušnu večnost. A onda se stuštila na njega...
     Voda je bila hladna i pogodila je Ričarda u lice poput silovitog udarca. Otvorio je oči i stao da se bori za vazduh.
     Lovac ga pogleda s visine. Držala je veliku drvenu kofu. Bila je prazna.
     Podigao je jednu ruku. Kosa mu je bila mokra. Otrao je vodu iz očiju i stresao se.
     "Nisi morala to da uradiš", reče Ričard. Ukus u ustima bio mu je kao da ih je nekoliko sitnih životinja koristilo kao toalet, pre nego što su se pretvorila u nešto neodređeno zeleno. Pokušao je da ustane, ali je ponovo seo. "Oooh", objasni on.
     "Kako tvoja glava?" upita Lovac, profesionalno.
     "Bivala je i bolje", odvrati Ričard.
     Lovac dohvati drugu drvenu kofu - ova je bila puna vode - i stade da je vuče preko poda štale. "Ne znam šta ste pili", reče ona. "Ali mora da je bilo jako."
     Lovac zamoči šaku u kofu i stade da prska Dorino lice vodom. Dor zatrepta.
     "Nije ni čudo što je Atlantida potonula", promrmlja Ričard. "Ako su se svi ovako osećali ujutro, to je onda verovatno za njih bilo olakšanje. Gde smo to mi?"
     Lovac još jednom poprska Dorino lice. "U štalama jednog prijatelja", reče ona.
     Ričard se osvrnu unaokolo. Mesto je zaista pomalo ličilo na štalu. Pitao se da li je za konje - koja bi to vrsta konja živela ispod tla? Na zidu je bio naslikan nekakav crtež: slovo S (ili je to možda bila zmija - Ričard nije umeo da kaže) okruženo sa sedam zvezda.
     Dor oprezno ispuži ruku prema svojoj glavi i probno je dodirnu, kao da nije bila sigurna šta bi tamo mogla naći. "Ooh", izusti ona gotovo šapatom. "Hrama mu i Luka. Jesam li mrtva?"
     "Nisi", odgovori Lovac.
     "Šteta."
     Lovac joj pomože da se osovi na noge. "Pa", primeti Dor pospano, "upozorio nas je da je jako."
     A onda se Dor potpuno razbudila, i to veoma brzo. Zgrabila je Ričarda za rame, pokazala na crtež na zidu, ono zmijoliko S sa zvezdama koje su ga okruživale. Zadahtala je i za sav svet je u tom trenutku ličila na mišića koji je upravo shvatio da se probudio među mačkama.
     "Serpentina!" reče ona Ričardu i Lovcu. "To je Serpentinina kresta. Ričarde, ustani! Moramo da bežimo... pre nego što otkrije da smo ovde..."
     "Da li misliš", upita jedan suvi glas sa praga, "da možeš ući u Serpentininu kuću, a da Serpentina to ne zna, dete?"
     Dor ustuknu ka drvenom zidu štale. Drhtala je. Ričard shvati, kroz dobovanje u glavi, da nikada do tada nije video Dor uplašenu.
     Serpentina je stajala na vratima. Na sebi je imala beli kožni korset i visoke, bele, kožne čizme, kao i ostatke nečega što je ličilo na davnašnju svileno-čipkanu, konfekcijsku, belu venčanicu, a sada bilo u dronjcima, prljavo i iscepano. Nadnosila se nad svima njima: ćuba kose, koja je počela da joj sedi, češala je dovratak. Imala je oštre oči, a usta su joj predstavljala okrutnu crtu na carskom licu.
     Gledala je Dor kao da je užasan strah smatrala obaveznim; kao da ne samo da je bila naviknuta na strah, već ga je sada i očekivala, čak joj se i dopadao.
     "Priberi se", reče Lovac.
     "Ali ona je Serpentina", zacvile Dor. "Od sedam Sestara."
     Serpentina nagnu glavu, kao da se klanja. A zatim napusti dovratak. Iza nje se nalazila neka mršava žena ozbiljnog lica i dugačke tamne kose, u crnoj haljini skupljenoj u tankom struku. Žena ništa ne reče.
     Serpentina ode do Lovca.
     "Lovac je davno radila za mene", reče Serpentina. Ispružila je beli prst i nežno pomilovala Lovčev smeđi obraz, izražavajući tim gestom posedništvo i naklonost. A zatim: "Uspela si bolje od mene da očuvaš svoj izgled, Lovče."
     Lovac obori pogled.
     "Njeni prijatelji su i moji prijatelji, dete", reče Serpentina. "Ti si Dor."
     "Jesam", odvrati Dor suvih usta.
     Serpentina se okrenu ka Ričardu. "Šta si ti?" upita ona ravnodušno.
     "Ričard", odvrati Ričard.
     "Ja sam Serpentina", reče ona graciozno.
     "Toliko sam shvatio", odvrati Ričard.
     "Čeka vas hrana", reče Serpentina, "ako poželite da prekinete post."
     "Oh, Bože, ne", učtivo zastenja Ričard.
     Dor ništa ne reče. I dalje je stajala leđima oslonjena o zid, i dalje je pomalo podrhtavala, poput lista na letnjem povetarcu. "Šta ima za jelo?" upita Lovac.
     Serpentina pogleda ženu sa strukom ose na dovratku. "Šta?" upita ona.
     Žena se osmehnu najledenijim osmehom koji je Ričard ikada video na ljudskom licu. Zatim reče: "Kajgana jaja na oko ukiseljena jaja srnetina sa karijem kiseli lukčići haringe u marinatu dimljene haringe usoljene haringe gulaš od pečurki usoljena šunka punjeni kupus pečena ovčetina sa krompirom pihtije..."
     Ričard zausti da je zamoli da prestane, ali bilo je suviše kasno. Odjednom mu je strašno pozlilo.
     Poželeo je da ga neko pridrži, da mu kaže kako će sve biti u redu, da će se uskoro osećati bolje; da mu neko da aspirin i čašu vode, i da ga vrati u krevet. Ali niko to nije učinio; a njegov krevet sada je bio iz drugog života. Odagano je mučninu sa lica i šaka vodom iz kofe. Zatim je isrpao usta. A potom je, malo se zanoseći, krenuo za četiri žene na doručak.

     "Dodaj mi pihtije", reče Lovac punih usta.
     Serpentinina trpezarija nalazila se, kako se činilo, na najmanjoj platformi podzemne železnice koju je Ričard video. Bila je dugačka otprilike dvanaest stopa, a najveći deo tog prostora zauzimao je trpezarijski sto. Sto je bio prekriven belim damastnim stolnjakom i po njemu je bio raspoređen srebrni servis za ručavanje. Bio je pretrpan smrdljivom hranom. Najgore su smrdela ukiseljena jaja od prepelice, pomisli Ričard.
     Koža mu je bila lepljiva, imao je osećaj da su mu oči pogrešno umetnute, dok mu je lobanja odavala opšti utisak da je za dva do tri broja premala.
     Na nekoliko stopa od njih prošao je voz podzemne železnice; vetar koji je izazvao njegov prolazak zahvatio je sto. Buka od njegovog prolaska prošla je Ričardu kroz glavu poput usijanog noža kroz mozak. Ričard zastenja.
     "Tvoj junak nije u stanju da izdrži vino, koliko vidim", ravnodušno primeti Serpentina.
     "Nije on moj junak", reče Dor.
     "Bojim se da jeste. Naučiš da prepoznaš taj tip. Nešto u očima, možda." Okrenula se prema ženi u crnom, koja je, kako se ispostavilo, bila neka vrsta majordoma. "Nešto okrepljujuće za gospodina."
     Žena se osmehnu stisnutim usnama i otkliza.
     Dor se posluži jelom od pečuraka. "Veoma smo vam zahvalni na svemu ovome, gospo Serpentina", reče ona.
     Serpentina frknu nosem. "Samo Serpentina, dete. Nemam ja vremena za blesave titule. Znači, ti si Portikova najstarija devojka."
     "Da."
     Serpentina umoči prst u slani sos u kome se nalazilo, kako se činilo, nekoliko malih jegula. Olizala je prst i s odobravanjem klimnula. "Nisam imala vremena za tvog oca. Sve te gluposti oko ujedinjena Podzemlja. Trice i gluposti. Budalast čovek. Samo je tražio nevolje. Poslednji put kada sam videla tvog oca, rekla sam mu da ću ga, ako se ikada vrati ovamo, pretvoriti u slepog crva." Okrenula se prema Dor. "Uzgred budi rečeno, kako ti je otac?"
     "Mrtav je", odvrati Dor.
     Serpentina je delovala krajnje zadovoljno. "Vidiš?" izusti ona. "Upravo o tome ti govorim."
     Dor ništa ne reče.
     Serpentina uhvati nešto u svojoj kosi. Kratko je to proučavala, zatim je smrskala između kažiprsta i palca i bacila na platformu. Potom se okrenula prema Lovcu, koja je uništavala malo brdo ukiseljenih haringi. "Znači, ti si Zverolovac?" primeti ona.
     Lovac klimnu punim ustima.
     "Biće ti, razume se, potrebno koplje", reče Serpentina.
     Žena sa strukom ose sada je stajala pored Ričarda, držeći mali poslužavnik. Na poslužavniku se nalazila mala čaša sa nekom napadno smaragdnom tečnošću. Ričard je zurio u nju, a onda je pogledao Dor.
     "Šta to hoćete da mu date?" upita Dor.
     "Ništa što će ga povrediti", odvrati Serpentina, ledenim osmehom. "Vi ste gosti."
     Ričard iskapi zelenu tečnost koja je imala ukus timijana, peperminta i zimskih jutara.
     Osetio je kako mu klizi niz grlo i već se spremio da je spreči da se ponovo vrati. Duboko je udahnuo vazduh i shvatio, ne bez iznenađenja, da ga glava više ne boli.
     I da je mrtav gladan.

     Stari Bejli nije posedovao urođeni smisao za humor. Uprkos ovom nedostatku, nije prestajao da priča viceve. Vicevi koje je uporno pričao bili su nedotupavne, preterano dugačke priče koje je trebalo da se završe igrama reči, ali ih je Stari Bejli zaboravljao kada bi do njih stigao.
     Jedina publika koja je slušala viceve Starog Bejlija sastojala se od male skupine uhvaćenih ptica koje su, naročito vrane grakuše, gledale na njegove priče kao na dubokomislene i filozofske parabole koje sadrže neko pronicljivo i sveobuhvatno viđenje toga šta znači biti ljudsko biće, i jedino su one, zapravo, s vremena na vreme, tražile da im ispriča koju od svojih priča.
     "U redu, u redu, u redu", govorio je Stari Bejli. "Prekinite me ako ste ovu već čuli. Jedan čovek uđe u bar. Ne, nije to bio čovek. To je bila šala. Izvinite. Bio je konj. Konj... ne... komad žice. Tri komada vrpce. Tako je. Tri komada vrpce uđoše u bar."
     Jedna ogromna stara vrana grakuša odgaka pitanje.
     Stari Bejli se počeša po bradi, a potom slegnu ramenima. "Jednostavno one to rade. To je vic. U vicu mogu da hodaju. Zatražila je piće za sebe i po jedno za svoje prijatelje. A barmen reče: mi ovde ne služimo komadiće vrpce. Jednom od tih komada vrpce. I tako. Vrpca se vraća svojim prijateljima i kaže im da ovde ne služe komade vrpce. A pošto je to vic, onda i srednji učini isto, od njih tri, shvatate, a potom se poslednji doseti, sveže se oko srednjeg i izvuče jedan njegov kraj skroz napolje. I naruči piće."
     Vrana grakuša ponovo mudro zagakta.
     "Tri pića. Tako je. A barmen kaže, nisi li ti jedan od onih komada vrpce? A on kaže, komad vrpce, on kaže, ne. Ja sam samo zakrpa. A barmen razume 'prpa' i poslu ih pićem. Igra reči. Shvataš. Prpa, zakrpa. Veoma, veoma smešno.
     Čvorci su se učtivo oglasali. Vrane grakuše zaklimale su glavama, a onda ih nakrenule na jednu stranu. Potom najstarija vrana odgaka nešto Starom Bejliju.
     "Još jedan. Nisam ja nepresušni izvor veselja, znate. Pustite me da razmislim..."
     Iz šatora dopre neka buka. Duboka, pulsirajuća buka, poput udaranja udaljenog srca. Stari Bejli pohita u svoj šator. Buka je dolazila iz starog drvenog sanduka u kome je Stari Bejli čuvao stvari koje je naročito cenio. Otvorio je sanduk.
     Buka postade mnogo jača.
     Povrh blaga Starog Bejlija nalazila se mala srebrna kutija. Posegao je čvornovatom šakom i dohvatio je. Crvena svetiljkica ritmički je pulsirala i svetlela u njoj, poput otkucaja srca, i prodirala kroz srebrni filigranski rad i kroz pukotine i kopče.
     "On je u nevolji", reče Stari Bejli.
     Najstarija vrana grakuša odgrakta pitanje.
     "Markiz", odvrati Stari Bejli. "U velikoj je nevolji."

     Ričard je već napola bio počistio drugi tanjir za doručak kada Serpentina odgurnu svoju stolicu od stola. "Mislim da mi je bilo dosta da izigravam ljubaznu domaćicu", reče ona. "Dete, mladiću, do viđenja. Lovče..." zastala je. Zatim je prešla prstom nalik na kandžu duž Lovčeve vilice. "Lovče, uvek si ovde dobrodošla."
     Klimnula im je poput kakve kraljice, ustala i udaljila se, u pratnji svog batlera sa strukom ose.
     "Trebalo bi da krenemo", reče Lovac. Ustala je od stola, isto je učinila i Dor, a Ričard ih je manje voljno sledio.
     Išli su hodnikom koji je bio suviše uzak da bi mogli stupati naporedo. Popeli su se uz neke kamene stepenice. Prešli su preko železnog mosta u mraku, dok su vozovi podzemne tutnjali ispod njih. Zatim su ušli u nešto što je ličilo na beskrajnu mrežu podzemnih komora, koje su smrdele na vlagu i raspadanje, od cigala, kamena i vremena.
     "To ti je stara šefica, a? Izgleda prilično fina", reče Ričard Lovcu.
     Lovac ništa ne odvrati.
     Dor, koja je bila nekako povučena, reče: "Kada u Podzemlju žele da nateraju decu da se lepo ponašaju, kažu im: 'Budi dobar, ili će te Serpentina odneti.'"
     "Oh", izusti Ričard. "I ti si radila za nju, Lovče?"
     "Radila sam za svih Sedam sestara."
     "Mislila sam da ne govore jedna s drugom, oh, bar trideset godina", reče Dor.
     "Sasvim je moguće. Ali onda su još govorile."
     "Koliko si stara?" upita Dor. Ričardu bi milo što ju je to pitala; on se nikada ne bi usudio.
     "Stara sam kao moj jezik", odvrati lovac, "i nešto starija od mojih zuba."
     "U svakom slučaju", poče Ričard, glasom osobe čiji je mamurluk prošao i koja zna da je, negde iznad njih, nekome divan dan, "to je bilo sasvim u redu. Dobra hrana. I niko nije pokušao da nas ubije."
     "Sigurna sam da će se to promeniti što dan bude više odmicao", sasvim ispravno primeti Lovac. "U kom pravcu su Crni Redovnici, gospo?"
     Dor zastade i usredsredi se.
     "Idemo prema reci", reče ona. "Ovamo."

     "Je li se osvestio?" upita gospodin Krup.
     Gospodin Vandemar bocnu markiževo opruženo telo dugačkim prstom. Jedva da je disao. "Nije još, gospodine Krupe. Mislim da sam ga slomio."
     "Morate biti pažljiviji sa svojim igračkama, gospodine Vandemare", reče gospodin Krup.









11.
     "Šta ti želiš?" upita Ričard Lovca.
     Njih troje išli su obalom podzemne reke. Ričard je s poštovanjem posmatrao sivu vodu kako promiče i kovitla se, tu nadohvat. Ovo nije bila reka u koju možeš da upadneš i ponovo iz nje iziđeš. To je bila druga vrsta reke.
     "Posle?"
     "Ovaj", reče on. "Ja pokušavam da se vratim u stvarni London i svom starom životu. Dor želi da otkrije ko je pobio njenu porodicu. Šta ti želiš?"
     Vukli su se duž obale, korako po korak, sa Lovcem na čelu.
     Ništa nije odgovorila.
     Reka je usporila i ulila se u malo podzemno jezero. Išli su pored jezera, njihove svetiljke odslikavale su se u crnoj vodi, a odrazi su bili zamrljani rečnom maglom.
     "Šta, dakle?" upita Ričard. Nije očekivao da će dobiti bilo kakav odgovor.
     Lovčev glas bio je tih i moćan. Nije zastala. "Borila sam se u kanalizaciji ispod Njujorka sa velikim, slepim, belim, kraljevskim aligator. Bio je dugačak trideset stopa, utovio se od otpadaka u kanalizaciji i žestoko se borio. Nadjačala sam ga i ubila. Oči su mu bile poput ogromnih perli u tami."
     Njen glas sa čudnim naglaskom odjekivao je podzemljem, udvojen u magli.
     "Borila sam se protiv medveda koji se šepurio gradom ispod Berlina. Ubio je hiljadu ljudi, i kandže su mu bile smeđe i crne od stogodišnje sasušene krvi, ali je pokleknuo preda mnom. Šaputao je reči na ljudskom jeziku dok je umirao."
     Magla je nisko počivala iznad jezera. Ričard je zamišljao da može da vidi stvorenja o kojima je govorila, bele obrise koji se uvijaju u isparenjima.
     "U podzemnom gradu Kalkute postojao je tigar. Ljudožder, veličanstven i ogorčen, veličine omanjeg slona. Tigar je ugledan protivnik. Savladala sam ga golim rukama."
     Bacio je pogled na Dor. Pomno je slušala Lovca: ni ona sve ovo nije znala.
     "Pogubiću i londonsku Zver. Kažu da joj je koža načičkana mačevima, kopljima i noževima koje su u nju zaboli oni koji su pokušali i nisu uspeli. Njene kljove su žileti, a kopita munje.
     Ubiću je, ili ću umreti pri tom pokušaju."
     Oči su joj sijale dok je razmišljala o svojoj lovini. Rečna izmaglica pretvarala se u debelu žutu maglu.
     Negde u blizini tri puta se oglasilo zvono, zvuk koji se preneo preko vode.
     Postajalo je svetlije. Ričard je mislio da vidi obrise zgrada svuda oko sebe. Žuto-zelena magla postala je gušća: imala je ukus pepela i čađi hiljadu urbanih godina. Lepila im se za svetiljke, prigušujući njihov sjaj.
     "Šta je ovo?" upita on.
     "Londonska magla", reče Lovac.
     "Ali nestala je pre mnogo godina, zar nije tako? Akt o čistom vazduhu, i sve to?" Ričard se setio kljiga o Šerloku Holmsu iz svog detinjstva. "Kako su je ono zvali?"
     "Supa od graška", odvrati Dor. "Londonska znamenitost. U Gornjem svetu nema je već, oh, ima tome četrdeset godina. Mi ovde dole imamo njene duhove. Mmm. Ne duhove. Više kao odjeke."
     Ričard je udahnuo pramen žuto-zelene magle i počeo da kašlje.
     "To ne zvuči baš dobro", primeti Dor.
     "Magla mi je ušla u grlo", reče Ričard.
     Tle je postajalo lepljivije, blatnjavije: usisavalo je Ričardova stopala u hodu.
     "Malo magle nikada nikom nije naudilo", reče on kako bi samog sebe razuverio.
     Dor ga pogleda krupnim, vilinskim očima. "Bila je jedna 1952. za koju se smatra da je pobila četiri hiljade ljudi."
     "Ljudi odavde?" upita on. "Iz Londona Ispod?"
     "Tvojih ljudi", reče Lovac.
     Ričard je bio spreman da u to poveruje. Pomišljao je na to da prestane da diše, ali magla je postajala sve gušća. Tle je bivalo sve kašastije. "Ne razumem. Zašto vi ovde dole imate magle, kada ih mi nemamo?"
     Dor se počeša po nosu. "Postoje mehurići prohujalog vremena u Londonu, u kojima stvari i mesta ostaju isti, poput mehurića u ćilibaru", objasni ona. "U Londonu postoji pregršt vremena, i ono mora nekuda da ode, ne biva svo odjednom utrošeno."
     "Možda sam još mamuran", uzdahnu Ričard. "To gotovo da je imalo smisla."

     Opat je znao da će ovaj dan doneti hodočasnike. Znanje je bilo deo njegovih snova; okruživalo ga je, poput tame. I tako je taj dan postao dan iščekivanja, što je, dobro je to znao, bilo greh: trenutke treba iskusiti; čekanje je bilo greh kako protiv vremena koje je tek trebalo da dođe, tako i protiv trenutaka koje čovek upravo potcenjuje.
     Pa ipak, čekao je. Tokom svakodnevnih službi, za vreme njihovih oskudnih obroka, Opat je pomno osluškivao, čekajući da se zvono oglasi, čekajući da sazna ko i koliko.
     Uhvatio je sebe kako se nada čistoj smrti. Poslednji hodočasnik potrajao je skoro godinu dana, blebetava, vrišteća stvar. Opat svoju slepoću nije smatrao ni blagoslovom ni kletvom: ona je jednostavno bila to što jeste; ali ipak je bio zahvalan što nije mogao da vidi lice tog jadnog stvorenja. Brat Džet, koji se starao o toj spodobi, još se budio noću, vrišteći, jer je pred očima video njegovo izobličeno lice. Zvono se oglasilo kasno po podne, tri puta. Opat se nalazio u kapeli, na kolenima, razmišljajući o njihovoj odgovornosti. Ustao je i otišao do hodnika gde je ostao da čeka.
     "Oče?" Glas je pripadao bratu Fuliginusu.
     "Ko čuva most?" upita ga opat. Imao je iznenađujuće dubok i melodičan glas za tako starog čoveka.
     "Brat Sabl", stiže odgovor iz tame.
     Opat ispruži ruku, ščepa mladićev lakat i krenu pored njega, lagano, hodnicima opatije.

     Nije bilo čvrstog tla; nije bilo jezera. Gacali su i pljeskali kroz neku vrstu močvare i žutu maglu.
     "Ovo je", izjavi Ričard, "odvratno." Ulazilo mu je kroz cipele, napadalo sokne i mnogo se prisnije upoznavalo s njegovim prstima nego što je to Ričardu prijalo.
     Ispred njih nalazio se most, izdizao se iz močvare, i jedna prilika, odevena u crno, čekala je u podnožju mosta. Na sebi je imala crnu mantiju dominikanskog sveštenika. Koža joj je bila boje starog mahagonija. Bio je visok čovek i držao je drveni štap iste visine kao i on sGm.
     "Odmah da ste stali!" doviknu im on. "Recite mi svoja imena i položaje."
     "Ja sam gospa Dor", reče Dor. "Ja sam Portikova kćer, od Kuće Luka."
     "Ja sam Lovac. Ja sam njen telohranitelj."
     "Ričard Mejhju", reče Ričard. "Mokar."
     "I vi želite da prođete?"
     Ričard istupi napred. "Da, zapravo, želimo. Došli smo po ključ."
     Kaluđer ništa ne reče. Podigao je štap i nežno gurnuo njime Ričarda u grudi. Ričard izgubi tle pod nogama i završi u blatnjavoj vodi (ili, da budemo još tačniji, vodenom blatu).
     Kaluđer sačeka nekoliko trenutaka da vidi hoće li se Ričard podići i nasrnuti. Ričard to nije učinio.
     Ali jeste Lovac.
     Ričard je ustao iz blata i stao prvi put da posmatra, otvorenih usta, borbu štapovima.
     Kaluđer je bio dobar. Bio je krupniji od Lovca, i Ričard je podozrevao da je i jači. Lovac je, s druge strane, bila brža od kaluđera.
     Drveni štapovi su se sudarali i fijukali kroz sumaglicu.
     Kaluđerov štap ostvari iznenandi kontakt s Lovčevim trbuhom. Posrnula je kroz blato. Prišao joj je - suviše blizu, kada je shvatio da je to bila samo finta, i njen ga štap opauči, snažno i precizno, sa unutrašnje strane kolena, tako da noge više nisu mogle da izdrže njegovu težinu.
     "Dosta!" doviknu neki glas sa mosta.
     Lovac se povuče za korak. Stajala je pored Ričarda i Dor.
     Krupni kaluđer ustade iz blata. Usna mu je krvarila. Duboko se naklonio Lovcu, a zatim otišao do podnožja mosta.
     "Ko su oni, brate Sabl?" doviknu glas.
     "Gospa Dor, kćerka gospodara Portika, od Kuće Luka; Lovac, njen telohranitelj, i Ričard Mejhju Mokri, njihov saputnik", odvrati brat Sabl, kroz modre usne. "Pobedila me je u poštenoj borbi, brate Fuliginuse."
     "Pusti ih da se popnu", reče glas.
     Lovac ih povede uz most. Na vrhu mosta čekao ih je drugi kaluđer: brat Fuliginus. Bio je mlađi i sitniji od onog prvog koga su sreli, ali odeven na isti način. Koža mu je bila tamno, bakarno smeđa.
     Bilo je još u crno odevenih prilika, na granici vidljivosti, dalje u žutoj magli. Još Crnih Redovnika, nagađao je Ričard.
     Drugi kaluđer zurio je u njih troje trenutak, a onda reče:
     "Kada okrenem glavu, možeš ići kuda želiš.
     Kada je ponovo okrenem, ostaješ dok ne istruneš.
     Ja nemam lice, ali živim ili umirem
     zbog svojih krivih zuba - ko sam ja?"
     Dor iskorači jedan korak. Oblizala je usne i napola zatvorila oči. "Kada okrenem glavu..." ponovi ona mozgajući naglas. "Krivi zubi... ići kuda..." A onda joj se licem razli osmeh. Zagledala se u brata Fuliginusa. "Ključ", reče ona. "Odgovor je, ključ"
     Iz žute magle iskorači jedan veoma star čovek i oprezno krenu prema njima, držeći se svojom čvornovatnom šakom za kameni bok mosta. Zastao je kada je stigao do brata Fuliginusa. Oči su mu bile mlečnobele, zadebljale od katarakta. Ričardu se svideo na prvi pogled.
     "Koliko ih je?" upitao je mlađeg muškarca, dubokim glasom.
     "Troje, oče opate."
     "A da li je jedno od njih nadjačalo prvog čuvara kapije?"
     "Da, oče opate."
     "A da li je jedno od njih tačno odgovorilo na pitanje drugog čuvara kapije?"
     "Jeste, oče opate."
     "Znači, preostaje još jedno da se suoči sa kušnjom ključa. Pusti njega ili nju da istupi."
     Dor zausti: "Oh, ne."
     Lovac reče: "Dozvolite da ja zauzmem njegovo mesto. Ja ću se suočiti sa kušnjom."
     Kada je Ričard bio mali, odveli su ga na školsko putovanje u lokalni zamak. Sa ostalim drugovima iz razreda popeo se uz mnogobrojne stepenike do najviše tačke u zamku, u jednu delimično razrušenu kulu. Zbili su se na vrhu, dok im je učitelj pokazivao ceo predeo koji se prostirao ispod.
     Čak i u tim godinama, Ričard nije baš najbolje podnosio visinu. Čvrsto se uhvatio za ogradu, čvrsto zatvorio oči i trudio se da ne gleda.
     Učitelj im je kazao da od vrha kule do podnožja brda nad kojim se ova nadnosila ima tri stotine stopa. Takođe im je kazao da bi peni, ispušten sa vrha kule, posedovao dovoljno snage da probije čovekovu lobanju u podnožju brda.
     Te je noći Ričard ležao u krevetu, zamišljajući peni kako pada snagom metka ili munje. I dalje je to bio običan peni, ali kakav ubilački peni, kada bi pao...
     Kušnja.
     Peni je pao na Ričarda. Bio je to jedan od takvih penija.
     "Stani malo", reče on. "Povuci se. Mmmm: kušnja. Neko je imao spremno iskušenje za njih. Neko ko se nije borio tamo dole u blatu, i nije morao da odgovori na zagonetku..."
     Buncao je. Čuo je sebe kako bunca, i nije ga bilo briga.
     "Ta vaša kušnja", upita on opata. "Kakva je? Je li to ona vrsta kušnje kao kada idete u posetu prilično nezgodnom postarijem rođaku ili ona više liči na zavlačenje šake u vrelu vodu da bi se videlo kako brzo može da zguli kožu?"
     "Ovuda", reče opat.
     "Ne želite njega", reče Dor. "Uzmite jednu od nas."
     "Došlo vas je troje. Postoje tri ispita. Svako od vas se suočava sa po jednim: to je pošteno", reče opat. "Ako prođe kušnju, vratiće vam se."
     Laki povetarac malo je rasterao maglu. Ostale tamne prilike bile su, kao što je Ričard pretpostavio, ostali Crni Redovnici. Svaki redovnik držao je samostrel. Svi samostreli bili su upereni u Ričarda, Lovca ili Dor. Zbili su redove, odsekavši Ričarda od Lovca i Dor.
     "Mi tražimo ključ..." reče Ričard.
     "Da", reče opat.
     "Za jednog anđela", objasni Ričard.
     "Da", reče opat. Pružio je jednu ruku i pronašao pregib ruke brata Fuliginusa.
     Ričard spusti glas. "Slušajte, ne možete reći 'ne' jednom anđelu, naročito to ne možete učiniti vi mantijaši... Zašto jednostavno ne preskočimo tu kušvnju? Kada biste mi ga lepo predali, mogao bih da im kažem da sam prošao kroz proveru."
     Opat je počeo da se spušta niz luk mosta. U podnožju su se nalazila otvorena vrata. Ričard ga je sledio. Ponekada ništa ne možete da učinite.
     "Kada je naš red osnovan, poveren nam je ključ. To je jedna od najsvetijih i najmoćnijih relikvija. Moramo ga predati, ali samo onome ko prođe kroz kušnje i dokaže da ga je vredan."
     Išli su krivudavim uskim hodnicima, i Ričard je za sobom ostavljao trag vlažnog blata.
     "Ako ne prođem kušnju, onda nećemo dobiti ključ, je li tako?"
     "Nećete, sine moj."
     Ričard je na trenutak o tome razmišljao. "Mogu li kasnije da se vratim da ponovo pokušam?"
     Brat Fuliginus se nakašlja.
     "Ne baš, sine moj", reče opat. "Ako bi do toga došlo, sva je verovatnoća da bi ti bilo..." zastao je, a onda nastavio, "sasvim svejedno. Ali ne uzbuđuj se, možda ćeš ti biti taj koji će osvojiti ključ, a?"
     U njegovom glasu osećalo se neko sablasno razuveravanje, koje je bilo užasnije od bilo kog pokušaja zaplašivanja.
     "Vi biste me ubili?"
     Opat je zurio ispred sebe mlečnimplavo očima. U glasu mu se osećao izvestan prekor. "Mi smo sveti ljudi", reče on. "Ne, kušnja će te ubiti."
     Sišli su niz stepenice i ušli u nisku prostoriju nalik na kriptu sa neobično ukrašenim zidovima.
     "A sada", reče opat. "Osmehni se!"
     Začulo se električno zujanje blica fotoaparata koji je zaslepeo Ričarda na trenutak. Kada je ponovo mogao da vidi, brat Fuliginus spustio je izubijani stari polaroid i stao da izvlači fotografiju.
     Redovnik je sačekao da se razvije, a onda ju je prikucao na zid.
     "Ovo je naš zid sa onima koji nisu uspeli", uzdahnu opat, "kako bismo bili sigurni da nijedan od njih neće biti zaboravljen. To je takođe naš teret: spomenik."
     Ričard je zurio u lica. Nekoliko polaroida, dvadeset do trideset fotografija, nekoliko sepija otisaka i dagerotipija; a posle njih, skice urađene olovkom i vodenim bojicama, kao i minijature. Protezale su se duž celog jednog zida. Redovnici su se ovim bavili veoma dugo.

     Dor je drhtala. "Tako sam glupa", promrmljala je. "Trebalo je da znam. Nas troje. Nije uopšte trebalo da dođem pravo ovamo."
     Lovčeva glava pomerala se s jedne na drugu stranu. Uočila je položaje svih redovnika, svakog samostrela; procenila je kakvi su izgledi da, kao prvo, prebaci Dor preko ivice mosta, nenaoružana, zatim da pretrpi samo manje povrede, i na kraju da zadobije ozbiljnu povredu, ali da Dor prođe samo sa manjima. Sada je ponovo procenjivala. "A šta bi uradila drugačije da si znala?" upita ona.
     "Kao prvo, ne bih njega dovela ovamo. Pronašla bih markiza."
     Lovac nagnu glavu na jednu stranu. "Ti mu veruješ?" upita ona, otvoreno, i Dor je znala da misli na de Karabasa, a ne na Ričarda.
     "Da", odvrati Dor. "Manje više, ja mu verujem."
     Dor je tek dva dana imala pet godina. Pijaca se održavala u vrtovima u Kevu toga dana, i otac ju je poveo sa sobom; bio je to poklon za rođendan. Njena prva pijaca.
     Nalazili su se u kući leptirova, okruženi krilima svetlih boja, providnim stvorenjima gotovo bez težine, koja su je zanela i zadivila, kada je otac čučnuo pored nje.
     "Dor?" pozvao ju je. "Polako se okreni i pogledaj tamo, pored vrata."
     Okrenula se i pogledala. Jedan tamnoputi čovek u velikom kaputu, crne kose privezane u dugačak rep, stajao je pored vrata, razgovarajući sa blizancima zlatne kože, jednim mladim muškarcem i jednom mladom ženom. Mlada žena je plakala, onako kako odrasli plaču, potiskujući to u sebi koliko god mogu i mrzeći što ipak prodire na ivicama, čineći ih ružnim i smešnim.
     Dor se ponovo vratila leptirovima.
     "Jesi li ga videla?" upitao je njen otac.
     Klimnula je.
     "To je markiz de Karabas", rekao je on. "On je prevarant i varalica i verovatno pomalo i čudovište. Ako se ikada nađeš u nevolji, obrati se njemu. On će te zaštititi, devojko. Mora."
     Dor je ponovo pogledala tog čoveka. Držao je šake na ramenima blizanaca i izvodio ih iz prostorije; ali pogledao je preko ramena, dok je odlazio, i namignuo joj.
     Redovnici koji su ih okruživali bili su tamni duhovi u magli. Dor podiže glas. "Izvini, brate", pozva ona brata Sabla. "Šta će se dogoditi s nama ako naš prijatelj, koji je otišao po ključ, ne uspe?"
     Napravio je korak prema njima.
     "Otpratićemo vas odavde i pustiti vas da odete."
     "A šta će biti s Ričardom?" upita ona.
     Videla je kako je tužno, neopozivo zavrteo glavom ispod kapuljače.
     "Trebalo je da dovedem markiza", reče Dor; i zapita se gde li je on i šta radi.

     Markiz de Karabas bio je razapet na velikoj drvenoj konstrukciji u obliku slova X koju je gospodin Vandemar sklepao od nekoliko starih paleta, jednog dela stolice, drvene kapije i nečeg što je ličilo na točak kola. Takođe je upotrebio veliku kutiju zarđalih eksera. Gospodin Vandemar se popeo uz lestvice, vukući celu konstrukciju za sobom.
     "Još malo više", doviknu gospodin Krup, koji se nalazio dole na tlu. "Malo ulevo. Da. Tako je. Predivno."
     Prošlo je dosta vremena od kada nikoga nisu razapeli.
     Noge i ruke markiza de Karabasa bile su raširene u obliku širokog slova X. Ekseri su mu prolazili kroz šake i stopala. Takođe je konopcem bio privezan oko struka. Bio je, u svakom praktičnom pogledu, u nesvesti.
     Cela konstrukcija klatila se u vazduhu, počivajući na nekoliko konopaca, u prostoriji koja je nekada služila kao bolnička kafeterija.
     Dole na tlu, gospodin Krup je prikupio veliku gomilu oštrih predmeta, od žileta, kuhinjskih noževa do ostavljenih skalpela i lanceta, i velikog broja zanimljivih stvari koje je gospodin Vandemar pronašao u negdašnjem stomatološkom krilu. Bio je tu čak i jedan žarač iz kotlarnice.
     "Zašto ne pogledate kako mu je, gospodine Vandemare?" upita on.
     Gospodin Vandemar ispruži čekić i postavi tučak markizu ispod brade. Zatim mu podiže njime bradu.
     Markiževi kapci zatreptaše i otvoriše se. Duboko je udahnuo vazduh i pljunuo skerletnu pljuvačku gospodinu Vandemaru u lice.
     "Nevaljalko", reče gospodin Krup, prekorno.
     Vežbe u gađanju bile su mnogo zabavnije kada su mete bile budne.

     Čajnik je pomamno ključao. Ričard je posmatrao ključalu vodu i pitao se šta će s njom. Mašta je mogla da ga snabde velikim brojem odgovora.
     Nijedan nije bio tačan.
     Ključalu vodu sipali su u lonac u koji je brat Fuliginus potom dodao tri kašičice čaja. Tečnost koja je na taj način dobijena sipana je iz lonca kroz cediljku za čaj u tri porculanske šolje.
     Opat je podigao slepu glavu, omirisao vazduh, nasmešio se. "Prvi deo kušnje ključa", reče on, "jeste fina šolja čaja. Šećera?"
     "Ne, hvala", zabrinuto reče Ričard.
     Brat Fuliginus dodao je malo mleka u čaj i pružio Ričardu šolju i tanjirić.
     "Je li otrovan?" upita on.
     Opat se umalo nije uvredio. "Blagi Bože, nije."
     Ričard srknu čaj koji je manje više imao ukus čaja. "Ali ovo je deo kušnje?"
     Brat Fuliginus uze opatove šake i spusti među njih šolju sa čajem.
     "Na neki način. Volimo da iskušenicima ponudimo šolju čaja pre nego što počnu. To je deo kušnje za nas. Ne za tebe." Opat je srknuo svoj čaj i blaženi osmeh razli se njegovim drevnim licem. "Prilično dobar čaj, kada se sve uzme u obzir."
     Ričard spusti svoju šolju. "Da li biste imali nešto protiv", upita on, "da nastavimo kušnju?"
     "Uopšte ne", reče opat. "Uopšte ne."
     Ustao je. Njih trojica uputiše se prema vratima, na suprotnom kraju prostorije.
     "Da li..." Ričard zastade, pokušavajući da odgonetne šta je to pokušavao da pita. Zatim reče: "Postoji li išta što biste mogli da mi kažete o toj kušnji?"
     Opat odmahnu glavom.
     Zaista nije imalo šta da se kaže: odvodio je iskušenike do vrata. Zatim bi sačekao, sat ili dva. Zatim bi se vratio unutra i uklonio ostatke iskušenika iz kapele i pokopao ih u komorama. Ponekad ne bi bili mrtvi, mada ne biste mogli nazvati živim ono što bi od njih ostalo. O tim nesrećnicima Crni Redovnici starali su se što su bolje umeli.
     "U redu", reče Ričard. I osmehnu se. "Povedi, Mekdafe."
     Brat Fuliginus povuče reze na vratima. Otvorila su se sa treskom, nalik na dvostruki pucanj. Otvorio ih je širom.
     Ričard prođe kroz njih.
     Brat Fuliginus gurnu vrata i zatvori ih za njim, pa ponovo stavi reze na mesto.
     Odveo je opata nazad do stolice i ponovo mu stavio šolju sa čajem među šake. Opat je pijuckao čaj i tišini. A onda reče: "'Navali, Megdafe' glasi, u stvari. Ali nisam imao srca da ga ispravim. Zvučao mi je kao veoma fini mladić."









12.
     Ričard Mejhju išao je niz podzemnu platformu.
     Nije prepoznavao stanicu. Bila je to jedna od stanica linije Distrikt: na znaku je pisalo CRNI Redovnici
     Platforma je bila prazna. Negde je tutnjao podzemni voz, terajući sablasni vetar niz platformu, koji je razbacao primerak Sana, jedan list ovamo, drugi onamo, ženske grudi i nepristojne reči razletele su se i pale sa platforme na šine.
     Ričard je gledao s jedne na drugu stranu.
     A onda je seo na klupu i stao da čeka da se nešto dogodi.
     Ništa se nije dogodilo.
     Počešao se po glavi i osetio izvesnu mučninu.
     Začuše se koraci na platformi. Podigao je pogled: pored njega je prolazilo jedno dete predivnog izgleda, a za ruku ga je držala žena koja je izgledala kao njegova veća, starija verzija. Pogledale su ga, a potom, namerno, skrenule pogled.
     "Ne približavaj mu se, Melani", posavetovala je žena devojčicu, čujnim šapatom.
     Melani pogleda Ričarda, zabuljivši se u njega onako kako to deca imaju običaj da rade, bez imalo nelagodnosti ili ustezanja. A onda je ponovo pogledala majku. "Zašto takvi ljudi žive?" znatiželjno je upitala.
     "Nemaju petlje da sve okončaju", objasnila joj je majka.
     Melani je rizikovala da još jednom pogleda Ričarda. "Patetično", izjavila je.
     Udaljile su se niz platformu i ubrzo nestale.
     Pitao se nije li mu se sve ovo samo pričinilo. Pokušao je da se seti zašto stoji na ovoj platformi. Da li čeka voz podzemne? Kuda se uputio?
     Nije znao.
     Sedeo je. Da li sanja? Opipao je tvrdo plastično sedište ispod sebe šakama, lupnuo po platformi blatnjavim cipelama (odakle to blato?), dodirnuo svoje lice... Ne. Ovo nije bio san. Gde god da se nalazio, bilo je stvarno.
     Čudno se osećao: odvojen, potišten i užasno, čudno tužan.
     Neko sede pored njega. Ričard nije podigao pogled, nije okrenuo glavu.
     "Zdravo", obrati mu se jedan poznati glas. "Kako si, Dik? Jesi li dobro?"
     Ričard podiže pogled. Osetio je kako mu se lice bora u osmeh, a nada ga pogađa poput udarca u grudi. "Geri?" upita on, uplašeno. A potom: "Ti možeš da me vidiš?"
     Geri se isceri. "Oduvek si bio šaljivdžija", primeti on. "Smešan čovek, smešan."
     Geri je na sebi imao odelo i kravatu. Bio je sveže izbrijan i svaka dlaka bila je na svom mestu. Ričard shvati kako on mora da izgleda: blatnjav, neobrijan, izgužvan...
     "Geri? Ja... slušaj, znam kako mora da izgledam. Mogu to da objasnim." Trenutak je razmišljao. "Ne... ne mogu. Zapravo, ne."
     "Sve je u redu", reče Geri. Glas mu je bio umirujući, razuman. "Misam siguran kako da ti ovo kažem. Pomalo je uvrnuto." Zastao je. "Slušaj", poče on da objašnjava. "Ja, zapravo, nisam ovde."
     "Da, jesi", reče Ričard.
     Geri odmahnu glavom, saosećajno. "Ne", reče. "Nisam. Ja sam ti. Razgovaraš sGm sa sobom."
     Ričard se neodređeno pitao nije li ovo jedna od Gerijevih šala.
     "Možda će ovo..." reče Geri. Podigao je šake do lica, stao da upire, da gnječi, oblikuje. Lice mu se ponašalo poput plastelina.
     "Je li ovako bolje?" upita osoba koja je bila Geri, glasom koji je bio zloslutno poznat. Ričard je znao to lice. Brijao ga je skoro svakog dana tokom nedelje od kada je završio školu. Prao je zube, cedio bubuljice i povremeno želeo da više liči na Toma Kruza, Džona Lenona ili...
     Bilo je to njegovo lice.
     "Sediš na stanici Crnih Redovnika i sada je špic", reče onaj drugi Ričard. "Razgovaraš sGm sa sobom. A znaš šta kažu za ljude koji razgovaraju sami sa sobom. Upravo si počeo da se pomalo približavaš zdravom razumu."
     A vlažan, blatnjav Ričard zurio je u lice čistog, lepo obučenog Ričarda, te reče: "Ne znam ko si niti šta pokušavaš. Ali nisi baš mnogo ubedljiv: čak ni ne ličiš na mene."
     Znao je da laže.
     Njegovo drugo ja tužno se osmehnu i zavrte glavom.
     "Ja sam ti, Ričarde. Ja sam ono što je još ostalo od tvog zdravog razuma..." Onaj drugi Ričard zurio je u njega, netremice. "Usredsredi se! Pogledaj ovo mesto, pokušaj da vidiš ljude, pokušaj da vidiš istinu... trenutno si bliži stvarnosti nego što si prethodnih nedelju dana bio..."
     "Ovo je sranje", reče Ričard, otresito, očajno.
     Ričard zavrte glavom, ali pogleda po platformi. Nešto je zatreperilo u uglu njegovog vidnog polja.
     Sledio je to, pokrećući glavu, ali je nestalo.
     "Pogledaj", prošaputao je njegov dvojnik, glasom koji je Ričard i te kako dobro poznavao.
     Stajao je na praznoj, slabo osvetljenoj platformi, jednom usamljenom mauzoleju.
     A onda...
     Buka i svetlost pogodiše ga poput udara munje.
     Stajao je na stanici Crnih redovnika, usred špica. Ljudi su hitali pored njega: zbrka buke i svetla, čovečanstva koje je polako napredovalo.
     Voz je čekao u stanici. Ričard ugleda sebe u odrazu prozora.
     Ovako je izgledao:
     Izgledao je poput ludaka. Imao je jednonedeljnu bradu. Hrana mu se skorila oko usta i u bradi. Na jednom oku nedavno je zaradio masnicu, a gnojni, veliki, crveni čir rastao mu je sa strane na nosu. Bio je prljav, prekriven skorelom crnom prljavštinom koja mu je ispunila pore i ustalila se ispod njegovih noktiju. Oči su mu bile crvene i zamagljene. Kosa mu je bila zamršena.
     Bio je ludi beskućnik koji je stajao na platformi prepune stanice podzemne, usred špica.
     Zario je lice duboko u šake.
     Kada je podigao lice, ljudi je nestalo. Platforma je ponovo bila u mraku, i on je bio sam.
     Jedna šaka pronađe njegovu, zadrža je i potom stisnu. Ženska šaka. Mogao je da namiriše poznati parfem.
     Onaj drugi Ričard sedeo je s njegove leve strane. Džesika mu je sedela s desne, držeći ga za ruku, gledajući ga. Nikada ranije nije video taj izraz na njenom licu.
     "Džes?" upita on.
     Džesika odmahnu glavom. Pustila je njegovu šaku. "Bojim se da nisam ta", reče ona. "I dalje sam ti. Ali moraš me saslušati, dragi. Sada si najbliži stvarnosti u..."
     "Vi, ljudi, stalno ponavljate: najbliži stvarnosti, najbliži zdravom razumu, ne znam šta vi..." Zastao je. Nešto mu se vratilo, tada. Pogledao je drugu verziju sebe, ženu koju je nekada voleo. "Je li ovo deo kušnje?" upita on.
     "Kušnje?" upita Džesika. Izmenila je zabrinuti pogled sa onim drugim Ričardom koji nije bio on.
     "Da. Kušnje. Crnih Redovnika koji žive ispod Londona", reče Ričard. Kada je to izgovorio, postalo je još stvarnije. "Postoji ključ koji moram nabaviti za tog anđela po imenu Islington. Ako mu nabavim ključ, on će me vratiti kući..." Usta su mu se osušila, te je zaćutao.
     "Čuješ li ti samoga sebe", primeti onaj drugi Ričard. "Zar ti nije jasno koliko sve to smešno zvuči?"
     Džesika je izgledala kao da se susteže da ne zaplače. Oči su joj sijale. "Ti ne prolaziš ni kroz kakvu kušnju, Ričarde. Ti - imaš neku vrstu nervnog sloma. Od pre nekoliko nedelja. Mislim da si jednostavno pukao. Raskinula sam našu veridbu - ponašao si se prethodno tako čudno. Kao da si bio neka druga osoba, ja - nisam mogla s tim da iziđem na kraj... A onda si nestao..." Suze počeše da joj se slivaju niz obraze, i ona zaćuta kako bi izduvala nos u maramicu.
     Zatim poče da govori onaj drugi Ričard. "Lutao sam, sGm i lud, ulicama Londona, spavajući pod mostovima, jedući hranu iz kanti za otpatke. Drhtao sam tako izgubljen i sGm. Mrmljao sam sebi u bradu, razgovarao sa nepostojećim ljudima..."
     "Veoma mi je žao, Ričarde", reče Džesika. Plakala je, lice joj je bilo izobličeno i neprivlačno. Maskara je počela da joj se cedi, a nos joj je bio crven.
     Nikada je nije video toliko povređenu, te shvati da žarko želi da preuzme na sebe njen bol.
     Ričard posegnu prema njoj, u pokušaju da je zagrli, uteši, razuveri, ali svet je skliznuo, uvrnuo se i promenio...
     Neko se saplete o njega.
     Ležao je ničice na platformi, za vreme špica. Jedna strana lica bila mu je lepljiva i hladna. Podigao je glavu sa tla. Ležao je u bari vlastitog povraćanja. Bar se nadao da je njegovo.
     Prolaznici su sa odvratnošću zurili u njega ili bi posle jednog treptaja oka prestali da ga gledaju.
     Obrisao je lice, pokušao da ustane, ali nije mogao da se seti kako. Ričard poče da cvili. Čvrsto je zatvorio oči i nije ih otvarao.
     Kada ih je otvorio, posle trideset sekundi, jednog sata, ili jednog dana, platforma je bila u polumraku.
     Uspravio se na noge. Unaokolo nije bilo nikoga.
     "Imali koga?" pozva on. "Pomozite mi. Molim vas."
     Geri je sedeo na klupi, posmatrajući ga.
     "Šta, zar ti je još potreban neko ko će ti govoriti šta da radiš?" Geri ustade i ode do mesta na kome je Ričard stajao. "Ričarde", reče on sa hitnjom u glasu. "Ja sam ti. Jedini savet koji ti mogu dati jeste ono što sGm sebi govoriš. Samo što si možda suviše uplašen da bi slušao."
     "Ti si ja", reče Ričard, ali on u to više nije verovao.
     "Dodirni me", reče Geri.
     Ričard pruži šaku: njegova se šaka zabi u Gerijevo lice, zgnječivši ga i izobličivši, kao da je gurao u toplu žvakaću gumu. Ričard nije osećao ništa u vazduhu oko svoje šake.
     Izvukao je šaku iz Gerijevog lica.
     "Vidiš?" upita Geri. "Ja nisam ovde. Sve što postoji jesi ti, hodaš gore-dole po platformi, razgovaraš sGm sa sobom, pokušavajući da smogneš hrabrosti da..."
     Ričard nije nameravao bilo šta da kaže; ali usta su mu se pomicala, i on začu svoj glas: "Pokušavajući da skupim hrabrosti da učinim - šta?"
     Jedan dubok glas dopre kroz zvučnik. "Londonski javni orevoz želi da se izvini zbog kašnjenja. Do koga je došlo zbog nesreće na stanici Crni Redovnici."
     "Da učiniš to", reče Geri. "Da postaneš nesrećni slučaj na stanici Crni Redovnici. Da sve okončaš. Tvoj život je bez radosti, bez ljubavi, prazan, nemaš prijatelja..."
     "Imam tebe", prošaputa Ričard.
     Geri odmeri Ričarda iskrenim pogledom. "Mislim da si ti odbačen", reče on.
     "Imam Dor, Lovca i Anastaziju."
     Geri se osmehnu. Bio je to osmeh pun sažaljenja, i povredio je Ričarda više od bilo čega drugog. "Sami izmišljeni prijatelji? Imali smo običaj da ti se smejemo u kancelariji zbog onih trolova. Sećaš li ih se? Na tvom radnom stolu." Nasmejao se.
     I Ričard je počeo da se smeje. Sve je ovo bilo suviše užasno: nije mu preostalo ništa drugo nego da se smeje.
     Posle izvesnog vremena prestao je da se smeje.
     Geri zavuče šaku u džep i izvuče jednog trola. Imao je purpurnu kosu i nekada je stajao na Ričardovom monitoru. "Evo ti", reče Geri. Bacio je Ričardu trola.
     Ričard je pokušao da ga uhvati. Pružio je šake, ali trol je pao kroz njih kao da i nisu bile tu.
     Ričard se spustio na šake i kolena, tražeći trola. Tada mu se učinilo, kao da je to bio jedini delić njegovog stvarnog života koji je imao: da ako bi samo uspeo da povrati trola, možda bi mogao sve da povrati...
     Blesak.
     Ponovo je bio špic. Voz je isporučio stotine ljudi, i stotine drugih pokušale su da se ukrcaju, a Ričard je bio na šakama i kolenima, šutirali su ga i gurali svakodnevni putnici. Neko mu je stao na prste, bio je težak. Prodorno je vrisnuo i gurnuo prste u usta, poput deteta koje se opeklo. Imali su loš ukus.
     Nije ga bilo briga. Ugledao je trola na ivici platforme, udaljene desetak stopa.
     Puzao je, lagano, na sve četiri, kroz gomilu, preko platforme. Ljudi su ga psovali; smetao im je; udarali su ga. Nikada mu nije palo na pamet da deset stopa može predstavljati tako veliko rastojanje. Čuo je nečiji kreštavi glas kako se kikoće, i zapitao se ko bi to mogao biti. Bilo je to uznemirujuće kikotanje, ružno i čudno. Pitao se kakva je osoba mogla tako da se kikoće. Progutao je knedlu i kikotanje je prestalo, i tada mu bi jasno.
     Jedna postarija žena popela se u voz, i dok je to radila, stopalom je odgurnula crvenokosog trola dole u tamu, dole u pukotinu između voza i platforme.
     "Ne", izusti Ričard. I dalje se smejao, čudno, ošamučujuće, ali suze su mu pekle oči, slivale mu se niz obraze. Protrljao je oči šakama, od čega su ga još više pekle.
     Blesak.
     Platforma je ponovo bila napuštena i u mraku.
     Uspravio se na noge i prevalio nesigurnim korakom nekoliko poslednjih stopa do ivice platforme.
     Mogao je da ga vidi dole na šinama, pored treće, one koja je bila u pogonu: mala crvena mrlja. Njegov trol.
     Pogledao je ispred sebe: na zidu s druge strane šina bili su zalepljeni veliki posteri. Ti posteri reklamirali su kreditne kartice, patike i odmor na Kipru. Dok je gledao, reči stadoše da se uvrću i menjaju.
     Nove poruke:
     OKONČAJ SVE - glasila je jedna.
     OSLOBODI SE BEDE.
     BUDI MUŠKARAC - UBIJ SE.
     DOŽIVI DANAS KOBNI UDES.
     On klimnu. Razgovarao je sGm sa sobom. Posteri, zapravo, nisu to govorili. Da. Razgovarao je sGm sa sobom; i bilo je vreme da posluša.
     Začuo je voz, nije bio daleko, približavao se stanici.
     Stisnuo je zube, počeo da se ljulja napred nazad, kao da ga i dalje udaraju svakodnevni putnici, iako je bio sGm na platformi.
     Voz mu se približavao. U tom trenutku shvatio je koliko bi malo napora bilo potrebno da se prekine bol, da se zauvek odagna sav bol.
     Gurnuo je šake duboko u džepove i duboko udahnuo. Bilo bi tako lako. Trenutak bola, a onda bi sve bilo gotovo i sređeno...
     Napipao je nešto u džepu. Osetio pod prstima: nešto glatko, tvrdo, grubo, okruglo.
     Izvukao je to iz džepa: kvarcna perla.
     A onda se setio kako ju je podigao. Nalazio se na suprotnoj strani Najts Bridža. Poticala je iz Anastezijine ogrlice.
     Odnekud, u svojoj glavi ili iz nje, pomislio je da je čuo kako mu pacov-devojka kaže: "Ričarde. Izdrži."
     On klimnu i vrati perlu nazad u džep. Ostao je da stoji na platformi i čeka da voz dođe. Došao je, usporio, zaustavio se.
     Vrata voza se šišteći otvoriše.
     Vagon je bio pun mrtvaca; svih vrsta mrtvaca. Bilo je svežih leševa presečenih grla i sa rupama od metaka u slepoočnicama. Bilo je starih, sasušenih tela. Bilo je obešenih leševa, prekrivenih paučinom, i mrljavih, kancerogenih stvari koje su se klatile u svojim sedištima. Svaki leš izgledao je, koliko se moglo naslutiti, kao da je završio od vlastite ruke.
     Bilo je tu muških leševa i ženskih leševa.
     Ričard pomisli da je negde video neka od tih lica, zakucana na jedan dugačak zid; ali više nije mogao da se seti gde, nije mogao da se seti kada.
     Vagon je zaudarao na mrtvačnicu na kraju dugog toplog leta tokom koga je oprema zamrzivača zauvek otkazala.
     Ričard više nije imao pojma ko je; nije imao pojma šta jeste, a šta nije istina; niti da li je hrabar ili kukavica, lud ili pri zdravoj pameti.
     Ali je znao šta mu valja činiti. Ušao je u voz.
     I sva svetla se pogasiše.

     Reze su uklonjene. Bučni odjeci odzvanjali su prostorijom. Vrata koja su vodila u malu kapelu najednom se otvoriše, propustivši unutra svetlost svetiljke iz hodnika.
     Bila je to mala prostorija sa visokom lučnom tavanicom. Srebrni ključ visio je na vrpci, zavezanoj za najvišu tačku tavanice. Promaja izazvana otvaranjem vrata zaljuljala je ključ napred-nazad, a zatim ga je lagano zavrtela, prvo na jednu, a potom na drugu stranu.
     Opat je držao brata Fuliginusa za ruku, i njih dvojica uđoše u kapelu, jedan pored drugoga. A onda opat pusti bratovljevu ruku i reče: "Uzmi telo, brate Fuliginuse."
     "Ali. Ali oče..."
     "Šta je bilo?"
     Brat Fuliginus se spusti na jedno koleno. Opat je mogao da čuje prelaženje prstiju preko tkanine i kože. "Nije mrtav."
     Opat uzdahnu. Strašno je bilo to i pomisliti, bio je svestan toga, ali iskreno je smatrao da je bilo mnogo humanije kada bi odmah umrli. Ovo je bilo mnogo gore. "Jedan od onih, a?" upitao on. "Pa, dobro, brinućemo se o jadnom stvorenju dok ne premine. Odvedi ga u ambulantu."
     A jedan slabi glas reče veoma tiho: "Ja nisam... jadno stvorenje..."
     Opat ču nekoga kako ustaje; ču brata Fuliginusa kako oštro uvlači vazduh.
     "Ja... ja mislim da sam prošao", reče glas Ričarda Mejhjua, nesigurno. "Osim ako kušnja još nije završena."
     "Ne, sine moj", reče opat.
     Nastupila je tišina. "Ja... mislim da bi mi sada prijala šolja čaja, ako nemate ništa protiv", reče Ričard.
     "Svakako", reče opat. "Ovuda."
     Ričard je zurio u starca. Opat se tresao. Oči prekrivene glaukomom zurile su u prazno. Izgleda da mu je bilo drago što je Ričard živ, ali...
     "Izvinite, gospodine?" obrati se brat Fuliginus s puno poštovanja Ričardu. "Nemojte zaboraviti svoj ključ."
     "Oh. Da. Hvala."
     Zaboravio je na ključ. Ispružio je ruku i sklopio šaku oko srebrnog ključa, koji se lagano vrteo na kanapu. Povukao je, i konopac lako prepuče.
     Ričard rastvori šaku i sa dlana se u njega zagleda ključ.
     "Tako mi mojih krivih zuba", reče Ričard, prisećajući se, "ko sam ja?"
     Spustio ga je u džep, pored kvarcne perle, i zajedno iziđoše napolje.

     Magla je počela da se proređuje. Lovac je bila zadovoljna. Sada je bila ubeđena da bi, ako se ukaže potreba, mogla izvuči gospu Dor nepovređenu, kao i da bi ona prošla samo sa manjim ranama.
     Nastalo je nekakvo komešanje na suprotnoj strani mosta.
     "Nešto se dešava", tiho reče Lovac. "Spremi se za beg."
     Redovnici se povukoše.
     Ričard, iz Gornjeg sveta, iziđe iz magle, koračajući pored opata. Ričard je izgledao... Lovac ga je pomno odmeravala, pokušavajući da uoči šta se to izmenilo. Njegov centar ravnoteže pomerio se naniže, postao središnjiji. Ne... Bilo je tu još nečeg. Izgledao je...
     Izgledao je kao da je porastao.
     "Još si živ?" upita Lovac.
     On klimnu; spustio je šaku u džep i izvukao srebrni ključ. Bacio ga je Dor, koja ga je uhvatila, zatim se bacila na Ričarda, zagrlila ga, stegnuvši ga što je čvršće mogla.
     A onda ga je pustila i otrčala do opata. "Ne umem da vam kažem koliko nam ovo znači", reče mu ona.
     Osmehnuo se, slabašno, ali graciozno. "Neka vas Hram i Luk sve prate na vašem putovanju kroz Podzemlje", reče on.
     Dor se nakloni, a potom, stežući ključ u šaci, vrati se Ričardu i Lovcu.
     Tri putnika uputiše se preko mosta.
     Redovnici su ostali da stoje na mostu dok njih troje ne nestadoše s vidika, izgubivši se u staroj magli sveta ispod sveta.
     "Izgubili smo ključ", reče opat. "Neka nam je Bog svima na pomoći."









13.
     Anđeo Islington sanjao je jedan mračan i nenadan san.
     Ogromni talasi uzdizali su se i obrušavali na grad; nebo se cepalo od račvastih munja s jednog do drugog obzorja; pala je kiša, grad se tresao; zapalile su se vatre u blizini velikog amfiteatra. Islington ih je gledao sa velike visine, lebdeći u vazduhu, kao što se lebdi u snovima, kao što je lebdeo u onim davnim vremenima. U tom gradu bilo je zgrada koje su bile visoke mnogo stotina stopa, ali i one su delovale poput patuljaka prema zelenim talasima Atlantika.
     A onda je čuo ljude kako vrište.
     U Atlantidi je bilo četiri miliona ljudi. A u svom snu, Islington je čuo svaki glas ponaosob, jasno i određeno, dok su vrištali, davili se, goreli i umirali.
     Talasi su progutali grad, i oluja je minula.
     Kada je svanulo, nije više bilo ničega što bi ukazivalo na to da je tu ikada postojao grad. Ničega osim od vode podbulih tela dece, žena i muškaraca, koja su plutala na hladnim jutarnjim talasima; tela koja su već počeli da kljucaju svojim okrutnim kljunovima galebovi, sivi i beli.
     I Islington se probudio.
     Stajao je pored velikih crnih vrata, od kamena i potamnelog srebra. Dodirnuo je hladnu glatkoću kamena, hladnoću metala.
     Dodirnuo je sto. Prešao je prstom ovlaš preko zidova.
     Zatim je prošao kroz odaje svoje dvorane, iz jedne u drugu, dodirujući stvari.
     Sledio je ustrojstva u hodu, glatke kanale koje su izdubila njegova bosa stopala, tokom vekova, u steni. Zaustavio se kada je stigao do kamenog bazena. Kleknuo je i pustio da mu prsti dodirnu vodu.
     Voda se namreškala. Odrazi u bazenu, samog anđela, plamenova sveća koji su ga uokviravali, zatreperili su i preobrazili se.
     Gledao je u neki podrum.
     Anđeo se na trenutak usredsredio.
     Mogao je da čuje zvonjavu telefona, negde u daljini.
     Gospodin Krup otišao je do telefona i podigao slušalicu. Delovao je prilično zadovoljan samim sobom. "Krup i Vandemar", zalaja on. "Vađenje očiju, uvrtanje noseva, bušenje jezika, lomljenje brada, klanja."
     "Gospodine Krupe", reče anđeo. "Oni sada imaju ključ. Želim da se devojka po imenu Dor bezbedno vrati kod mene."
     "Bezbedno", ponovi gospodin Krup, ravnodušno. "U redu. Pobrinućemo se da bude bezbedna. Kakva predivna zamisao - kakva originalnost. Takoreći nečuvena. Većina ljudi bila bi zadovoljna da unajmi ubice radi smaknuća, podmuklih ubistava, opakih čak. Samo vi, gospodine, unajmljujete dvojicu najboljih koljača u celom svemiru i vremenu, a onda od njih tražite da se pobrinu da jedna devojčica ostane nepovređena."
     "Pobrinite se da tako i bude, gospodine Krupe. Ništa je ne sme povrediti. Ako joj na bilo koji način naudite, veoma ćete me razočarati. Jeste li razumeli?"
     "Da."
     "Ima li još šta?" upita Islington.
     "Da, gospodine." Krup se nakašlja, prekrivši usta šakom. "Sećate se markiza de Karabasa?"
     "Svakako."
     "Pretpostavljam da ne postoji nikakva slična zabrana za markiževo uklanjanje..."
     "Ne", odvrati anđeo. "Zaštitite samo devojku."
     Izvukao je šaku iz vode. Odraz je sada prikazivao samo plamenove sveća i anđela.
     A onda anđeo Islington ustade i vrati se u svoje unutrašnje odaje da sačeka eventualne posetioce.

     "Šta je rekao?" upita gospodin Vandemar.
     "Rekao je, gospodine Vandemare, da možemo činiti sa markizom šta nam je volja."
     Vandemar klimnu. "Da li to uključuje i bolno ubijanje?" upita on.
     "Da, gospodine Vandemare, rekao bih, kada o tome bolje razmislim, da uključuje."
     "To je dobro, gospodine Krupe. Ne bi mi se dopao još jedan prekor." Podigao je pogled prema krvavoj stvari koja je visila iznad njih. "Hajde, onda, da se otarasimo tela."

     Jedan od prednjih točkova na kolicima iz samoposluge zacvile i ispolji težnju da vuče ulevo. Gospodin Vandemar pronašao je kolica na zaraslom pešačkom ostrvu, u blizini bolnice. Upravo su, shvatio je, čim ih je video, po veličini odgovarala za uklanjanje tela. Mogao je da ga ponese, razume se; ali telo je moglo da ga iskrvari ili da ispusti ostale tečnosti po njemu. A on je imao samo jedno odelo.
     I tako je stao da gura kolica sa telom markiza de Karabasa kroz odvod za kišnicu, a ona su skvičala i skvičala, i vukla ulevo.
     Poželeo je da gospodin Krup za promenu gura kolica.
     Ali gospodin Krup je pričao. "Znate, gospodine Vandemare", upravo je govorio, "trenutno sam suviše radostan, suviše oduševljen, da i ne pominjem da sam krajnje i bezgranično ushićen, da bih prigovarao, zanovetao i gunđao - pošto nam je konačno dozvoljeno da činimo ono što najbolje umemo..."
     Gospodin Vendemer je uspeo da savlada jedan naročito nezgodan ugao. "Da ubijemo nekoga, mislite?" upita on.
     Gospodin Krup sinu. "I te kako mislim na to da nekoga ubijemo, gospodine Vandemare, hrabra dušo, sjajni, plemeniti momče. Međutim, do sada ste već morali osetiti da ispod moje srećne, radosne i razdragane spoljašnosti proviruje jedno 'ali'. Tanušni gnev, nalik na majušnu kvrgu sirove jetre koja se zalepila za unutrašnjost moje čizme. Mora da, u to uopšte ne sumnjam, govorite sebi: 'Nije sve u redu u grudima gospodina Krupa. Podstaći ću ga da se olakša preda mnom.'"
     Gospodin Vandemar porazmisli o ovome, dok je na silu otvarao okrugla čelična vrata između kanala za odvod kišnice i kanalizacije i probijao se kroz njih. Zatim je povukao kolica sa telom markiza de Karabasa kroz vrata. A potom, manje-više siguran da nije ni o čemu sličnom razmišljao, reče: "Ne."
     Gospodin Krup se ne obazre na ovo, nego nastavi: "... U znak odgovora na vaše molbe, da vam poverim ono što me muči, priznajem da mi je duša ozlojeđena zbog potrebe da dajemo dobar primer. Trebalo bi da obesimo tužne ostatke bivšeg markiza na najvišim vešalima u Londonu Ispod. A ne da ih bacimo, kao isluženog..."
     Zastao je, pokušavajući da pronađe odgovarajući osmeh.
     "Pacova", predloži gospodin Vandemar. "Papagaja? Zlovolju?"
     Gospodinu Krupu se nije dopao nijedan od njih. "Ah, dobro", reče on.
     Ispred njih se nalazio jedan duboki kanal sa smeđom vodom. Po površini vode plutali su mehurići bele pene, upotrebljeni kondomi i mestimični komadi toalet papira.
     Gospodin Vandemar zaustavi kolica.
     Gospodin Krup se nagnu. Podigao je markiževu glavu, uhvativši je za kosu, i zasiktao mu u mrtvo uvo. "Što pre ovaj poslić bude gotov i obavljen, to ću biti srećniji. Postoje još vremena i mesta koja će kako se priliči ceniti par šaka koje vešto barataju žicom i nožem."
     Zatim je ustao. "Laku noć, dobri markiže. Ne zaboravi da pišeš."
     Gospodin Vandemar nagnu kolica i markižev leš ispade i pljusnu u smeđu vodu ispod njih.
     A potom, pošto su mu se veoma smučila, gospodin Vandemar gurnu i kolica iz samoposluge u kanalizaciju, posmatrajući kako ih struja odnosi.
     Gospodin Krup visoko podiže svetiljku i zagleda se u mesto na kome su stajali.
     "Čovek se prosto rastuži kada razmišlja", poče gospodin Krup, "da ulicama iznad šetaju ljudi koji nikada neće upoznati lepotu ovih kanalizacionih kanala, gospodine Vandemare. Te katerale od crvene cigle ispod svojih nogu."
     "Majstorstvo", složi se gospodin Vandemar.
     Okrenuše leđa smeđoj vodi i vratiše se u tunele.
     "Sa gradovima je kao i sa ljudima, gospodine Vandemare", reče gospodin Krup preterano moralno. "Najvažnije je stanje utrobe."

     Dor je obesila ključ na uzicu koju je pronašla u jednom od džepova svoje kožne jakne i privezala je oko vrata.
     "Tako neće biti bezbedan", reče Ričard.
     Devojka napravi grimasu.
     "Pa", reče on. "Eto. Nije."
     Ona slegnu ramenima. "U redu", reče ona. "Nabaviću lančić kada stignemo na pijacu."
     Išli su kroz lavirint pećina, dubokih tunela isklesanih u krečnjaku, zbog kojih se Ričard osećao kao da je u preistoriji.
     Ričard se zakikota.
     "Šta je toliko smešno?" upita Dor.
     On se isceri. "Upravo sam razmišljao o izrazu na markiževom licu, kada mu budemo rekli da smo dobili ključ od redovnika bez njegove pomoći."
     "Ubeđena sam da će imati nešto podrugljivo da kaže u vezi s tim", reče ona. "A sada, nazad do anđela. 'Dužim i opasnijim putem'. Šta god to bilo."
     Ričard umalo nije rekao: "Ubeđen sam da će biti dug i opasan", ali natera sebe da oćuti. Umesto toga stade da se divi slikama na zidovima pećina. Crvenosmeđa, oker i sijena oivičavale su zahuktale veprove i lakonoge gazele, krznate mastodonte i džinovske lenjivce: zamišljao je da su te slike hiljadama godina stare, ali onda su zavili za ugao, i on primeti da su u istom stilu urađeni kamioni, mačke, automobili i - izrazito inferiorni u odnosu na ostale slike, mada viđani samo povremeno, i izdaleka - avioni.
     Nijedna od tih slika nije bila mnogo udaljena od tla. Pitao se nisu li možda slikari pripadali nekakvoj vrsti podzemnih neandertalaca pigmeja. I to je bilo moguće, kao i sve ostalo u ovom čudnom svetu.
     "Gde se održava sledeća pijaca?" upita on.
     "Nemam pojma", odvrati Dor. "Lovče?"
     Lovac skliznu iz senki. "Ne znam."
     Neka mala prilika projuri pored njih, vraćajući se putem kojim su oni došli. Nekoliko trenutaka kasnije još jedan par sićušnih prilika naiđe prema njima kao da nešto juri.
     Lovac ispruži ruku dok su prolazili i ščepa malog dečaka za uvo.
     "Au!" izusti on, onako kako to već umeju dečaci. "Lego! Ukrala mi je četkicu!"
     "Tako je", odvrati kreštavi glas dalje niz hodnik. "Jeste."
     "Nisam", stiže još viši i kreštaviji odgovor, dalje niz hodnik.

     Lovac pogleda slike na pećinskom zidu. "Vi ste ovo napravili?"
     Dečak je posedovao neviđenu oholost koju su sebi dozvoljavali samo najveći umetnici i svi devetogodišnji dečaci. "Aha", odvrati on divlje. "Neke od njih."
     "Nije loše", reče Lovac.
     Dečak se zagleda u nju.
     "Gde se održava naredna pokretna pijaca?" upita Dor,
     "Belfast", reče dečak. "Večeras."
     "Hvala", reče Dor. "Nadam se da će ti vratiti četkicu. Pusti ga, Lovče."
     Lovac pusti dečakovo uvo.
     Nije se pomerio. Odmerio ju je od glave do pete, a onda napravio grimasu, kako bi pokazao da nije, uopšte, ostavila utisak na njega. "Ti si Lovac?" upita on.
     Skromno mu se osmehnula. On šmrknu. "Ti si najbolji telohranitelj u Podzemlju?"
     "Tako mi kažu."
     Dečak zamahnu šakom prvo nazad, pa onda ponovo napred, napravivši jedan gladak pokret. Zastao je, zbunjen, i otvorio šaku, zagledavši se u dlan. Zatim sav zbunjen podiže pogled prema Lovcu.
     Lovac otvori šaku i otkri mali nož skakavac sa opakom oštricom. Podigla ga je visoko van dečakovog domašaja.
     Nabrao je nos. "Kako si to izvela?"
     "Briši", reče Lovac.
     Zatvorila je nož i dobacila ga dečaku koji nestade niz hodnik, ni ne osvrnuvši se, u poteri za svojom četkicom.

     Telo markiza de Karabasa plutalo je na istok, kroz duboku kanalizaciju, licem okrenuto nadole.
     Kanali londonske kanalizacije otpočeli su svoj život kao reke i potoci koji su se ulivali od severa ka jugu u Temzu. Taj je sistem manje-više zadovoljavao mnogo godina, sve dok 1858. količina otpadnih voda koju su stvarali ljudi i industrija Londona, u sadejstvu sa prilično toplim letom, nisu stvorili pojavu poznatu u to vreme kao Veliki Smrad. Ljudi koji su mogli da odu iz Londona, napustili su ga; oni koji su ostali obmatali su tkanine umočene u ugljovodoničnu kiselinu oko lica i pokušavali su da ne dišu na nos.
     Parlament je morao biti raspušten početkom 1858, i naredne godine naredio je da otpočne program izgradnje kanalizacije. Hiljade milja kanalizacije koje su izgrađene imale su blagi pad od zapada ka istoku, i negde iza Griniča ispumpavane su u ušće Temze, da bi potom otpadne vode odnosilo more.
     Tim putem krenulo je telo pokojnog markiza de Karabasa, putujući od zapada ka istoku, prema izlasku sunca i radovima na kanalizaciji.
     Dva pacova na visokom ispustu od cigli, radeći one stvari koje rade pacovi kada ih ljudi ne gledaju, videli su telo kako promiče.
     Krupniji od njih, veliki crni mužjak, zacijuka.
     Manja smeđa ženka odvrati mu cijukanjem, zatim skoči sa ispusta na markiževa leđa i nastavi da se vozi kraći deo puta niz kanalizaciju, njušeći kosu i kaput, kušajući krv, a onda, oprezno se nagnuvši, osmotrila je ono što se moglo videti od lica.
     Skočila je sa glave u prljavu vodu i žustro zaplivala ka ivici, gde se uspentrala uz kliske cigle.
     Pohitala je nazad prema gredi i pridružila se svom saputniku.

     "Belfast?" upita Ričard.
     Dor se vragolasto osmehnu i ništa više nije htela tada da mu kaže osim: "Videćeš", kada ju je pritisnuo.
     Promenio je taktiku. "Otkud znaš da je klinac govorio istinu o pijaci?" upita on.
     "To nije nešto oko čega je bilo ko ovde dole ikada lagao. Ja... mislim da mi ne možemo da lažemo o tome." Zastala je. "Pijaca je nešto posebno."
     "Kako je taj klinac saznao gde se održava?"
     "Neko mu je rekao", odvrati Lovac.
     Ričard je na trenutak razmišljao o tome. "Otkud su znali?"
     "Neko im je rekao", objasni Dor.
     "Ali..." Pitao se ko je uopšte birao mesto, kako se to znanje širilo...
     Jedan bogati ženski glas upita iz mraka: "Psst. Imate li pojma kada se održava naredna pijaca?"
     Iskoračila je na svetlo. Nosila je nakit od srebra, a tamna kosa bila joj je savršeno frizirana. Bila je veoma bleda i nosila je dugačku haljinu od somota crnog poput ahata.
     Ričardu je odmah bilo jasno da ju je već ranije video, ali mu je trebalo nekoliko trenutaka da se seti gde; prva pokretna pijaca, tako je: u Harodsu. Osmehnula mu se.
     "Noćas", reče Lovac. "Belfast."
     "Hvala", reče žena. Imala je krajnje neverovatne oči, pomisli Ričard. Bile su boje cveta pustikare.
     "Vidimo se tamo", reče žena i pogleda Ričarda dok je to govorila. A onda bojažljivo skrenu pogled.
     Zakoračila je među senke i nestala.
     "Ko to bi?" upita Ričard.
     "Međusobno se zovu Somoti", reče Dor. "Danju spavaju ovde dole, a hode Gornjim svetom noću."
     "Jesu li opasne?" upita Ričard.
     "Svi su opasni", reče Lovac.
     "Saslušajte me", reče Ričard. "Vratimo se na pijacu. Ko odlučuje gde će se održati i kada? I kako oni prvi saznaju gde se održava?"
     Lovac slegnu ramenima.
     "Dor?" upita on.
     "Nikada nisam o tome razmišljala."
     Zaviše za ugao.
     Dor podiže svetiljku. "Uopšte nije loše", reče Dor.
     "I brzo", reče Lovac. Dodirnula je sliku na kamenom zidu vrhovima prstiju. Boja je još bila vlažna.
     Slika je prikazivala Lovca, Dor i Ričarda. Nije bila laskava.

     Crni pacov ušao je u jazbinu Zlatnih pognute glave, priljubljenih ušiju.
     Približavao se puzeći, skvičeći i cijučući.
     Zlatni su napravili jazbinu u gomili kostiju. Ova gomila kostiju nekada je pripadala krznatom mamutu, u hladnim vremenima kada su velike dlakave zveri hodile preko snežnih tundri južne Engleske, kao da, prema mišljenju Zlatnih, poseduju to mesto.
     Upravo ovog mamuta Zlatni su razuverili potpuno i zauvek.
     Crni pacov izrazio je svoje poštovanje u podnožju gomile kostiju. Zatim je legao na leđa i otkrio grlo, zatvorio oči i stao da čeka.
     Posle izvesnog vremena cijukanje iznad njega reče mu da se može prevrnuti.
     Jedan od Zlatnih ispuza iz lobanje mamuta na vrhu gomile kostiju. Nastavio je da puzi duž stare kljove od slonovače, pacov zlatnog krzna sa bakarnim očima, veličine krupne domaće mačke.
     Crni pacov progovori. Zlatni je malo razmislio, te otcijukao naređenje. Crni pacov se prevrnu na leđa, ponovo izoživši grlo, na trenutak. Zatim se uvrnuo, izmigoljio i otišao.

     Narod kanalizacije postojao je i pre Velikog Smrada, razume se, živeo je u elizabetanskim tunelima kanalizacije, ili u kanalima restauracije, u doba regenstva, dok su londonski putevi vode sve više i više bili gurani u cevi i prekrivene prolaze i dok je stanovništvo u porastu proizvodilo više prljavštine, više otpadaka, više otpadnih voda; ali posle Velikog Smrada, posle velikog programa viktorijanske izgradnje kanalizacije, tada su došli na svoje.
     Mogli su se naći svuda u kanalizaciji, ali stalne domove podizali su u nekim komorama od crvene cigle koje su nalikovale crkvama okrenutim prema istoku, gde su se sticale uskovitlane penušave vode. Tamo bi sedeli, a pored njih bi se nalazili štapovi, mreže i improvizovane kuke, i posmatrali bi površinu smeđe vode.
     Nosili su odeću - smeđu i zelenu odeću, prekrivenu debelim slojem nečega što bi mogla biti plesan, a mogao je biti i petrohemijski mulj, a moglo je biti, sasvim je zamislivo, i nešto mnogo gore. Nosili su dugačku kosu koja je bila zamršena. Od njih se širio miris koji, manje-više, možete zamisliti.
     Po tunelu su visile stare svetiljke koje se koriste za vreme oluje. Niko nije znao šta je narod kanalizacije koristio kao gorivo, ali njihove svetiljke gorele su prilično nezdravim plavim i zelenim plamenom.
     Nije bilo poznato kako je narod kanalizacije među sobom opštio. Prilikom retkih saobraćanja sa spoljašnjim svetom, koristili su neku vrstu pantomime. Živeli su u svetu grgutanja i kapanja, muškarci, žene i tiha deca kanalizacije.
     Danikin je primetio nešto u vodi. On je bio poglavica naroda kanalizacije, najmudriji i najstariji. Poznavao je kanalizaciju bolje od prvobitnih graditelja. Danikin posegnu za dugačkom bledocrvenom mrežom; jedan uvežbani pokret šake, i već je izvadio prilično blatnjav mobilni telefon iz vode. Otišao je do male gomile otpadaka u uglu i spustio telefon pored ostatka plena. Do sada se dnevni ulov sastojao od: dva para rukavica, jedne cipele, lobanje mačke, primerka Fieste, nakvašene paklice cigareta, jedne veštačke noge, mrtvog koker-španijela, para jelenjih rogova i stražnjeg dela dečjih kolica.
     Nije to bio uspešan dan. A večeras se odžavala pijaca.
     Danikin nije odvajao pogled od vode. Ne zna se šta se može pojaviti.

     Stari Bejli je kačio veš. Lepršao je na vetru na vrhu Centar Pointa. Stari Bejli nije mnogo mario za sam Centar Point, ali kako je imao običaj često da govori pticama, pogledu s vrha nije bilo premca.
     Vetar je čupao perje sa kaputa Starog Bejlija i odnosio ga, svuda po Londonu. Bilo mu je svejedno. Kao što je isto tako često govorio pticama, uvek je mogao naći nova.
     Jedan veliki crni pacov ispuza kroz pokidani poklopac ventilacione cevi, osvrnu se unaoklo, a zatim priđe šatoru Starog Bejlija koga su ptice svog opoganile. Ustrčao je uz bočnu stranu šatora, a zatim nastavio duž konopca za sušenje veša. Žurno je stao nešto da mu cijuče.
     "Lakše, lakše", reče Stari Bejli. Pacov ponovi, tiše i sporije. "Neka sam blagosloven", izgovori Stari Bejli.
     Utrčao je u šator i vratio se noseći oružje - viljušku za kušanje hrane i lopatu za ugalj. Zatim se ponovo žurno uputio u šator, pa izišao iz njega noseći nekakvo oruđe za cenkanje. I po treći put se vratio u šator, otvorio drveni sanduk i strpao u džep srebrnu kutiju.
     "Zaista nemam vremena za ovo ludiranje", rekao je pacovu, kada je poslednji put izišao iz šatora. "Ja sam veoma zaposlen čovek. Ptice se ne hvataju same, znaš."
     Pacov zaskviča na njega.
     Stari Bejli je odmotavao konopac koji je nosio oko struka. "Ovaj", reče on pacovu, "ima i drugih koji mogu pokupiti telo. Nisam više mlad kao nekada. Ne volim podzemna mesta. Ja sam čovek krovova, jesam, tu sam rođen i odgajen."
     Pacov ispusti nepristojan zvuk.
     "Preko preče naokolo brže", odvrati Stari Bejli. "Idem. Balavče jedan. Poznavao sam tvog čukundedu, mladiću moj, i zato ne pokušavaj da mi se tu praviš važan... Gde se održava pijaca?"
     Pacov mu reče. Ovaj ga stavi u džep i prebacio se preko ivice zgrade.

     Dok je Danikin sedeo na ispustu pored kanala, u plastičnoj baštenskoj stolici, najednom ga obuze slutnja o bogatstvu i napretku. Mogao je da oseti kako pluta sa zapada na istok, prema njima.
     Glasno je pljesnuo rukama. Ostali muškarci, žene i deca dotrčaše do njega, prihvativši se kuka i mreža. Poređali su se duž prljave ivice, na prašnjavoj zelenoj svetlosti kanalizacije.
     Danikin pokaza, i oni stadoše, kao i uvek, da čekaju u tišini.
     Telo markiza de Karabasa doplutalo je lica okrenutog naniže niz kanal; struja ga je nosila sporo i dostojanstveno poput pogrebne barke.
     Dohvatili su ga svojim kukama i mrežama, u tišini, i ubrzo su ga izvukli na ispust. Skinuli su kaput, čizme i ispraznili sadržaj džepova, mada su ostatak odeće ostavili na lešu.
     Danikin je prosto blistao zbog plena. Ponovo je pljesnuo rukama i narod kanalizacije poče da se sprema za pijacu. Sada su zaista imali nešto na prodaju.

     "Jesi li sigurna da će markiz biti na pijaci?" upita Ričard Dor, kada je staza polako počela da se penje.
     "Neće nas izneveriti", odvrati ona, što je ubedljivije mogla. "Sigurna sam da će biti tamo."









14.
     HMS Belfast jeste topovnjača od 11.000 tona; napravljena je 1939. i bila je u aktivnoj službi za vreme Drugog svetskog rata. Od tada je ukotvljena na južnoj obali Temze, na mestu koje se često javlja na razglednicama, između mosta Tauer i Londonskog mosta, nasuprot Taueru. Sa nje su se mogli videti katedrala Svetog Pavla i spomenik Velikom požaru koji je podigao Kristofer Ren. Služila je kao ploveći muzej, memorijal, kao poligon.
     Brod je sa obalom povezan mostićem i ljudi su dolazili njime u parovima i po troje, kao i po desetak odjednom. Podizali su svoje tezge što su ranije mogli, sva plemena Londona Ispod, ujedinjena Pijačnim Primirjem i zajedničkom željom da postave svoje tezge što je dalje moguće od tezge naroda kanalizacije.
     Pre više od jednog veka bilo je dogovoreno da narod kanalizacije može da postavi tezgu samo na onim pijacama koje se održavaju na otvorenom.
     Danikin i njegovi ljudi napravili su veliku gomilu na gumenoj prostirci ispod jednog masivnog topa. Niko nije odmah prilazio tezgi naroda kanalizacije: ali pred kraj pijace će doći, šićardžije, znatiželjnici i ono nekoliko srećnih pojedinaca koji su blagosloveni time što ne poseduju čulo mirisa.
     Ričard, Lovac i Dor probijali su se kroz okupljene na palubi.
     Ričard je shvatio da je izgubio potrebu da zastajkuje i bulji. Ljudi nisu bili ništa manje čudni nego na prethodnoj pokretnoj pijaci: ali je pretpostavio da je i on isto tako čudan kao i oni, zar ne?
     Osvrnuo se unaokolo, zagledajući lica u gomili dok su prolazili, tragajući za markiževim ironičnim osmehom.
     "Ne vidim ga", reče on.
     Približavali su se tezgi kovača. Jedan čovek koji je lako mogao da prođe kao omanja planina, ako ste voljni da previdite čupavu smeđu bradu, baci grumen usijanog metala na nakovanj. Ričard nikada do tada nije video pravi nakovanj. Mogao je da oseti toplotu iz rastopljenog metala sa udaljenosti od desetak stopa.
     "Nastavi da gledaš. De Karabas će već negde iskrsnuti", reče Dor, osvrnuvši se. "Poput hude sreće." Trenutak je razmišljala. "Šta je to huda sreća?"
     A onda, pre nego što je Ričard stigao da joj odgovori, ona zaskviča: "Kovač!"
     Bradata planina podiže pogled, prestade da udara po užarenom metalu i zagrme: "Tako mi Hrama i Luka! Gospa Dor!" A onda ju je podigao kao da nije teža od miša.
     "Zdravo, Kovaču", reče Dor. "Nadala sam se da ćeš biti ovde."
     "Ne propuštam nijednu pijacu, gospo", veselo je zatutnjao. Zatim joj se obratio u poverenju, što je ličilo na eksplozivnu tajnu: "Znate, ovde je pravi posao", reče on, dohvativši ponovo komad metala koji se hladio na nakovnju. "Sačekajte me samo trenutak." Spustio je Dor do visine svojih očiju, na vrh štanda, sedam stopa iznad palube.
     Nastavio je da lupa po komadu metala čekičem, pri tom ga uvrćući alatkama za koje je Ričard pretpostavio, sasvim tačno, da su klešta. Pod udarcima čekića od bezobličnog grumena pretvorio se u savršenu crnu ružu. Bio je to rad zapanjujuće tananosti, svaka latica bila je besprekorna i posebna.
     Kovač uroni ružu u kofu sa hladnom vodom pored nakovnja. Stala je da cvrči i da se puši. Zatim ju je izvukao i predao jednom debeljku u oklopu od veriga koji je strpljivo stajao sa strane; debeljko je priznao da je veoma zadovoljan i dao kovaču zauzvrat zelenu plastičnu kesu robne kuće Marks i Spenser punu razčičitih vrsta sireva.
     "Kovaču", obrati mu se Dor sa svog uzvišenog mesta. "Ovo su moji prijatleji."
     Kovač obuhvati Ričardovu šaku svojom nekoliko brojeva većom. Protresao ju je snažno, ali istovremeno i nežno, kao da je u prošlosti veći broj puta imao problema sa rukovanjem, te ga je uvežbavao dok nije naučio pravu meru. "Oduševljen", zagrme on.
     "Ričard", predstavi se Ričard.
     Kovač je izgledao očaran. "Ričard! Lepo ime! Imao sam konja po imenu Ričard." Pustio je Ričardovu šaku, okrenuo se prema Lovcu i upitao: "A ti si... Lovac? Lovac! Tako mi života, daha i pražnjenja! To si ti!"
     Kovač je porumeneo poput šiparice. Pljunuo je na na dlan i pokušao, nespretno, da zaliže kosu. Zatim je ispružio šaku, shvatio da je upravo pljunuo na nju, te ju je obrisao o kožnu kecelju, neprestano se premeštajući s noge na nogu.
     "Kovaču", reče Lovac, razvukavši usta u savršen osmeh boje karamela.
     "Kovaču", pozva ga Dor. "Da li bi mi pomogao da siđem?"
     Postideo se. "Izvinite, gospo", reče on i spusti je dole. Ričardu tada sinu da je Kovač sigurno znao Dor još kao malu, i uhvati sebe da je neizrecivo ljubomoran na tog ogromnog čoveka.
     "A sada", obratio se Kovač Dor. "Šta mogu da učinim za vas?"
     "Nekoliko stvari", odvrati ona. "Ali kao prvo..." Okrenula se prema Ričardu. "Ričarde? Imam posao za tebe."
     Lovac izvi obrvu. "Za njega?"
     Dor klimnu. "Za oboje. Da li biste pošli da nam nađete nešto za jelo? Molim vas?"
     Ričard je osećao nekakav čudan ponos. Dokazao se prošavši kroz kušnju. Bio je Jedan od Njih. Poći će i doneti hranu. Isprsio se.
     "Ja sam tvoj telohranitelj. Ostajem pored tebe", reče Lovac.
     Dor se isceri. Njene oči čudne boje sevnuše. "Na pijaci? Sve je u redu, Lovče. Na snazi je Primirje. Niko me ovde neće ni pipnuti. A Ričardu je potrebnije da neko pazi na njega nego meni."
     Ričard splasnu, ali niko nije primetio.
     "A šta ako neko naruši Primirje?" upita Lovac.
     Kovač se strese, uprkos toploti. "Da neko naruši Pijačno Primirje? Brrr."
     "To se neće dogoditi. Hajde, krenite. Oboje. Kari, molim vas. I donesite mi nekoliko popadoma, molim vas. Ljutih."
     Lovac provuče šaku kroz kosu. Zatim se okrenu i umeša se u gomilu, a Ričard pođe za njom.
     "Šta bi se dodgodilo ako bi neko narušio Pijačno Primirje?" upita Ričard dok su se probijali kroz mnoštvo okupljenih.
     Na trenutak je razmišljala o tome. "Poslednji put se to dogodilo pre otprilike tri stotine godina. Dva prijatelja se posvađala oko žene, na pijaci. Izvučen je nož i jedan od njih je stradao. Drugi je pobegao."
     "Šta je bilo s njim? Je li ubijen?"
     Lovac odmahnu glavom. "Naprotiv. Još žali što nije na mestu onoga koji je stradao."
     "Još je živ?"
     Lovac napući usne. "Aha", reče ona, posle izvesnog vremena. "Živ-ahan."
     "Fuuuj!" Ričard pomisli da će mu pozliti. "Šta je to što zaudara?"
     "Narod kanalizacije."
     Ričard okrenu glavu i odluči da ne diše kroz nos dok dobrano ne odmaknu od tezge naroda kanalizacije.
     "Ima li traga markizu?" upita on.
     Lovac odmahnu glavom. Mogla je da ispruži ruku i da ga dodirne.
     Popeli su se uz rampu i uputili prema tezgama sa hranom i mnogo privlačnijim mirisima.

     Stari Bejli pronašao je narod kanalizacije bez po muke, idući za svojim nosem.
     Napravio je pravu predstavu: najpre je pomno pregledao mrtvog koker španijela, veštačku nogu i nakvašen i ulubljen bežični telefon, te sa žaljenjem zavrteo glavom nad svakom tom stvari.
     Tek je tada stavio do znanja da je primetio marikiževo telo. Počešao se po nosu. Stavio je naočari i zabuljio se u njega. Klimnuo je onako za sebe. Zatim je prstom pozvao Danikina i pokazao na leš.
     Danikin je raširio ruke, blaženo se osmehnuo i pogledao put nebesa, izražavajući na taj način blagoslov kome imaju da zahvale što su markiževi ostaci ušli u njihov život. Prineo je šaku čelu, spustio je i napravio ožalošćeno lice, u želji da izrazi tragediju koju će predstavljati za njih gubitak jednog tako izuzetnog leša.
     Stari Bejli zavuče šaku u džep i izvadi pola dezodoransa u stiku. Dade ga Danikinu, koji žmirnu, liznu ga i vrati. Stari Bejli ga vrati u džep. Ponovo pogleda leš markiza de Karabasa, napola obučen, bos, još vlažan od putovanja kroz kanalizaciju. Telo je bilo boje pepela, usled gubitka krvi iz mnogih posekotina, malih i velikih; koža je bila naborana i tamnoljubičasta zbog dugog boravka u vodi.
     Zatim je izvukao bocu, dve trećine ispunjenu nekakvom žutom tečnošću, i dobacio je Danikinu. Danikin je sumnjičavo pogleda. Narod kanalizacije znao je kako izgleda bočica Šanela No. 5, te se okupiše oko Danikina, gledajući u nju. Pažljivo, sav važan, odvrnuo je čep i trunčicu kapnuo na unutrašnju stranu zglavka. Omirisao ga je sa ozbiljnošću na kojoj bi mu pozavideo i najbolji pariski parfimer.
     Zatim je klimnuo, oduševljeno, i prišao Starom Bejliju da ga zagrli i zaključi dogovor. Stari Bejli okrenu lice u stranu.
     Zatim podiže prst i dade sve od sebe kako bi pokazao da nije više mlad kao nekada i da je markiz de Krabas, bez obzira na to što je mrtav, potežak.
     Danikin je zamišljeno čačkao nos, a onda napravi rukom znak koji je označavao ne samo običnu velikodušnost već i budalastu i neprimerenu velikodušnost zbog koje će, očigledno, on, Danikin, i ostali pripadnici naroda kanalizacije, spasti na prosjački štap: naredio je jednom od mlađih pripadnika naroda kanalizacije da podigne leš na donji deo starih dečjih kolica i tu ga zaveže. Starac sa krovova prekri telo nekom tkaninom i odvuče ga kroz gužvu na palubi.

     "Jednu porciju karija od povrća, molim vas", reče Ričard ženi na tezgi sa karijem. "I, hm, pitao sam se. Kari od mesa. Od koje je vrste mesa?"
     Žena mu reče.
     "Oh", izusti Ričard. "U redu. Hm. Biće bolje da za sve uzmem kari od povrća."
     "Zdravo, ponovo", reče jedan bogat glas pored njega. Bila je to bleda žena koju su sreli u pećinama, u crnoj haljini i sa očima boje pustikare.
     "Zdravo", otpozdravi Ričard sa osmehom. "...Oh, i nekoliko popadoma, molim vas... Ovde ste, hm, zbog karija?"
     Nije skidala sa njega pogled svojih ljubičastih očiju, a onda reče, oponašajući Belu Lugošija: "Ja ne jedem... kari." I nasmeja se raskošnim, oduševljenim smehom; Ričard shvati u tom trenutku koliko je vremena prošlo od kada se nije šalio sa nekom ženom.
     "Oh. Ričard. Ričard Mejhju." On ispruži ruku. Dodirnula ju je svojom. Njena šaka bila je veoma hladna, ali opet, kasno noću, pri kraju jeseni, na brodu na Temzi, i jeste vrlo hladno.
     "Lamija", reče ona. "Ja sam jedna od Somota."
     "Ah", reče on. "U redu. Ima li vas mnogo?"
     "Nekoliko", odvrati ona.
     Ričard pokupi posude sa karijem. "Čime se baviš?" upita on.
     "Kada ne tragam za hranom", reče ona sa osmehom. "Ja sam vodič. Poznajem svaki inč Podzemlja."
     Lovac, za koju se Ričard mogao zakleti da se nalazila s druge strane tezge, stajala je pored Lamije. Ona reče: "On nije tvoj."
     Lamija se umilno osmehnu. "Ja ću to proceniti", reče ona.
     Ričard primeti: "Lovče, ovo je Lamija. Ona je jedna od Somova."
     "Somota", umilno ga ispravi Lamija.
     "Ona je vodič."
     "Ja ću te povesti kuda god poželiš da pođeš."
     Lovac uze kesu sa hranom od Ričarda. "Vreme je da se vratimo", reče ona.
     "Ovaj", poče Ričard. "Ako idemo da vidimo znaš već koga, možda bi ona mogla da pomogne."
     Lovac pogleda Ričarda. Da ga je na taj način pogledala dan ranije, odmah bi promenio temu. Ali to je bilo tada. "Hajde da vidimo šta Dor misli o tome", reče Ričard. "Ima li znaka od markiza?"
     "Još ne", odvrati Lovac.

     Stari Bejli odvukao je leš niz rampu, privezan za kolica. Odvukao ga je preko mosta Tauer, pa pored Tauera. Uputio se ka stanici Tauer Hil i zaustavio se malo pre nje, pored jednog velikog sivog zida. To nije krov, pomisli Stari Bejli, ali će poslužiti.
     Bio je to jedan od poslednjih ostataka londonskog zida. Londonski zid, prema predanju, bio je podignut po naređenju rimskog imperatora Konstantina Velikog, u trećem veku naše ere, na zahtev njegove majke Helene. Ona je, zapravo, bila iz Londona i smučili su joj se moćnici i narodne vođe iz celog carstva koji su joj pominjali, onako uzgred, koliko su visoke zidine u mestima iz kojih oni potiču, i raspitivali se kolike su zidine u njenom kraju.
     Kada je završen, potpuno je opasivao grad; bio je trideset stopa visok i osam stopa širok, i predstavljao je, u to nije bilo nikakve sumnje, pravi zid. Sada više nije bio visok trideset stopa, nivo tla izdigao se od vremena Konstantinove majke, niti je više opasivao grad. Ali ipak je to i dalje bila značajna gromada od zida.
     Stari Bejli oštro klimnu, onako sam za sebe. Privezao je konopac za osnovu kolica i uspentrao se uza zid; zatim, progunđavši 'blagosloven bio', povuče markiza za sobom na vrh zida.
     Skinuo je leš sa donjeg dela kolica i nežno ga položio na leđa, sa rukama pored tela. Iz nekih rana još je curelo. Lep je bio veoma mrtav.
     "Glupanderu jedan", prošaputa Stari Bejli. "Zbog čega si želeo da te ubiju?"
     Mesec je bio sjajan, mali i visok u hladnoj noći, a jesenja sazvežđa svetlucala su na plavocrnom nebu poput praha smrvljenih dijamanata.
     Jedan slavuj dolepršao je na zid, ispitao leš markiza de Karabasa i medeno zacvrkutao.
     "To se ne tiče tvog kljuna", gunđavo reče Stari Bejli. "Ni vi ptice ne mirišete poput ruža."
     Ptica je otcvrkutala melodični slavujski bezobrazluk i odletela u noć.
     Stari Bejli zavuče šaku u džep i izvuče crnog pacova koji je zaspao. Pospano je zurio oko sebe, a zatim je zevnuo, pokazavši ogromni pacovski jezik. "Ako ćemo pravo", reče Stari Bejli crnom pacovu, "bio bih srećan kada nikada više ne bih ništa omirisao."
     Spustio ga je na kamenje londonskog zida i ovaj zacijuka nešto. Stari Bejli uzdahnu. Pažljivo je izvadio srebrnu kutiju iz spoljašnjeg džepa, a onda iz jednog od unutrašnjih viljušku za kušanje hrane.
     Spustio je srebrnu kutiju na grudi de Karabasa.
     Zatim je nervozno ispružio viljušku i njome podigao poklopac kutije. U srebrnoj kutiji nalazilo se pačje jaje, bledo plavozeleno na mesečini. Stari Bejli podiže viljušku, prevrnu očima i razbi jaje.
     Čulo se jedno 'plop'.
     Na trenutak je nastao neverovatan spokoj; a onda se digao vetar. Nije imao pravac, ali se nekako činilo da dolazi odasvud, kovitlac iznenadne oluje. Opalo lišće, stranice novina, svo gradsko đubre, podiglo se sa tla i bilo povučeno kroz vazduh.
     Vetar je dodirnuo površinu Temze i podigao hladnu vodu u vazduh.
     Bio je to pomahnitali vetar, opasan, ludi vetar. Vlasnici tezgi na palubi Belfasta psovali su ga dok su pokušavali da zadrže svoje stvari, da ih spreče da ne odlete.
     A onda, kada se činilo da će vetar postati suviše jak i oduvati svet i zvezde, i podići ljude u vazduh poput tolikog opalog jesenjeg lišća...
     Upravo tada...
     ...sve se završilo, a lišće, hartija i plastične kese popadaše na tle, na put i na vodu.
     Visoko na ostatku londonskog zida, tišina koja je usledila posle vetra bila je, na svoj način, isto onako bučna kao što je i vetar bio.
     Prekinulo ju je kašljanje: užasno, vlažno, kašljanje.
     Posle njega usledio je zvuk kao kad se neko nespretno prevrće; a zatim zvuk nekoga kome je strašno i prostački muka.
     Markiz de Karabas povraćao je kanalizacijsku vodu preko londonskog zida, prljajući sivo kamenje smeđom tečnošću. Dugo je trebalo da izbaci svu vodu iz tela.
     A onda reče promuklim glasom koji je bio tek nešto jači od stružućeg šapata: "Mislim da mi je grkljan prerezan. Imaš li nešto čime bih mogao da ga zavijem?"
     Stari Bejli stade da pretura po džepovima i izvuče neku prljavu tkaninu. Pruži je markizu, koji je nekoliko puta obmota oko vrata, a onda je čvrsto sveza. To Starog Bejlija podseti, sasvim neprimereno, na visoke okovratnike marke 'Bo Brimel' dendija iz doba namesništva.
     "Imaš li nešto za piće?" zakrešta markiz.
     Stari Bejli izvuče bocu iz džepa na boku i odvrnu čep, te je zatim dodade markizu, koji potegnu, trgnu se od bola i slabašno se zakašlja.
     Crni pacov, koji je sve ovo pratio sa zanimanjem, sada poče da se spušta niz deo zida. Reći će Zlatnima: sve usluge su otplaćene i dugovi izmireni.
     Markiz vrati Starom Bejliju bocu. Stari Bejli je skloni. "Kako se osećaš?" upita on.
     "Osećao sam se i bolje."
     Markiz sede, drhteći. Iz nosa mu je curelo, a očima je šarao oko sebe. Zurio je u svet kao da ga nikada ranije nije video.
     "Zbog čega si morao da odeš i dozvoliš da te ubiju, to je ono što mene zanima?" upita Stari Bejli.
     "Obaveštenje", prošaputa markiz. "Ljudi ti toliko toga kažu kada znaju da ćeš uskoro biti mrtav. A i pričaju pored tebe, kada si već mrtav."
     "Znači, otkrio si to što te je zanimalo da saznaš?"
     Markiz je opipavao rane po rukama i nogama. "Oh, da. Najveći deo. Naslućujem o čemu je u ovoj stvari reč." A onda je ponovo zatvorio oči i obgrlio samoga sebe, zanjihao se, lagano, napred-nazad.
     "Kako to izgleda?" upita Stari Bejli. "Kada si mrtav?"
     Markiz uzdahnu. A onda se isceri, slabašno, ali s nagoveštajem onog starog markiza, i odvrati: "Poživi dovoljno dugo, Stari Bejli, pa ćeš sam otkriti."
     Stari Bejli je bio razočaran. "Kopile. Posle svega što sam učinio da bih te vratio sa te užasne granice sa koje nema povratka. Ovaj, obično nema povratka." Markiz de Karabas podiže pogled prema njemu. Oči su mu bile bele na mesečini. Zatim prošaputa: "Kako je biti mrtav? Veoma je hladno, prijatelju. Veoma mračno i veoma hladno."

     Dor podiže lanac. S njega je visio ključ, crven i narandžast na svetlosti iz kovačevog žarišta. Osmehnula se.
     "Divan rad, Kovaču."
     "Hvala, gospo."
     Okačila je lanac oko vrata i sakrila ključ ispod više slojeva odeće. "Šta bi želeo zauzvrat?"
     Kovaču je bilo neugodno. "Ne želim da vam dosađujem...", promrmlja on.
     Dor napravi izraz koji je rečito kazao: 'Da čujemo!' On se sagnu i izvadi jednu crnu kutiju ispod gomile alata. Bila je od tamnog drveta sa umetnutim staklom i bakrom, veličine kakvog ovećeg rečnika. Prevrtao ju je po rukama. "To je kutija-slagalica", objasni on. "Dobio sam je kao nadoknadu za jedan obavljen posao pre desetak godina. Ne mogu da je otvorim, mada od tada pokušavam."
     "Dodaj mi je."
     Dor uze kutiju i pređe prstima preko površine. "Ne čudi me što nisi mogao da je otvoriš. Mehanizam se zakočio. Potpuno je rastopljen."
     Kovač se snuždio. "Znači, nikada neću saznati šta je unutra."
     Dor se vragolasto osmehnu. Prstima je istraživala površinu kutije. Jedna šipka iskliznu iz bočne strane kutije. Napola je gurnula nazad šipku u kutiju, a onda je okrenula. Čulo se jedno kling iz dubine i bočna vratanca se otvoriše.
     "Evo", reče Dor.
     "Gospo", izusti Kovač. Prihvatio je kutiju i otvorio vratanca do kraja. U kutiji se nalazila ladica koju je otvorio.
     Žabica u ladici oglasi se i pogleda oko sebe, nezainteresovano. Kovačevo lice se snuždi. "Nadao sam se da će biti dijamanti i biseri", reče on.
     Dor ispruži šaku i pomilova žabicu po glavi.
     "Ima lepe oči", reče ona. "Zadrži je, kovaču. Doneće ti sreću. I još jednom ti hvala. Nadam se da mogu da računam na tvoju diskreciju."
     "Možete računati na mene u svakom pogledu, gospo", iskreno odvrati Kovač.

     Sedeli su zajedno na vrhu londonskog zida i ćutali. Stari Bejli polako je spustio polovna kolica na tle ispod njih.
     "Gde se održava pijaca?" upita markiz.
     Stari Bejli pokaza na topovnjaču. "Tamo."
     "Dor i ostali. Očekivaće me."
     "Nisi u stanju bilo gde da ideš."
     Markiz se bolno zakašlja. Starom Bejliju je to zvučalo kao da u plućima ima još podosta vode iz kanalizacije.
     "Danas sam prevalio dovoljan put", prošaputa on. "Još malo neće škoditi." Pregledao je šake, polako savio prste, kao da je želeo da proveri hoće li ga poslušati. A onda je okrenuo telo i stao, nespretno, da se spušta niz zid. Ali pre nego što se udaljio reče promuklo i možda pomalo tužno: "Izgleda mi, Stari Bejli, da ti dugujem uslugu."

     Kada se Ričard vratio sa karijem, Dor dotrča do njega i zagrli ga. Čvrsto ga je stegla i čak ga pljesnula po zadnjici, pre nego što mu je oduzela papirnatu kesu i žurno je otvorila.
     Izvadila je posudu sa karijem od povrća i srećno počela da jede. "Hvala", reče ona, punim ustima. "Ima li znaka markizu?"
     "Nikakvog", odvrati Lovac.
     "Krup i Vandemar?"
     "Ne."
     "Odličan kari. Ovo je zaista dobro."
     Dor malo izvuče lanac, dovoljno da im pokaže da je tu, a onda ga ponovo spusti unutra, a težina ključa ga povuče nadole.
     "Dor", poče Ričard, "ovo je Lamija. Ona je vodič. Kaže da nas može odvesti do bilo kog mesta u Podzemlju."
     "Bilo kog?" Dor je žvakala popadom.
     "Bilo kog", potvrdi Lamija.
     Dor nagnu glavu na jednu stranu. "Znaš li gde se nalazi anđeo Islington?"
     Lamija trepnu; dugačke trepavice pokriše i otkriše njene oči boje pustikare. "Islington?" ponovi ona. "Ne možete tamo..."
     "Znaš li?"
     "Daun Strit", izgovori Lamija. "Kraj Daun Strita. Ali nije bezbedno."
     Lovac je pratila ovaj razgovor prekrštenih ruku i ravnodušno. Sada reče. "Nije nam potreban vodič."
     "Pa", poče Ričard, "mislim da jeste. Markiza nigde nema. Znamo da će put biti opasan. Moramo odneti... stvar koju sam pribavio... anđelu. A onda će on ispričati Dor šta se dogodilo njenoj porodici, a meni će reći kako da se vratim kući."
     Lamija oduševljeno pogleda Lovca. "Tebi će dati mozak", reče, "a meni srce."
     Dor pokupi ostatke karija iz činije prstima i oliza ih. "Biće s nama troma sve u redu, Ričarde. Ne možemo sebi priuštiti vodiča."
     "Naplatiću od njega, ne od tebe", reče Lamija.
     "A kakvu isplatu bi takvi kao ti tražili?" upita Lovac.
     "To je", poče Lamija uz medni osmeh, "na meni da znam, a na njemu da otkrije."
     Dor odmahnu glavom. "Mislim da zaista nije tako."
     Ričard frknu. "Vama se jednostavno ne dopada što sam jednom ja sve sredio, umesto što vas slepo sledim i idem kuda mi se kaže."
     "Uopšte nije u tome stvar."
     Ričard se okrenu prema Lovcu. "Pa, Lovče, da li ti znaš put koji vodi do Islingtona?"
     Lovac odmahnu glavom.
     Dor uzdahnu: "Trebalo bi da krenemo. Daun Strit, kažeš?"
     Lamija se osmehnu usnama tamnoljubičaste boje. "Da, gospo."
     Kada je markiz stigao na pijacu oni su već bili otišli.









15.
     Sišli su sa broda na obalu, potom su se spustili niz nekoliko stepenika, prošli kroz dugačak podzemni prolaz i ponovo se popeli.
     Lamija je samouvereno grabila ispred njih. Izvela ih je u neku kaldrmisanu uličicu. Svetiljke na gas gorele su i prštale na zidovima.
     "Treća vrata", reče ona.
     Zastali su pred tim vratima. Na njima je stajala mesingana pločica na kojoj je pisalo:

     KRALJEVSKO DRUŠTVO
     ZA SPREČAVANJE OKRUTNOSTI
     PREMA KUĆAMA.

     A ispod toga sitnijim slovima:
     Niz ulicu. Molim vas, kucajte.
     "Ulica vodi kroz kuću?" upita Ričard.
     "Ne", odvrati Lamija. "Ulica je u kući."
     Ričard pokuca na vrata. Ništa se ne dogodi. Čekali su i tresli se. Ponovo je zakucao. Na kraju je pozvonio.
     Vrata je otvorio lakej sa napuderisanom perikom i u skerletnoj livreji; izgledao je uspavano. Zagledao se u šaroliku družinu na svom pragu sa izrazom lica koji je nagoveštavao da zbog njih nije vredelo ustajati iz kreveta.
     "Da?" izgovori lakej. Ričardu su govorili da odjebe i crkne sa više topline i dobronamernosti.
     "Daun Strit", reče Lamija, zapovednički.
     "Ovuda", uzdahnu lakej. "Ako obrišete noge."
     Prošli su kroz velelepno predvorje. Zatim su sačekali da lakej upali sve sveće na kandelabru, od one vrste koju u normalnim prilikama viđate samo na koricama izdanja džepnih knjiga, gde se za njih tradicionalno čvrsto drže damice u lepršavim večernjim haljinama, koje beže iz neke vrste dvorca u kome je upaljeno samo jedno svetlo, a i to gori na prozoru tavana.
     Onda su sišli raskošnim stubištem, prekrivenim gustim zastirkama.
     Zatim su sišli niz jedno krajnje obično stepenište prekriveno izlizanom smeđom jutom.
     Potom su sišli smeđesivim drvenim stepenicama koje ničim nisu bile prekrivene.
     U dnu tih stepenica nalazio se starinski lift za poslugu sa nekim natpisom. Na natpisu je stajalo:

     U KVARU.

     Lakej se nije obazirao na znak, te je otvorio žičana spoljašnja vrata koja metalno zazveketaše. Lamija mu se učtivo zahvalila i ušla u lift. Ostali su je sledili.
     Lakej im je okrenuo leđa. Ričard ga je posmatrao kroz žičanu mrežu kako se vraća prema drvenom stepeništu, čvrsto stežući kandelabr.
     Na zidu lifta nalazio se kratak niz dugmadi. Lamija pritisnu najniže. Metalna rešetkasta vrata se automatski zatvoriše, uz tresak. Motor je proradio, i lift poče, lagano i škripavo, da se spušta.
     Njih četvoro stajali su zbijeni u liftu. Ričard shvati da može da namiriše svaku ženu koja se nalazila s njim u liftu. Dor je uglavnom mirisala na kari; Lovac je mirisala, ne neprijatno, na znoj, i to na način koji ga je podsetio na velike mačke u kavezima u zoološkim vrtovima; Lamija je, pak, mirisala opojno na kozinac, poljske ljiljane i mošus.
     Lift se i dalje spuštao. Ričard shvati da se znoji, da ga obliva lepljivi, hladni znoj, i da snažno zariva nokte u dlanove. Najbanalnijim glasom za koji je bio kadar uspeo je da procedi: "Ovo bi bio krajnje rđav trenutak da čovek otkrije kako je klaustrofobičan, zar ne?"
     "Da", reče Dor.
     "Onda, neću", dodade Ričard.
     Spuštali su se dalje.
     Usledili su cimaj, i udar metala o metal, kao i zvuk zupčanika, i lift se zaustavio. Lovac je otvorila vrata, na trenutak je oklevala, a onda je izišla na uski ispust.
     Ričard je pogledao kroz otvorena vrata lifta. Visili su u vazduhu na vrhu nečega što je Ričarada podsetilo na sliku Vavilonske kule koju je jednom video, to jest kako bi Vavilonska kula izgledala na slici da je bila okrenuta naopačke. Bila je to jedna ogromna i ukrašena zavojita staza izdubljena u steni koja se protezala oko središnjeg okna. A lift je počivao na vrhu tog okna, nekoliko hiljada stopa iznad čvrstog tla. Pomalo se ljuljao.
     Ričard je duboko udahnuo i izišao na drveni ispust. A onda, iako je znao da to nije dobra ideja, pogledao je dole. Između njega i stenovitog tla, hiljadama milja ispod, nije bilo ničeg osim drvene daske.
     Jedna dugačka daska bila je postavljena između ispusta na kome su stajali i početka kamenitog puta, udaljenog deset stopa.
     "Pretpostavljam", zausti on, sa mnogo manjom nehajnošću nego što je zamišljao, "da ovo nije dobar trenutak da pripomenem kako se zaista plašim visine."
     "Bezbedno je", reče Lamija. "Bar je bilo poslednji put kada sam bila ovde. Pogledaj."
     Prešla je preko daske, šušteći crnim somotom. Isto je tako mogla da prenese i desetak knjiga na glavi i nijedna da joj ne ispadne. Kada je stigla do kamenite staze u zidu, zastala je, okrenula se i ohrabrujuće im se osmehnula.
     Za njom je pošla Lovac, zatim se okrenula i ostala da čeka pored Lamije na ivici.
     "Vidiš?" primeti Dor. Pružila je šaku i stegla Ričardovu ruku. "Sve je u redu."
     Ričard klimnu glavom i proguta knedlu. I te kako.
     Dor je prešla na drugu stranu. Činilo se da baš nije u tome uživala, ali je svejedno prešla.
     Tri žene čekale su Ričarda koji je samo stajao. Izgledalo mu je da uopšte nema nameru da krene preko drvene daske, bez obzira na sva naređenja 'krećite!' koja je slao svojim nogama.
     Visoko iznad njih neko je pritisnuo jedno od dugmadi.
     Ričard je čuo udar i udaljenu škripu zastarelog električnog motora. Vrata lifta su se s treskom zatvorila, ostavivši Ričarda da stoji, nesigurno, na uskoj drvenoj platformi, ne široj od same daske.
     "Ričarde!" povika Dor. "Polazi!"
     Lift poče da se penje. Ričard zakorači sa platforme koja je podrhtavala na drvenu dasku, a onda oseti kako ga noge izdaju, i obre se na sve četiri na dasci, čvrsto se držeći i spasavajući goli život.
     Jedan sićušni, racionalni deo njegovog mozga zapitao se šta je bilo sa liftom: ko ga je pozvao nazad i zašto? Ostali deo njegovog mozga, međutim, bio je zaposlen izdavanjem naređenja udovima da se kruto drže za dasku, kao i vrištanjem, najglasnijim mogućim mentalnim vriskom: "Ne želim da umrem!" Ričard je zatvorio oči što je jače mogao, ubeđen da će, ako ih otvori i ugleda zid stene ispod sebe, jednostavno pustiti dasku i početi da pada, pada...
     "Ne plašim se da padnem", govorio je sebi. "Ali se zato plašim trenutka kada prestaneš da padaš i počneš da bivaš mrtav." Ali znao je da laže samoga sebe. Pad je bio taj koga se plašio - padanja i bespomoćnog prevrtanja kroz vazduh, znajući da ništa ne može da učini, da nema tog čuda koje bi ga moglo spasti...
     Polako je postajao svestan da mu se neko obraća.
     "Samo nastavi preko daske, Ričarde", govorio je neko.
     "Ja... ne mogu", prošaputa Ričard.
     "Prošao si kroz mnogo gore stvari nego što je ovo da bi došao do ključa, Ričarde", reče neko. To je Dor govorila.
     "Zaista se plašim visine", reče on jogunasto, lica priljubljenog uz drvenu dasku. "Hoću kući."
     Osetio je kako se drvena daska pripija uz njegovo lice.
     A onda je daska počela da podrhtava.
     Lovčev glas reče: "Zaista nisam sigurna koliku težinu će daska podneti. Vas dve stanite na ovaj kraj."
     Daska je vibrirala dok je neko išao preko nje prema njemu. Čvrsto se držao za nju, zatvorenih očiju. A onda mu Lovac tiho i poverljivo prošapta u uvo: "Ričarde?"
     "Hmm."
     "Samo kreni da puziš napred, Ričarde. Pomalo. Hajde..." Njeni prsti boje karamela milovali su mu šake sa pobelelim zglobovima kojima se držao za dasku. "Hajde."
     Duboko je udahnuo i krenuo napred. A onda se ponovo sledio.
     "Odlično napreduješ", reče Lovac. "Dobro je. Hajde."
     I tako, inč po inč, šaku preko šake, nagovorila je Ričarda da pređe preko daske, a tamo, na njenom kraju, jednostavno ga je podigla, uhvativši ga ispod pazuha, i spustila na čvrsto tle.
     "Hvala ti", reče on. Nije mogao da smisli ništa drugo da kaže Lovcu što bi bilo dovoljno veliko da podmiri ono što je upravo učinila za njega. Ponovio je. "Hvala ti." A onda se obratio svima: "Izvinite."
     Dor podiže pogled prema njemu. "Sve je u redu", reče ona. "Sada si na bezbednom." Ričard pogleda u zavojiti put ispod sveta, koji se spuštao i spuštao; a zatim osmotri Lovca, Dor i Lamiju; i poče da se smeje; nije prestao sve dok nije zaplakao.
     "Šta je", upita Dor, konačno, "toliko smešno?"
     "Bezbedan!" reče on.
     Dor je zurila u njega, a onda se i ona osmehnula.
     "Pa, kuda ćemo sad?" upita Ričard.
     "Dole", reče Lamija.
     Počeli su da se spuštaju Daun Stritom. Na čelu je bila Lovac, a Dor je išla pored nje. Ričard je išao pored Lamije, udišući miris ljiljana i kozinca, koji je širila oko sebe, i uživajući u njenom društvu.
     "Zaista cenim to što si krenula sa nama", reče joj on. "Što si nam vodič. Nadam se da to neće biti baksuzno po tebe ili bilo šta slično."
     Zagledala se u njega očima boje pustikare. "Zašto bi to bilo baksuzno po mene?"
     "Znaš li ko su pacov-govornici?"
     "Svakako."
     "Bila je jedna devojka pacov-govornik po imenu Anastazija. Mi smo se, ovaj, pomalo sprijateljili, i ona me je vodila negde. A onda je bila ukradena. Na Najts Bridžu. Ne prestajem da se pitam šta je bilo s njom."
     Saosećajno mu se osmehnula. "Moj narod ima priče vezane za to. Neke od njih bi čak mogle biti istinite."
     "Moraćeš da mi ih ispričaš", reče on. Bilo je hladno. Dah mu se pušio na ledenom vazduhu.
     "Jednog dana", odvrati ona. Njen se dah nije pušio. "Baš lepo od vas što ste me poveli."
     "To je bilo najmanje što smo mogli da uradimo."
     Dor i Lovac zavile su za okuku ispred njih i više se nisu videle.
     "Znaš", poče Ričard, "njih dve su nam malo odmakle. Možda bi trebalo da požurimo."
     "Neka idu", reče ona nežno. "Sustići ćemo ih."
     Ovo je, pomisli Ričard, na neki čudan način kao onda kada je kao srednjoškolac i išao sa devojkom u bioskop. Ili pre, kao vraćanje kući posle bioskopa: zadržavanje ispod autobuskih nadstrešnica, da bi se ukrao poljubac, žurno i nespretno češanje kože o kožu i preplitanje jezika, a zatim trka da se sustignu njegovi drugovi i njene prijateljice...
     Lamija pređe hladnim prstom preko njegovog obraza.
     "Tako si topao", izjavi ona s divljenjem. "Mora da je divno posedovati toliko toplote."
     Ričard je pokušao da bude skroman. "To baš nije nešto o čemu mnogo razmišljam, zaista", priznade on.
     Čuo je u daljini, odozgo, metalni tresak vrata lifta.
     Lamija podiže pogled prema njemu i stade da ga moli, umilno. "Da li bi mi podario malo tvoje toplote, Ričarde?" upita ona. "Tako mi je hladno."
     Ričard se pitao da li bi mogao da je poljubi. "Šta? Ja..."
     Delovala je razočarano. "Zar ti se ne dopadam?" upita ona. Očajnički se nadao da nije povredio njena osećanja.
     "Svakako da mi se dopadaš", čuo je svoj glas. "Veoma si fina."
     "A ti ni ne koristiš svu svoju toplotu, je li tako?" razumno je istakla.
     "Pretpostavljam da ne..."
     "A i rekao si da ćeš mi platiti za to što vas vodim. To je ono što želim, kao platu. Toplota. Mogu li je dobiti malo?"
     Šta god da je želela. Bilo šta. Kozinac i poljski ljiljani obaviše se oko njega, i oči mu ništa nisu videle osim njene blede kože i tamnoplavih usana, kao i kose crne poput ahata. On klimnu.
     Negde unutar njega nešto je vrištalo; ali šta god da je to bilo, moglo je da sačeka.
     Podigla je šake do njegovog lica i nežno ga povukla prema svome. A onda ga je poljubila, dugo i mlako. U prvom trenutku šokirala ga je hladnoća njenih usana i jezika, a onda se prepustio.
     Posle izvesnog vremena se povukla.
     Osećao je led na usnama. Zateturao se unazad prema zidu. Pokušao je da trepne, ali je imao osećaj da su mu oči sleđeno otvorene.
     Podigla je pogled prema njemu i oduševljeno se osmehnula. Koža joj je bila rumena i crvena, a usne skerletne. Dah joj se pušio na hladnom vazduhu. Oblizala je crvene usne toplim, ružičastim jezikom. Njegov svet počeo je da se zamračuje. Učinilo mu se da je video neko crno obličje na ivici vidokruga.
     "Još", reče ona. I posegnu za njim.

     Gledao je kako Somot privlači Ričarda k sebi za prvi poljubac, gledao je kako se inje i led šire preko Ričardove kože. Gledao ju je kako se sva srećna povlači od njega.
     A onda joj je prišao s leđa i kada je krenula da završi ono što je otpočela, ispružio je ruku i ščepao je, čvrsto, za vrat, i podigao sa tla.
     "Vrati mu", zastrugao joj je u uvo. "Vrati mu njegov život." Somot je reagovala poput mačeta bačenog u kadu, otimala se i siktala, pljuvala i grebla, ali uzalud. Čvrsto ju je držao za vrat.
     "Ne možeš me naterati", reče ona, krajnje nemelodično.
     Pojačao je stisak. "Vrati mu njegov život", objasni on promuklo, "ili ću ti slomiti vrat."
     Trgla se. Gurnuo ju je prema Ričardu.
     Uzela je Ričarda za ruku i dunula mu u nozdrve i usta. Para je izišla iz njenih usta i iscurela u njegova. Led na njegovoj koži poče da se topi, a inje sa njegove kose da nestaje.
     Ponovo ju je ščepao za vrat. "Sve, Lamija."
     Siknula je, a zatim, krajnje nerado, otvorila još jednom usta. Poslednji dašak pare prešao je iz njenih usta u njegova i nestao.
     Ričard zatrepta.
     "Šta si mi to uradila?" upita Ričard.
     "Pila ti je život", reče markiz de Karabas, poromuklim šapatom. "Uzimala tvoju toplotu. Pretvarala te u hladnu stvar kakva je i sama..."
     Lamijino lice se zgrči kao u malog deteta kome su oduzeli omiljenu igračku. Njene ljubičaste oči sevnuše. "Meni je potrebnija nego njemu!" zacvile ona.
     "Mislio sam da ti se dopadam", glupavo primeti Ričard.
     Markiz podiže Lamiju jednom rukom i primače njeno lice svome. "Ako mu ponovo priđeš, ti ili bilo ko od Somotki, doći ću po danu u vašu pećinu, dok spavate, i spaliću je do temelja. Jesi li razumela?"
     Ona klimnu.
     Pustio ju je, i ona pade na pod. Zatim se ispravila u svoj svojoj visini, koja baš i nije bila preterana, zabacila glavu i pljunula, gadno, markizu u lice.
     Zatim podiže prednji rub somotske haljine, otrča uz padinu i nestade.
     "Nameravala je da me ubije", reče Ričard.
     "Ne odmah", odvrati on. "Na kraju bi ipak umro, kada bi ti pojela ceo život."
     Ričard je zurio u markiza. Bio je sav nekako polovičan. Više nije imao kaput: umesto kaputa nosio je ćebe prebačeno preko ramena poput ponča, sa nečim - Ričard nije umeo da kaže šta je to - privezanim ispod njega. Bio je bos. Ričard je mislio da je posredi bizarna modna nastranost jer je oko celog vrata nosio obmotanu nekakvu bezbojnu tkaninu.
     "Tražili smo te", reče Ričard.
     "I sada ste me našli", suvo odvrati markiz.
     "Očekivali smo da ćemo te sresti na pijaci."
     "Da. Neki ljudi su mislili da sam mrtav. Bio sam primoran da se pritajim."
     "Zašto... zašto su neki mislili da si mrtav?"
     Markiz pogleda Ričarda očima koje su videle suviše toga i bile suviše daleko. "Jer su me ubili", odvrati on. "Hajdemo, ostali sigurno nisu suviše odmakli."
     Ričard pogleda preko ivice staze, preko središnjeg okna. Mogao je da vidi Dor i Lovca, s druge strane okna, na nivou ispod njih. Osvrtale su se unaokolo - tražeći njega, pretpostavio je. Pozvao ih je, viknuo i mahnuo, ali zvuk se nije prenosio.
     Markiz spusti šaku na Ričardovu ruku. "Pogledaj", reče on. Pokazao je na nivo ispod Dor i Lovca. Nešto se pomerilo. Ričard žmirnu: razaznao je dve prilike koje su stajale u senci.
     "Krup i Vandemar", reče markiz. "To je zamka."
     "Šta ćemo?"
     "Trči!" reče markiz. "Upozori ih. Ja ne mogu da trčim... Polazi, proklet da si!"
     I Ričard potrča. Trčao je što je brže mogao, najjače što je mogao, niz strmi kameniti put ispod sveta. Osetio je iznenadno bolno probadanje u grudima: ubod. Naterao je sebe da nastavi, ne zastavši.
     Zavio je za ugao i ugledao ih.
     "Lovče! Dor!" zadahtao je, gotovo bez vazduha. "Stanite! Pazite!"
     Dor se okrenula.
     Gospodin Krup i gospodin Vandemar iskoračiše iza stuba. Gospodin Vandemar zavrnu Dor šake iza leđa i jednim pokretom ih sveza najlonom.
     Gospodin Krup držao je nešto dugačko i tanko u smeđoj navlaci, nalik onoj u kakvoj je Ričardov otac nosio svoje štapove za pecanje.
     Lovac je stajala otvorenih usta.
     "Lovče! Brzo."
     Okrenula se i jednim glatkim, gotovo baletskim pokretom izbacila jedno stopalo.
     Njeno stopalo pogodilo je Ričarda pravo u stomak. Pao je na pod, presamićen i bez daha, i povređen.
     "Lovče?" prodahta on.
     "Bojim se da je tako", odvrati Lovac.
     Gospodin Krup i gospodin Vandemar nisu uopšte obraćali pažnju na Ričarda i Lovca. Gospodin Vandemar vezivao je Dorine šake, dok je gospodin Krup stajao i gledao.
     "Nemojte na nas gledati kao na ubice i koljače, gospođice", raspričao se gospodin Krup. "Razmišljajte o nama kao o pratnji."
     "Samo bez bujnih grudi", primeti gospodin Vandemar.
     Gospodin Krup se okrenu gospodinu Vandemaru. "Pratnji u smislu da nekoga negde pratimo, gospodine Vandemare. Brinemo se da naša lepa gospa bezbedno stigne tamo kuda se uputila. Ne poredim vas ja ni sa kakvom kurtizanom niti sa običnom uličnom kurvom."
     Gospodina Vandemara to nije umilostivilo. "Rekli ste da smo pratnja", promrmlja on. "Znam ja šta je to."
     "Izbrišite to iz zapisnika, gospodine Vandemare. Pogrešno sam se izrazio. Budimo od sada telohranitelji. Stražari. Pratioci."
     Gospodin Vandemar se počeša po nosu prstenom od gavranove lobanje. "Dobro", reče on.
     Gospodin Krup se okrenu ponovo prema Dor: osmehnu se, pokazavši mnogobrojne zube. "Vidite, gospo Dor. Pobrinućemo se da bezbedno stignete na svoje odredište."
     Dor nije obraćala pažnju na njega. "Lovče", pozva je ona. "Šta se događa?"
     Gospodin Krup je sav sijao od ponosa. "Pre nego što je Lovac pristala da radi za vas, pristala je da radi za našeg gospodara. Da se brine o tebi."
     "Rekli smo vam", zagrakta gospodin Vandemar. "Rekli smo vam da je jedan od vas izdajnik." Zabacio je glavu i stao da zavija poput vuka.
     "Mislila sam da govorite o markizu", reče Dor.
     Gospodin Krup se počeša po glavi, teatralno. "Kad smo već kod markiza, pitam se gde li je. Malo kasni, zar ne, gospodine Vandemare."
     "Zaista, mnogo kasni, gospodine Krupe. Koliko je to uopšte moguće."
     "Od sada ćemo morati da ga zovemo kasni Neprevodiva igra reči: late - kasni, ali i pokojni; prim. prev. markiz de Karabas. Bojim se da je..."
     "Mrtav kao zakivak na vratima", dovrši gospodin Vandemar.
     Ričardu, koji se borio da dođe do vazduha i koji se previjao na tlu, pođe za rukom da uvuče dovoljno vazduha u pluća i prodahće: "Ti izdajnička kučko."
     Lovac pogleda ka tlu. "Bez ljutnje", promrmlja ona.
     "Ključ koji ste pribavili od Crnih Redovnika", obrati se gospodin Krup Dor. "Kod koga je?"
     "Kod mene", prodahta Ričard. "Možete me pretražiti, ako želite." Stao je da pretura po džepovima - naišavši na nešto tvrdo i nepoznato u stražnjem džepu, ali nije bilo vremena da to sada ispita - te izvuče ključ od ulaznih vrata svoga stana. Uspravio se i posrćući krenuo ka gospodinu Krupu i gospodinu Vandemaru. "Evo vam."
     Gospodin Krup ispruži ruku i uze mesingani ključ od njega. "Blagi Bože", izgovori on, jedva ga pogledavši. "Ostao sam bez reči pred ovim njegovim oštroumnim trikom, gospodine Vandemare." Predao je ključ gospodinu Vandemaru, koji ga podiže između palca i kažiprsta i smrska ga poput tankog mesinganog listića. "Ponovo prevaren, gospodine Krupe", reče on.
     "Povredite ga, gospodine Vandemare", reče gospodin Krup.
     "Sa zadovoljstvom, gospodine Krupe", reče gospodin Vandemar i šutnu Ričarda u čašicu kolena; Ričard se stropošta na tle, držeći se za nogu, u agoniji bola.
     Kao iz daljine uspevao je da čuje glas gospodina Vandemara. Izgleda da mu je držao bukvicu. "Ljudi misle da bol zavisi od jačine udarca", govorio je glas gospodina Vandemera. "Ali nije u pitanju to koliko jako udarate. Već gde. Hoću da kažem, ovo je krajnje nežan udarac..."
     ...nešto pogodi Ričarda u levo rame. Leva ruka mu utrnu, i u ramenu mu se rascveta bol. Imao je utisak da mu je cela ruka u plamenu i da se smrzava, kao da mu je neko zario neki električni šiljati predmet duboko u meso, pa uključio struju na najjače. Cvileo je. A gospodin Vandemar je govorio:
     "...ali boli isto koliko i ovo... što je mnogo jače..."
     Čizma se zari u Ričardov bok poput topovskog đuleta. Čuo je sebe kako vrišti i jeca i bilo mu je strašno žao što ne zna kako sam sebe da natera da prestane.
     "Ključ je kod mene", čuo je Dor kako kaže.
     "Kada biste imali perorez", reče gospodin Vandemar Ričardu, kao da želi da bude od pomoći, "mogao bih da vam pokažem kako se upotrebljava svaki deo ponaosob. Čak i otvarač za boce, kao i ona stvarčica za vađenje kamenčića iz konjskih potkovica."
     "Ostavite ga na miru, gospodine Vandemare. Biće vremena za peroreze. Je li ona stvarčica kod nje?"
     Gospodin Krup stade da pretura po Dorinim džepovima i izvadi izrezbarenu figuricu od opsidijana: sićušnu Zver.
     Lovčev glas bio je tih i odjekujući. "Šta je sa mnom? Gde je moja plata?"
     Gospodin Krup frknu. Bacio joj je futrolu za štapove za pecanje. Uhvatila ju je jednom rukom.
     "Srećan lov", reče gospodin Krup. Zatim se on i gospodin Vandemar okrenuše i odoše niz zavojitu padinu Daun Strita sa Dor između sebe.
     Lovac kleknu na tle i poče da razvezuje trake na futroli. Oči su joj bile širom otvorene i sjajne.
     Ričard je ležao na tlu i posmatrao je.
     "Šta je to?" upita on. "Trideset srebrnjaka?"
     Izvukla ga je, lagano, iz tkanine, milujući ga prstima. S ljubavlju.
     "Koplje", odvrati ona.
     Bilo je napravljeno od metala boje bronze; oštrica je bila dugačka i povijala se kao kod krisa, Malajski bodež; prim. prev. naoštrena s jedne strane, nazupčena s druge: na bočnoj strani drške bila su izrezbarena lica, zelena od verdigrisa i ukrašena čudnim crtežima i neobičnim zavijucima. Bilo je dugačko otprilike pet stopa, od vrha oštrice do kraja drške. Lovac ga dodirnu, gotovo sa strahom, kao da je to najlepša stvar koju je ikada videla.
     "Prodala si Dor zbog jednog koplja", reče Ričard.
     Ništa nije odgovorila. Olizala je prst ružičastim jezikom i nežno prešla njime duž oštrice, proveravajući ivicu; bila je zadovoljna onim što je osetila.
     "Hoćeš li me ubiti?" upita on.
     Okrenula je glavu i pogledala ga. Delovala je življe nego što ju je ikada video; još lepša i još opasnija. "A kakav bi to izazov bio za mene da lovim tebe, Ričarde Mejhju? Čeka me veća divljač."
     "To je tvoje koplje za lov na veliku londonsku Zver, je li tako?"
     Pogledala je koplje kao što nijedna žena nikada nije pogledala Ričarda. "Kažu da mu se ništa ne može odupreti."
     "Ali Dor ti je verovala. Ja sam ti verovao."
     "Dosta."
     Bol je polako počeo da splašnjava, prelazeći u dosadno probadanje u ramenu, boku i kolenu. "Za koga onda radiš? Kuda je vode? Ko stoji iza svega ovoga?"
     "Reci mu, Lovče", zastruga markiz de Karabas.
     Držao je samostrel uperen u Lovca. Čvrsto je stajao bosim nogama na tlu, a izraz lica bio mu je neumoljiv.
     "Baš sam se pitala jesi li onoliko mrtav kao što su Krup i Vandemar tvrdili da jesi", reče Lovac. "Ostavio si na mene utisak čoveka koga je teško ubiti."
     Nagnuo je glavu u ironičnom naklonu. "Ti si na mene ostavila isti takav utisak, draga damo. Ali pogodak iz samostrela u grlo i pad sa visine od nekoliko hiljada stopa mogu pokazati da grešim, a? Spusti koplje i odstupi."
     Spustila je koplje na tle, nežno, s puno ljubavi. Zatim je ustala i udaljila se od njega.
     "Možeš mu slobodno reći, Lovče", kaza markiz. "Ja znam. Otkrio sam to na teži način. Reci mu ko stoji iza svega ovoga."
     "Islington", reče ona.
     Ričard odmahnu glavom kao da želi da otera muvu. "Nemoguće", reče on. "Hoću da kažem, sreo sam Islingtona. On je anđeo." A zatim, gotovo s očajanjem, upita: "Zašto?"
     Markiz nije skidao pogled sa Lovca niti je skrenuo samostrel. "Voleo bih da to znam. Ali Islington se nalazi na dnu Daun Strita, kao i na dnu cele ove zbrke. A između nas i Islingtona nalaze se lavirint i Zver. Ričarde, uzmi koplje. Lovče, kreni ispred mene, molim te."
     Ričard podiže koplje, a zatim se, nespretno, upotrebivši koplje kao oslonac, uspravi na noge. "Želiš da i ona pođe s nama?" zbunjeno je upitao.
     "Da li bi ti se više dopalo da ostane iza nas?" suvo upita markiz.
     Ričard odmahnu glavom.
     I oni nastaviše da silaze.









16.
     Išli su satima ćuteći, sledeći zavojiti kameniti put koji je vodio naniže. Ričard je još osećao bol i hramao je; uz to je prolazio kroz neobičan mentalni i fizički metež: osećanja poraza i izdaje previrala su u njemu, što je, udruženo sa okolnošću da ga Lamija umalo nije lišila života, a gospodin Vandemar i te kako povredio, i sa iskustvom kroz koje je prošao na dasci, daleko iznad, doprinelo da se oseća potpuno slomljen. A da sve bude još gore, bio je sasvim siguran da je sve ovo što je doživeo ovog poslednjeg dana prilično ništavno i beznačajno kada se uporedi sa onim, šta god to bilo, šta je markiz iskusio. Tako da uopšte nije govorio.
     Markiz je ćutao jer ga je grlo bolelo od svake izgovorene reči. Zadovoljavao se time da ga pusti da zaceli, i da budno motri na Lovca. Znao je da će ona znati ako dopusti da mu pažnja popusti makar i na trenutak, i da će uteći, ili će se okrenuti protiv njih. Tako da uopšte nije govorio.
     Lovac je išla malo ispred njih. Ni ona uopšte nije govorila.
     Posle dugog vremena stigli su do dna Daun Strita. Ulica se završavala kiklopskom kapijom - sagrađenom od ogromnih, neobrađenih kamenih blokova.
     Divovi su sagradili ovu kapiju, pomisli Ričard, iako nije umeo da kaže kako to zna.
     Sama kapija odavno je zarđala i raspala se. Delići su se mogli videti u blatu pod njihovim nogama i kako beskorisno landaraju sa jedne zarđale šarke. Šarka je bila viša od Ričarda.
     Markiz dade Lovcu znak da stane. Ovlažio je usne i rekao: "Ova kapija označava kraj Daun Dtrita i početak lavirinta. S druge strane lavirinta čeka anđeo Islington. A u lavirintu se nalazi Zver."
     "I dalje ne razumem", reče Ričard. "Islington. Ja sam ga zaista upoznao. To. Njega. On je anđeo. Hoću da kažem... pravi anđeo."
     Markiz se tužno osmehnu. "Kada se anđeli prozle, Ričarde, postaju gori od bilo kog drugog. Zar si zaboravio da je Lucifer bio anđeo?"
     Lovac je zurila u Ričarda očima smeđim poput oraha. "Mesto koje si posetio jeste Islingtonova citadela: njegov zatvor. Ne može da je napusti."
     Markiz se zagleda u nju. "Pretpostavljam da lavirint i Zver treba da obeshrabre posetioce."
     Ona nagnu glavu. "I ja bih isto pretpostavila."
     Ričard se okrenu markizu, a sav njegov bes, nemoć i osujećenost izbiše iz njega u jednom ljutitom izlivu. "Zašto uopšte razgovaraš s njom? Zašto je još s nama? Izdala nas je - pokušala je da nas navede da pomislimo kako si ti izdajnik!"
     "Ali ja sam ti spasla život, Ričarde Mejhju", tiho reče Lovac. "Mnogo puta. Na mostu. Kod Pukotine. Na dasci tamo gore."
     Zagledala mu se u oči, i Ričard je bio taj koji je skrenuo pogled.
     Nešto je odzvanjalo kroz tunele: mukanje ili rika. Ričardu se nakostrešiše dlake na vratu. Bila je daleka, ali to je bilo jedino utešno. Poznavao je taj zvuk. Čuo ga je u svojim snovima. Nije zvučalo kao da se glasa bik, a niti kao glasanje divljeg vepra. Zvučalo je kao da je lav. Zvučalo je kao da je u pitanju kakav zmaj.
     "Lavirint je jedno od najstarijih mesta u Londonu Ispod", reče markiz. "Pre nego što je kralj Lad osnovao selo u močvarama Temze ovde se već nalazio lavirint."
     "Mada nije bilo Zveri", primeti Ričard.
     "Tada ne."
     Ričard je oklevao. Udaljena rika ponovo je počela. "Ja... ja mislim da sam sanjao Zver", reče on.
     Markiz izvi obrvu. "Kakva vrsta snova?"
     "Loša", odvrati Ričard.
     Markiz je porazmislio o ovome, trepćući. A onda reče: "Slušaj, Ričarde. Povešću Lovca. Ali ako ti želiš da sačekaš ovde, niko te ne bi mogao optužiti za kukavičluk."
     Ričard odmahnu glavom. Ponekad čovek ne može ništa da učini. "Ne vraćam se. Ne sada. Oni imaju Dor."
     "Tačno", reče markiz. "Dobro, onda. Hoćemo li?"
     Lovčeve savršene karamel-usne izviše se i frknuše. "Mora da ste ludi kada želite da uđete unutra", reče ona. "Bez anđelove amajlije nikada nećete pronaći put. Nikada nećete proći pored nerasta."
     Markiz zavuče šaku ispod svog ćebeta-ponča i izvuče mali kip od opsidijana koji je uzeo iz radne sobe Dorinog oca. "Misliš na jednog od ovih?" upita on.
     Markiz tada oseti da mu je izraz na Lovčevom licu nadoknadio najveći deo onoga kroz šta je prošao prethodne nedelje. Prošli su kroz kapiju i ušli u lavirint.

     Dor su ruke bile vezane na leđima, i gospodin Vandemar je išao pored nje, ne skidajući ogromnu šaku s njenog ramena i podgurkujući je. Gospodin Krup je žurno koračao ispred njih, držeći opsidijantna amajlija, koji joj je oduzeo, visoko u vazduhu i nervozno pogledajući s jedne na drugu stranu, poput lasice koja se sprema da pohara kokošinjac.
     Sam lavirint predstavljao je čistu ludost. Bio je sagrađen od izgubljenih delova Londona Iznad: uličice, putevi, hodnici i kanalizacija koji su propadali kroz pukotine tokom milenijuma i ušli u svet izgubljenih i zaboravljenih.
     Hodali su po kaldrmi, kroz blato, kroz balegu (konjsku i ostalu), i potpuno istrulele drvene daske. Bilo je to mesto koje se stalno menjalo: i svaka staza se račvala, kružila i udvostručavala.
     Gospodin Krup je osetio kako ga amajlija vuče i pustio ga je da ga vodi po svom izboru.
     Upravo su išli jednom uskom uličicom koja je nekada bila deo viktorijanskog 'legla' (prljava, zloglasna uličica u kojoj su podjednako bili zastupljeni krađa i džin, prljava konačišta za peni ili dva i seks za tri penija), kada su ga čuli kako dahće i frkće negde u blizini. Potom je zarikao.
     Gospodin Krup je oklevao. Zastao je na kraju uličice, žmirkajući i ogledajući se oko sebe, pre nego što ih je poveo niz nekoliko stepenika u jedan dugačak kameni tunel koji je nekada vodio preko Flit Močvara, iz vremena templara.
     Dor reče: "Plašite se, zar ne?"
     Ošinuo ju je pogledom. "Drž' jezik za zubima."
     Osemhnula se, iako joj nije bilo do toga. "Plašite se da vas vaša amajlija za sigurni prolaz neće sprovesti pored Zveri. Šta sada planirate? Da kidnapujete Islingtona? Da nas oboje prodate onome ko najviše ponudi?"
     "Tišina", reče gospodin Vandemar.
     Ali gospodin Krup se jednostavno zakikotao; i Dor posta jasno da joj anđeo Islington nije prijatelj.
     Počela je da viče: "Hej! Zveri! Ovde smo! Juu-huu! Gospodine Zveri!"
     Gospodin Vandemar je ošamari, i ona udari o zid.
     "Rekoh ti da umukneš", obrati joj se on blago.
     Osetila je krv u ustima i ispljunula je u blato. Zatim je otvorila usta da ponovo vikne. Gospodin Vandemar je to predvideo, te je izvadio maramicu iz džepa i nagurao joj je u usta. Pokušala je da ga ugrize za palac dok je to radio, ali to na njega nije ostavilo neki utisak.
     "Sada ćeš ćutati", reče joj on.
     Gospodin Vendemer se veoma ponosio svojom maramicom, koja je bila poprskana zelenim, smeđim i crnim mrljama; prvobitno je pripadala jednom preterano debelom trgovcu duvanom za šmrkanje iz dvadesetih godina osamnaestog veka, koga je udarila kap i koji je bio pokopan sa maramicom u džepu. Gospodin Vandemar je još povremeno nalazio deliće trgovca duvanom u njoj, ali osećao je ipak da je to i pored svega odlična maramica.
     Nastavili su u tišini.

     U svojoj kamenitoj dvorani na kraju lavirinta, koja je ujedno bila njegova citadela i njegov zatvor, anđeo Islingtom radio je nešto što nije radio već mnogo hiljada godina.
     Evo šta je radio.
     Pevao je.
     Imao je predivan glas, melodičan i umilan. Poput svih aneđela, imao je savršenu visinu.
     Islington je pevao jednu pesmu Irvinga Berlina. I plesao je dok je pevao, izvodeći lagane i besprekorne pokrete i korake u svojoj Velikoj Dvorani ispunjenoj svećama.

     Nebesa, ja sam u raju,
     I moje srce kuca tako snažno da jedva govorim,
     Izgleda da sam pronašao sreću za kojom tragam
     Kada smo zajedno, plešući obraz uz obraz.
     Nebesa, ja sam u raju,
     I brige koje me okružuju tokom nedelje
     Kao da nestaju poput kockarevog srećne ruke...

     Prestao je da pleše kada je stigao do crnih vrata u svojoj odaji, vrata napravljenih od kamena i potamnelog srebra. Prešao je prstima lagano preko površine vrata i priljubio obraz uz hladnu površinu.
     Potom je nastavio, nešto tiše, da peva.

     Nebesa...
     ja sam u raju...
     ja sam u raju...
     ja sam u raju...

     A onda se osmehnuo, nežno i umilno, a osmeh anđela Islingtona predstavljao je užasan prizor.
     Izgovorio je reči, ponovivši ih u sebi, slogove koji su lebdeli u vazduhu, u tami njegove odaje osvetljene svećama.
     "Ja sam u raju", reče.

     Ričard se ponovo posvetio pisanju svog mentalnog dnevnika. Dragi dnevniče, pomisli on. Danas sam preživeo prelaženje preko daske, poljubac smrti i lekciju iz šutiranja.
     Upravo sada prolazim kroz lavirint sa jednim ludim kopilanom koji se vratio iz mrtvih, i telohraniteljem za koju se ispostavilo da je... šta god da je suprotno od telohranitelja. Toliko sam zabrazdio da...
     Izdale su ga metafore.
     Gacali su kroz nekakav uski prolaz sa vlažnim, močvarnim tlom, između mračnih kamenih zidova.
     Markiz je držao amajliju i samostrel i išao je deset stopa iza Lovca.
     Ričard je nosio Lovčevo koplje i žutu svetiljku koja je osvetljavala kamene zidove i blato. Išao je dosta ispred Lovca. Močvarni predeo je zaudarao, i ogromni komarci počeše da ujedaju Ričarda po rukama, nogama i licu. Lovac i markiz nisu čak ni pomenuli komarce. Ričard je počeo da podozreva da su se potpuno izgubili.
     Njegovom rasploženju nisu nimalo pomagali mrtvaci na koje su tu i tamo nailazili u močvari: uštavljena tela, kosturi i bledi leševi. Pitao se koliko li su već dugo tu i da li ih je Zver ubila ili su to učinili komarci.
     Sačekao je još pet minuta i jedanaest uboda komaraca, a onda je uzviknuo: "Mislim da smo se izgubili. Već smo ovuda prošli."
     Markiz podiže amajliju. "Ne. Sve je u redu", reče on. "Amajlija nas vodi pravim putem. Pametna stvarčica."
     "Aha", reče Ričard, na koga nije ostavila utisak. "Veoma pametna."
     U tom je trenutku markiz, onako bosonog, stao na izlomljena rebra napola zakopanog kostura i nabo petu, što ga je nateralo da posrne. Mali crni, kip polete kroz vazduh i pade u močvaru. Markiz se ispravi i uperi samostrel u Lovčeva leđa. Osećao je toplinu i bol u peti desnog stopala: nadao se da se nije gadno posekao. Jedva da je još imao krvi za bacanje.
     "Ričarde!" pozva on. "Ispustio sam je. Možeš li da se vratiš ovamo?"
     Ričard se vratio, držeći svetlo visoko, u nadi da će se odbiti od opsidijana, ali nije video ništa osim vlažnog blata.
     "Čučni i potraži je", reče markiz.
     Ričard zastenja.
     "Ti si sanjao Zver, Ričarde", reče markiz. "Da li zaista želiš da je sretneš?"
     Ričard nije dugo razmišljao o ovome pre nego što je spustio koplje na površinu močvare, nabio svetiljku u blato, tako da je stajala uspravno, osvetljavajući površinu močvare nepostojanom ćilibarnom svetlošću, te se spustio na sve četiri u kaljugu u potrazi za mali kipom.
     Prešao je šakama preko površine močvare, nadajući se da neće naići ni na jedno mrtvo lice ili šaku.
     "Beznadežno je. Može biti bilo gde."
     "Nastavi da tražiš", reče markiz.
     "Vidim ga!" doviknu Ričard.
     Oteturao se prema kipu kroz blato. Mala staklena zver nalazila se u bari tamne vode. Možda je Ričardovo približavanje uzburkalo blato; ali verovatnije je, kao što je Ričard i podozrevao, da je posredi bila čista prokleta ludost fizičkog sveta. Bilo kako bilo, bio je udaljen svega nekoliko stopa od malog kipa kada je močvara ispustila zvuk koji je podsećao na neverovatno snažno krčanje creva, i jedan veliki mehur gasa isplivao je na površinu, te se ubitačno i opsceno rasprsnuo pored amajlije koja nestade ispod površine vode.
     Ričard je stigao do mesta na kome se nalazila amajlija i gurnuo šake duboko u blato, tražeći je. Bezuspešno. Nestala je.
     "Šta ćemo sada?" upita Ričard.
     Markiz udahnu. "Vrati se ovamo, pa ćemo nešto smisliti."
     Ričard tiho izusti: "Prekasno."
     Približavao im se strašno sporo, strašno nezgrapno. To je bila njegova prva pomisao. A onda je video koliku razdaljinu je već prešao i shvatio je koliko je pogrešio kada je mislio da je spor. Na trideset stopa od njih Zver je usporila i stala. Bokovi su joj se pušili. Pobednički je zamukala, izazivajući ih.
     Iz njenih bokova i leđa štrčala su polomljena koplja i iskrzani mačevi, kao i zarđali noževi.
     Žuta svetlost odbijala se o njene crvene oči, kljove i rogove.
     Spustila je svoju masivnu glavu. Neka vrsta nerasti? - pomisli Ričard, a onda shvati da je to čista glupost: nijedan divlji vepar nije mogao biti toliki. Bila je velika poput bika, slona, sna. Zurila je u njih i napravila pauzu od stotinu godina, koje su se pretočile u desetak otkucaja srca.
     Lovac kleknu i dohvati koplje iz Flit Močvare. A onda, glasom koji je odisao čistom radošću, reče: "Da! Konačno!"
     Zaboravila je na sve njih; zaboravila je na Ričarda u blatu, markiza i njegov smešni samostrel, na svet. Bila je oduševljena i preneta na savršeno mesto, u svet za koji je živela. U njenom svetu nalazile su se dve stvari: Lovac i Zver.
     Zver je to takođe znala. Predstavljali su savršeni par, lovac i lovina. A ko je bio ko, i šta je bilo šta, tek će vreme otkriti; vreme i ples.
     Zver je jurnula.
     Lovac je čekala dok nije mogla da vidi pljuvačku kako joj kaplje iz usta, i kada joj se približila, ubola ju je kopljem; ali još dok je osećala kako koplje prodire, znala je da je zakasnila delić sekunde i koplje joj je ispalo iz ukočenih šaka, a jedna kljova oštrija od najoštrijeg žileta probi joj bok.
     Dok je padala pod Zver, osetila je njene kopite kako joj lome ruku, kuk i rebra. A onda je neman odjurila, nestala ponovo u tami, i ples je bio završen.

     Kada su izišli iz lavirinta, gospodinu Krupu je mnogo više laknulo nego što bi to bio spreman da prizna. On i gospodin Vandemar prošli su kroz njega, nepovređeni, kao i njihova lovina.
     Ispred njih nalazila se stena, u čijem su pročelju stajala hrastova vrata, u koja je bilo umetnuto ovalno ogledalo.
     Gospodin Krup dodirnu ogledalo prljavom šakom.
     Površina ogledala se zamagli pri njegovom dodiru. Iznutra se u njih zagleda anđeo Islington.
     Gospodin Krup pročisti grlo. "Dobro jutro, gospodine. To smo mi i imamo mladu damu po koju ste nas poslali."
     "A ključ?" Nežan glas anđela kao da je bio svuda oko njih.
     "Visi oko njenog labudovog vrata", zadovoljno objavi gospodin Krup.
     "Uđite", reče anđeo.
     Vrata se otvoriše i oni uđoše.

     Sve se dogodilo tako brzo. Zver je izišla iz tame, Lovac je ščepala koplje, zver ju je napala i nestala nazad u tami.
     Ričard se napinjao da čuje Zver. Nije čuo ništa osim, negde, laganog kapljanja vode i zujanja komaraca.
     Lovac je ležala na leđima. Jedna ruka bila joj je savijena pod neprirodnim uglom. Otpuzao je do nje, kroz kal.
     "Lovče?" prošaputa on. "Čuješ li me?"
     Usledila je pauza. A zatim šapat tako slab da je na trenutak pomislio kako mu se samo učinilo. "Da."
     Markiz je još bio nekoliko stopa udaljen, stojeći pored zida. Sada je doviknuo: "Ričarde - ostani gde si. To stvorenje samo kupuje vreme. Vratiće se."
     Ričard se nije obazirao na njega. Obratio se Lovcu.
     "Hoćeš li..." zastao je. Bilo je to tako glupo reći. Ipak je rekao. "Hoće li s tobom biti sve u redu?"
     Nasmejala se usnama poprskanim krvlju i odmahnula glavom.
     "Ima li ovde dole medicinara?" zapitao je markiza.
     "Hm. Ne u onom smislu koji ti imaš u vidu. Imamo neke vidare, pet-šest krvopija i hirurgića..."
     Lovac se zakašlja i trgnu. Svetlocrvena krv poteče sa ugla njenih usana.
     Markiz priđe bliže. "Čuvaš li negde svoj život, Lovče?" upita on.
     "Ja sam lovac", prošaputa ona prezrivo. "Mi se ne bavimo takvim stvarima..." Uvukla je s mukom vazduh u pluća, a zatim ga hrapavo ispustila, kao da je i jedan tako običan napor kao što je disanje za nju postao pretežak. "Ričarde, jesi li ikada koristio koplje?"
     "Nisam."
     "Uzmi ga", prošaputa ona.
     "Ali..."
     "Učini!" Glas joj je bio tih i pun hitnje. "Podigni ga. Drži ga za tupi kraj."
     Ričard podiže palo koplje. Držao ga je za tupi kraj. "Toliko i sGm znam", reče joj on.
     Treptaj osmeha pređe preko njenog lica. "Znam."
     "Slušaj", poče Ričard, osećajući se, i to ne prvi put, kao jedina razumna osoba u ludnici. "Pritajimo se. Možda će otići. Pokušaćemo da ti dovedemo pomoć."
     Ali osoba kojoj se obraćao potpuno ga je prenebregla, i to nije bilo prvi put. "Učinila sam rđavu stvar, Ričarde Mejhju", tužno je prošaputala. "Učinila sam veoma rđavu svar. Zato što sam želela da ja budem ta koja će ubiti Zver. Zato što mi je bilo potrebno koplje."
     A zatim je pokušala nemoguće, da se uspravi. Ričard uopšte nije bio svestan koliko je teško bila ranjena; niti je sada mogao da zamisli koliki bol mora da je podnosila. Video je da joj desna ruka beskorisno visi, beli patrljak kosti kako užasno štrči kroz kožu. Krv je curela iz posekotine na boku. Sa rebrima još nešto nije bilo u redu.
     "Stani!" zasikta on uzaludno. "Lezi!"
     Levom šakom izvukla je nož iz opasača, stavila ga u desnu šaku i stegnula prste oko njega.
     "Učinila sam rđavu stvar", ponovi ona. "I sada želim to da ispravim."
     Počela je da pevuši. Da pevuši visoko i da pevuši nisko, sve dok nije pronašla notu od koje su zidovi, cevi i prostorija zatreperili; pevušila je tu notu dok se nije izgledalo da ceo lavirint odjekuje od njenog pevušenja. A onda, uvukavši vazduh među spljeskana rebra, ona povika: "Hej. Veliki? Gde si?"
     Ništa se nije dogodilo. Nikakva buka osim kapanja vode. Čak su se i komarci utišali.
     "Možda je... otišao..." reče Ričard tako čvrsto stežući koplje da su ga šake zabolele.
     "Sumnjam", promrmlja markiz.
     "Hajde, kopile", vrisnu Lovac. "Jesi li se uplašio?"
     Tiha rika začula se odnekud ispred njih, i Zver je ponovo jurnula.
     Ovog puta nije smelo biti greške. Ples, pomisli Lovac. Ples još nije završen.
     I dok joj se Zver približavala spuštenih rogova, ona povika: "Sada - Ričarde! Udari! Odozdo naviše! Sada!" Istog trena Zver ju je udarila i pretvorila njene reči u neartikulisani vrisak.
     Ričard je video Zver kako se pojavljuje iz tame i izlazi na svetlost baterijske svetiljke. Sve se dešavalo krajnje usporeno.
     Bilo je kao u snu.
     Bilo je kao u svim njegovim snovima.
     Zver je bila tako blizu da je mogao da oseti njen životinjski smrad, mešavinu izmeta i krvi, tako blizu da je osećao njenu toplotu.
     I onda je zario koplje, svom snagom, gurnuvši ga naviše i unutra.
     Mukanje ili rika, usled straha, mržnje i bola. A onda tišina.
     Mogao je da čuje otkucaje svoga srca kako mu odjekuju u ušima. Mogao je da čuje kapanje vode. Komarci su ponovo zazujali.
     Postao je svestan da i dalje čvrsto steže kraj koplja, iako je njegova oštrica bila duboko zabodena u telo zveri. Pustio ga je.
     Potražio je Lovca. Njeno telo bilo je zarobljeno ispod Zveri. Stao je svom snagom da gura toplu, mrtvu telesinu Zveri. Ličilo je na guranje tenka. Ali na kraju, nekim čudom, uspeo je da je napola oslobodi.
     Lovac je ležala na leđima, zureći naviše u mrak. Oči su joj bile otvorene, ali on je nekako znao da ništa ne vide.
     "Lovče?" pozva je on.
     "Još sam ovde, Ričarde Mejhju." Glas joj je zvučao neverovatno strano. Nije se ni potrudila da ga pronađe očima, nije se potrudila da usredsredi pogled. "Je li mrtva?"
     "Mislim da jeste. Ne miče se."
     A onda se nasmejala; bio je to nekakav čudan smeh - kao da je upravo čula najsmešniji vic koji je ikada svet ispričao jednom lovcu. A u prekidima smeha i kašljanja podelila je vic sa njima. "Ti si ubio Zver", reče ona. "Tako si ti sada najveći lovac u Londonu Ispod. Ratnik..." A onda je prestala da se smeje. "Ne osećam šake. Uzmi moju desnu šaku."
     Ričard stade da pretura ispod tela zveri i obmota svoju šaku oko Lovčeve.
     "Držim li još nož u šaci?" prošaputa ona.
     "Da." Mogao je da ga napipa, hladan i lepljiv.
     "Uzmi nož. Tvoj je."
     "Ne želim tvoj..."
     "Uzmi ga."
     Oslobodio je nož iz njenih prstiju.
     "Sada je tvoj", prošaputa Lovac. Ništa se nije pomeralo, osim njenih usana, a pogled joj se zamagljivao. "Uvek me je čuvao. Očisti moju krv s njega... oštrica ne sme zarđati... Lovac brine o svom oružju." Žedno je stala da uvlači vazduh. "A sada... dodirni krv Zveri... prinesi je očima i jeziku..."
     Ričard nije bio siguran da ju je dobro čuo. "Šta?"
     Markiz mu progovori u uvo. Ričard nije primetio da im je prišao. "Učini to, Ričarde. To će te provesti kroz lavirint. Učini."
     Ričard spusti šaku do koplja i krenu njome duž šipke dok nije osetio toplu lepljivost krvi Zveri. Osećajući se pomalo glupo, šakom dodirnu jezik, a potom i oči.
     "Obavio sam", reče joj on.
     "To je dobro", prošaputa Lovac.
     Ništa više nije rekla.
     Markiz de Karabas ispruži ruku i zatvori joj oči. Ričard obrisa Lovčev nož o košulju. Rekla mu je da to uradi. Tako nije morao da razmišlja šta mu valja činiti.
     "Hajdemo", reče markiz, ustajući.
     "Ne možemo je tek tako ovde ostaviti."
     "Možemo. Možemo se kasnije vratiti po njeno telo."
     Ričard je što je bolje mogao očistio oštricu o košulju. "A ako ne bude posle?"
     "Onda nam samo preostaje da se nadamo kako će se neko već pobrinuti oko ostataka svih nas. Uključujući i gospu Dor. A ona mora da se umorila, čekajući nas."
     Ričard spusti pogled. Obrisao je poslednje ostatke krvi sa Lovčevog noža i zatakao ga za kaiš. Onda je klimnuo.
     "Pođi", reče de Karabas. "Slediću što brže budem mogao."
     Ričard je oklevao; a onda je potrčao koliko je najbrže mogao.

     Možda je u pitanju bila krv Zveri. Nije imao drugo objašnjenje. Bez obzira na razlog, trčao je pravo i tačno kroz lavirint. On za njega više nije imao tajni. Osećao je da poznaje svako skretanje, svaku stazu, svaku uličicu, prolaz, svaki njegov tunel.
     Trčao je, iscrpljen, kroz lavirint, krv mu je dobovala u slepoočnicama. Kroz glavu mu prođe stih, dok je trčao, u ritmu s njegovim koracima. Bilo je to nešto što je čuo kao dete.

     Crna noć, crna noć
     jedina te sluša.
     Plovi flota, gori sveća,
     a kod Hrista duša.

     Reči su se vrtele i vretele u krug, poput naricaljke, u njegovoj glavi. Plovi flota, gori sveća...
     Na kraju lavirinta nalazila se granitna stena, a u stenu umetnuta visoka drvena dvokrilna vrata. Na jednim vratima visilo je ovalno ogledalo.
     Vrata su bila zatvorena. Dodirnuo je drvo i vrata se tiho otvoriše na njegov dodir.
     Ričard uđe unutra.









17.
     Ričard je sledio stazu od upaljenih sveća koja ga je odvela kroz nadsvođenu komoru do Velike Dvorane. Prepoznao ju je. Tu su pili anđelovo vino: osmougao od čeličnih stubova, ogromna crna vrata, sto, sveće.
     Dor je bila u lancima, stajala je raširenih ruku i nogu između dva stuba, pored vrata od kamena i srebra. Zagledala se u njega, svojim vilinskim očima čudne boje, razrogačenim i uplašenim, kada je ušao.
     Anđeo Islington, koji je stajao pored nje, okrenu se i osmehnu Ričardu. To je bila najledenija stvar od svih: nežno saosećanje, slatkoća tog osmeha.
     "Uđi, Ričarde Mejhju. Uđi", reče anđeo Islington. "Blagi Bože. Baš grozno izgledaš." U njegovom glasu osećala se zabrinutost. Ričard je oklevao.
     "Molim te." Anđeo mu dade znak rukom, savijajući prste prema sebi, požurujući ga da uđe. "Mislim da se svi međusobno poznajemo. Gospu Dor, razume se, poznaješ, kao i moje saradnike, gospodina Krupa, gospodina Vandemara."
     Ričard se okrenu. Krup i Vandemar stajali su levo i desno od njega. Gospodin Vandemar mu se osmehnu. Gospodin Krup ne.
     "Baš sam se nadao da ćeš se pojaviti", reče anđeo. Nakrenuo je glavu na jednu stranu i upitao: "Uzgred, gde je Lovac?"
     "Mrtva je", odvrati Ričard.
     Čuo je kako je Dor zadržala vazduh.
     "Oh, jadnica", reče Islington. Odmahnuo je glavom, očigledno žaleći zbog besmislenog gubitka ljudskog života, zbog krhkosti smrtnika.
     "Ipak", dodade gospodin Krup. "Ne može se napraviti omlet, a da se ne pobije nekoliko ljudi."
     Ričard se trudio, koliko je mogao, da na njega ne obraća pažnju. "Dor? Jesi li dobro?"
     "Manje-više, hvala. Za sada." Donja usna bila joj je naduvena, i imala je modricu na obrazu.
     "Bojim se", poče Islington, "da je gospođica Dor bila pomalo tvrdoglava. Upravo sam razmatrao mogućnost da je gospodin Krup i gospodin Vandemar..." Zastao je. Očigledno su postojale neke stvari koje se gadio da izgovori.
     "Muče", predloži s puno nade gospodin Vandemar.
     "Konačno", umeša se i gospodin Krup, "mi smo slavni širom sveta po našoj umetnosti mučenja."
     "Dobri smo u povređivanju ljudi", objasni gospodin Vandemar.
     Anđeo nastavi kao da nije čuo nijednog od njih. "Ali čini mi se da gospođica Dor nije osoba koja lako menja mišljenje."
     "Samo nam dajte dovoljno vremena", reče gospodin Krup. "Slomićemo mi već nju."
     "U male, vlažne komade", reče gospodin Vandemar.
     Islington odmahnu glavom i s razumevanjem se osmehnu na ovo iskazivanje poleta. "Nemamo vremena", reče on Ričardu, "nemamo vremena. Međutim, mislim da neće dozvoliti da trpi bol i pati njen prijatelj i takođe samrtnik, neko kao što si ti, Ričarde..."
     Gospodin Krup udari Ričarda u stomak: opak, kukavički udarac.
     Ričard se presamitio. Osetio je prste gospodina Vandemara na vratu kako ga vuku da se uspravi.
     "Ali to nije u redu", reče Dor.
     Islington je delovao zamišljeno. "Nije u redu?" ponovi on kao da pokušava da se seti značenja tih reči.
     Gospodin Krup se okrenu Ričardu. "Toliko se udaljio od dobra i zla da ne bi mogao da ih razazna ni pomoću teleskopa za vreme lepe vedre noći", reče on. "Gospodine Vandemare, učinite mi čast?" Gospodin Vandemar uze Ričardovu levu šaku. Pronašao je Ričardov mali prst i jednim naglim pokretom savio ga unazad i slomio.
     Ričard vrisnu.
     Anđeo se okrenu, polako. Kao da ga je nešto zbunilo. Zatreptao je tamnim očima. "Tamo napolju je još neko. Gospodine Krupe?"
     Na mestu gde je stajao gospodin Krup sada je postojalo samo neko tamno svetlucanje, ali njega tamo više nije bilo.

     Markiz de Karabas stajao je priljubljen uz granitnu stenu, zureći u hrastova vrata koja su vodila u Islingtonovu jazbinu.
     Planovi i zavere vrteli su mu se po glavi. Mislio je da će znati šta mu valja činiti kada bude dovde došao, i sada je otkrivao, na svoj užas, da nema blagog pojma. Nije više imao dužnika, nije bilo poluga koje bi mogao pritisnuti, nije bilo dugmadi.
     I tako je stajao i zurio u vrata. Možda će mu se nešto dogoditi. Bar je iznenađenje bilo na njegovoj strani.
     A onda je osetio oštricu noža na grlu i začuo je zejtinjavi glas gospodina Krupa u uhu.
     "Već sam te danas jednom ubio", reče. "Koliko je nekim ljudima potrebno da bi se prizvali pameti?"

     Ričardu su stavljene lisice i bio je privezan lancima između dva železna stuba, kada se gospodin Krup vratio, bockajući markiza de Karabas nožem.
     Anđeo pogleda markiza, a onda sasvim nežno zavrte prelepom glavom. "Rekli ste mi da je mrtav", reče on.
     "I jeste", reče gospodin Vandemar.
     "Bio je", ispravi ga gospodin Krup.
     Anđelov glas bio je za nijansu manje umilan i manje obziran. "Ne dozvoljavam da me lažu", reče on.
     "Mi ne lažemo", izjavi gospodin Krup, usprotivivši mu se.
     "Lažemo", reče gospodin Vandemar.
     Gospodin Krup pređe musavom šakom kroz prljavu kosu, u očajanju. "Zaista, lažemo. Ali ne i ovog puta."
     Bol u Ričardovoj šaci kao da nije imao nameru da postane podnošljiviji. "Kako možeš ovako da se ponašaš?" upita on ljutito. "Ti si anđeo."
     "Šta sam ti rekao, Ričarde?" suvo upita markiz.
     Ričard promisli. "Rekao si, Lucifer je bio anđeo."
     Islington poče da se smeje. "Lucifer? Lucifer je bio idiot. Završio je kao vladar i gospodar baš ničega."
     Markiz se isceri. "A ti si završio kao vladar i gospodar dve bitange i sobe pune sveća?"
     Anđeo obliza usne. "Rekli su mi da mi je to kazna zbog Atlantide. Kazao sam im da više ništa nisam mogao da učinim. Cela ta stvar bila je..." zastao je, tragajući za pravom reči, "nesrećna."
     "Ali nastradali su milioni ljudi", reče Dor.
     Islington spoji šake pred grudima, kao da pozira za Božićnu čestitku. "Takve se stvari dešavaju", objasni on, razložno. "Gradovi tonu svakog dana."
     "A ti nisi imao nikakve veze s tim?" blago ga upita markiz.
     Od svih zastrašujućih stvari, ovo je bila najstrašnija koju je Ričard video. Anđelova zračeća lepota se rasprsla; oči mu sevnuše, i on vrisnu na njih, ludački zastrašujuće i nekontrolisano: "Zaslušili su to!"
     Kao da je poklopac bio podignut sa nečeg mračnog i previrućeg: sa umobolnosti, besa i čiste zlobe.
     Usledio je trenutak tišine. A onda je anđeo pognuo glavu, pa je ponovo podigao i rekao tiho i sa žaljenjem: "Jedna od onih stvari." Potom je pokazao na markiza. "Okujte ga", naredi.
     Krup i Vandemar staviše markizu lisice i bezbedno ih pričvrstiše lancima za stubove pored Ričarda. Anđeo je ponovo usredsredio pažnju na Dor. Otišao je do nje, pružio ruku, položio joj šaku njene brade i podigao joj glavu, kako bi mogao da joj se zagleda u oči. "Tvoja porodica", reče on nežno. "Potičeš iz veoma ugledne porodice. Veoma ugledne."
     "Zašto si onda naredio da nas pobiju?"
     "Ne sve", reče on. Ričard je mislio da govori o Dor, ali on nastavi: "Postojala je mogućnost da se možda nećeš... pokazati, ali jesi."
     Pustio joj je bradu i pomilovao ju je po licu dugačkim, belim prstima, a zatim rekao: "Tvoja porodica može da otvara vrata. Mogu da stvaraju vrata tamo gde nema vrata. Mogu da otključavaju vrata koja su zaključana. Da otvaraju vrata koja nikada ne treba da budu otvorena." Prešao je prstima duž njenog vrata, nežno, kao da je miluje, a zatim sklopio šaku oko ključa koji joj je visio o vratu.
     "Kada sam osuđen na ovo, dali su mi vrata koja su vodila u moj zatvor. I uzeli su ključ tih vrata i smestili ga takođe ovde dole. Prefinjen oblik mučenja."
     Nežno je povukao lanac, izvukavši ga ispod Dorinih slojeva svile pamuka i čipke: ukazao se srebrni ključ. Zatim je prešao prstima preko ključa kao da istražuje tajna mesta.
     Ričardu je tada postalo jasno. "Crni Redovnici čuvali su ga od tebe", primeti on.
     Islington pusti ključ. Pored Dor su se nalazila vrata od kamena i srebra. Anđeo ode do njih. Spustio je šaku na njih, belu naspram crnila vrata.
     "Od mene", složi se Islington. "Ključ. Vrata. Otvarač vrata. Mora biti troje, znate - krajnje tanana dosetka. Zamisao je bila da će mi, kada zaključe da sam zaslužio oproštaj i slobodu, poslati otvarača i dati mi ključ. Ali ja sam odlučio da uzmem stvari u svoje ruke i da odem nešto ranije."
     Ponovo se okrenuo prema Dor. Još je jednom pomilovao ključ. Zatim ga je obuhvatio šakom i snažno povukao. Lanac puče. Dor se trgnu.
     "Prvo sam razgovarao sa tvojim ocem, Dor", nastavio je anđeo. "Brinuo je zbog Podzemlja. Želeo je da ujedini London Ispod, da ujedini baronije i lenska dobra - možda čak da iskuje nekakve veze sa Londonom Iznad. Rekao sam mu da ću mu pomoći ako on pomogne meni. Zatim sam mu saopštio prirodu pomoći koja je meni potrebna, i on mi se nasmejao." Ponovio je reči, kao da i dalje nije mogao u njih da poveruje. "Nasmejao se. Meni."
     Dor zavrte glavom. "Ubio si ga zato što te je odbio?"
     "Nisam ga ja ubio", umilno reče Islington. "Naručio sam da ga ubiju."
     "Ali on mi je kazao da tebi mogu verovati. Rekao mi je da dođem ovamo. U svom dnevniku."
     Gospodin Krup poče da se kikoče. "Nije", reče on. "Nikada to nije uradio. To smo bili mi. Šta je on ono, zapravo, kazao, gospodine Vandemare?"
     "Ne veruj Islingtonu", odvrati gospodin Vandemar, glasom njenog oca. Glas je bio istovetan. "Islington mora da stoji iza svega ovoga. On je opasan, Dor... čuvaj ga se..."
     Islington je pomilova ključem po obrazu. "Palo mi je na pamet da bi te moja verzija mogla dovesti ovamo malo brže."
     "Uzeli smo dnevnik", nastavi gospodin Krup. "Sredili smo ga i vratili."
     "Kuda vode ta vrata?" doviknu Ričard.
     "Kući", odvrati anđeo.
     "U raj?"
     Islington ništa ne reče, ali se osmehnu, poput mačke koja ne samo da je proždrala krem i kanarinca, već i pile koje ste čuvali za večeru, kao i crFme brÖlQe koji je trebalo da imate za dezert.
     "Znači, misliš da neće primetiti da si se vratio?" prosikta markiz. "Da će samo reći 'Oh, vidi, evo još jednog anđela, zgrabi harfu i nastavi sviranje himni'?"
     Islingtonove oči su sijale. "Nisu za mene slatke muke laskanja, himni, oreola i sebičnih molitvi", reče on. "Imam ja... vlastiti program rada."
     "Pa, dobio si ključ", reče Dor.
     "I imam tebe", reče anđeo. "Ti si otvarač. Ključ je bez tebe beskoristan. Otvori vrata za mene."
     "Pobio si joj porodicu", reče Ričard. "Progonio si je uzduž i popreko po celom Londonu Ispod. A sada želiš da ti otvori vrata kako bi sGm samcit mogao da upadneš u raj? Ne umeš baš najbolje da proceniš karakter, zar ne? Ona to nikada neće uraditi."
     Anđeo ga pogleda očima mnogo starijim od Mlečnog puta. Zatim izusti jedno: "Ah" i okrenu leđa, kao da nije pripremljen da gleda neprijatnosti koje su se spremale.
     "Povredite ga još malo, gospodine Vandemare", reče gospodin Krup. "Odsecite mu uvo."
     Gospodin Vandemar podiže šaku. Bila je prazna. Cimnuo je ruku, gotovo neprimetno, i sada je držao nož.
     "Rekoh ti da ćeš jednog dana probati vlastitu jetru", reče on. "Danas je tvoj srećni dan."
     Podvukao je nežno oštricu noža ispod Ričardove ušne školjke. Ričard nije osećao nikakav bol - možda je, pomisli on, već iskusio suviše bola toga dana, možda je oštrica bila suviše oštra da bi ga bolelo. Ali osećao je krv kako mu curi, mokro, iz uha niz vrat.
     Dor ga je posmatrala, i njeno vilinsko lice i ogromne oči čudne boje ispuniše njegovo vidno polje. Pokušao je da joj pošalje mentalne poruke. Izdrži. Ne dozvoli da te nateraju da to uradiš. Sa mnom će biti sve u redu.
     A onda je gospodin Vandemar malo pritisnuo nož, i Ričard poče da vrišti.
     "Zaustavite ih", reče Dor. "Otvoriću tvoja vrata."
     Islington dade kratak znak rukom, a gospodin Vandemar sa žaljenjem uzdahnu i skloni nož. Topla krv curela je Ričardu niz vrat i skupljala se u udubljenju na ramenu.
     Gospodin Krup ode do Dor i otključa lisice koje su joj vezivale desnu ruku. Stajala je trljajući zglavak, uokvirena stubovima. I dalje je bila vezana lancem za stub s leve strane, ali je sada ipak imala izvesnu slobodu kretanja. Ispružila je šaku, tražeći ključ.
     "Ne zaboravi", reče Islington. "Kod mene su tvoji prijatelji."
     Dor ga odmeri s krajnjim prezirom: bila je to od glave do pete Portikova najstarija kćer. "Daj mi ključ", reče ona.
     Anđeo joj predade srebrni ključ.
     "Dor!" pozva je Ričard. "Ne čini to. Nemoj ga osloboditi. Mi nismo važni!"
     "U stvari", reče markiz, "ja sam i te kako važan. Ali moram se složiti. Ne čini to."
     Prelazila je pogledom s Ričarda na markiza, zadržavajući oči na njihovim sputanim rukama, na teškim lancima koji su ih vezivali za crne železne stubove. Delovala je veoma ranjivo; a onda se okrenula i prešla razdaljinu koju joj je dozvoljavao vlastiti lanac, obrevši se ispred crnih vrata od kamena i potamnelog srebra.
     Nije bilo ključaonice. Spustila je dlan desne šake na vrata i zatvorila oči. Kada je povukla šaku, na mestu gde je ova počivala sada se nalazila ključaonica. Bela svetlost prodirala je s druge strane ključaonice u svećama osvetljenu tamu dvorane.
     Devojka gurnu srebrni ključ u ključaonicu. Nastupila je pauza, a onda ga ona okrenu u bravi. Nešto je kliknulo, začuo se zvuk zvona, i vrata se iznenada uokviriše svetlošću.
     "Kada odem", obrati se anđeo gospodinu Krupu i gospodinu Vandemaru, s puno šarma, ljubaznosti i saosećanja, "sve ih pogubite, po svom nahođenju."
     Okrenuo se ponovo prema vratima, koja je Dor otvarala: otvarala su se polako, kao da je postojao veliki otpor. Ona se preznojavala.
     "Znači, vaš poslodavac odlazi", obrati se markiz gospodinu Krupu. "Nadam se da ćete obojica biti isplaćeni u celosti."
     Krup se zablenu u markiza i upita: "Šta?"
     "Pa", prihvati Ričard, "ne mislite valjda da ćete ga ikada više videti?"
     Gospodin Vandemar je polako trepnuo i rekao: "Šta?"
     Gospodin Krup se počeša po bradi. "Budući leševi su u pravu", obrati se on gospodinu Vandemaru. Uputio se ka anđelu koji je stajao, prekrštenih ruku, ispred vrata. "Gospodine? Bilo bi mudro da izmirite svoje dugove pre nego što krenete na narednu etapu svog putovanja."
     Anđeo se okrenu i zagleda se s visine u njega, kao da nije vredan ni koliko poslednja čestica prašine. Zatim se okrenuo od njega. Ričard se pitao o čemu li razmišlja.
     "To sada uopšte nije važno", reče anđeo. "Uskoro će sve nagrade koje vaši mali gnusni umovi mogu da smisle biti vaše. Kada se dočepam svog prestola."
     "Malo sutra, a?" reče Ričard.
     "To mi se ne dopada", primeti gospodin Vandemar. "Do tada ću umreti od gladi."
     Gospodin Krup zapreti prstom gospodinu Vandemaru. "Hoće da nam se izmigolji", reče on. "Niko se još nije izvukao gospodinu Krupu i gospodinu Vandemaru, brajko. Mi naplaćujemo dugove."
     Gospodin Vandemar ode do mesta na kome je stajao gospodin Krup. "U celosti", dodade.
     "Sa kamatom", zalaja gospodin Krup.
     "I kukama za meso", dodade gospodin Vandemar.
     "Iz raja?" doviknu Ričard otpozadi.
     Gospodin Krup i gospodin Vandemar krenuše ka zamišljenom anđelu. "Hej!" pozva ga gospodin Krup.
     Vrata su se jedva malo otvorila, ali bila su otvorena. Svetlost je plavila kroz tu pukotinu. Anđeo priđe korak bliže. Ličio je na mesečara. Svetlost koja je dopirala kroz pukotinu obasjavala mu je lice, i on ju je pio poput vina.
     "Ne bojte se", reče on. "Kada nepreglednost Stvaranja postane moja, i oni se okupe oko mog prestola da pevaju u slavu imena moga, nagradiću one koji to zaslužuju i oboriti one koji su mrski pogledu mome."
     A onda je promrmljao još nešto, jedva čujno. Ričard nikada nije bio siguran šta je rekao, mada je kasnije tvrdio da je veoma ličilo na: "Krvavog Gabrijela, za početak."
     Dor je s velikim naporom do kraja otvorila crna vrata.
     Prizor s druge strane vrata bio je zaslepljujući: kovitlac boje i svetlosti. Ričard skupi oči i okrenu glavu od sjaja. Da li raj ovako izgleda? Više liči na pakao.
     A onda je osetio vetar.
     Pored glave mu je proletela sveća i nestala kroz vrata. Za njom još jedna. A onda se vazduh ispunio svećama, sve su se vrtele i prevrtale kroz vazduh, u pravcu svetlosti. Imao se utisak da je cela soba bila usisavana kroz vrata. Bilo je to više od vetra. Ričardu je to bilo jasno. Zglobovi su počeli da ga bole od lisica - kao da je odjednom postao dvaput teži. A onda mu se perspektiva izmenila. Pogled kroz vrata - gledao je naniže: nije samo vetar povlačio sve prema vratima. Bila je to gravitacija. Vetar je samo predstavljao vazduh u dvorani, koji je usisan na mesto sa druge strane vrata. Pitao se šta li se nalazilo s tamo - površina neke zvezde, obzorje događanja kakve crne rupe ili nešto što čak nije mogao ni da zamisli.
     Islington je ščepao stub pored vrata i očajnički se držao za njega.
     "To nije raj", povikao je anđeo. "Ti luda, mala veštice! Šta si to uradila?"
     Dor se držala za svoj lanac pobelelim zglavcima. Ništa nije rekla, ali su joj oči pobednički sijale.
     Gospodin Vandemar ščepao je nogu od stola, dok se gospodin Krup, sa svoje strane, uhvatio za gospodina Vandemara.
     "To nije bio pravi ključ", pobednički reče Dor, nadjačavši buku vetra. "To je bila samo kopija ključa koju mi je napravio kovač na pijaci."
     "Ali otvorio je vrata", zavrišta anđeo.
     "Nije", reče devojka očiju čudne boje. "Ja sam otvorila vrata. Koliko sam mogla i s teškom mukom, ja sam otvorila vrata."
     Na anđelovom licu više nije bilo ni traga ljubaznosti ili samilosti; već samo mržnja, čista, nepatvorena i hladna. "Ubiću te", reče.
     "Kao što si pobio moju porodicu? Mislim da nikada više nećeš nikoga ubiti."
     Anđeo se držao za stub bledim prstima, a telo mu je stajalo pod uglom od devedeset stepeni u odnosu na pos i najvećim delom već je prošlo kroz vrata. Izgledao je istovremeno i komično i užasno. Oblizao je usne. "Prekini ovo!" preklinjao je. "Zatvori vrata! Reći ću ti gde ti je sestra... Živa je..."
     Dor se trgnu.
     Islington je bio usisan kroz vrata, sićušna prilika koja je podsećala na visak i smanjivala se dok se tumbala kroz zaslepljujuću struju s druge strane.
     Privlačna sila postajala je sve snažnija. Ričard se molio da njegovi lanci i lisice izdrže: osećao je kako biva usisavan prema otvoru i krajičkom oka mogao je da vidi markiza kako landara na svojim lancima, poput lutke na koncu koju uvlači usisivač.
     Sto, za čiju nogu se čvrsto držao gospodin Vandemar, polete kroz vazduh i zaglavi se u otvorenim vratima. Gospodin Krup i gospodin Vandemar stadoše da landaraju s druge strane vrata. Gospodin Krup, koji se bukvalno držao za peševe kaputa gospodina Vandemara, duboko udahnu vazduh i poče polako da se pentra, šaku preko šake, uz leđa gospodina Vandemara.
     Sto napuče.
     Gospodin Krup pogleda Dor i iskezi se poput lisice na kiselo grožđe. "Ja sam pobio tvoju porodicu", reče gospodin Krup. "Ne on. I sada ću - konačno - završiti..."
     Međutim, u tom trenutku je materijal tamnog odela gospodina Vandemara popustio. Gospodin Krup je prevrćući se i vrišteći nestao u ništavilu, čvrsto stežući komad crne tkanine.
     Gospodin Vandemar je ispratio pogledom priliku gospodina Krupa koja se brzo udaljavala od njih. I on je pogledao u Dor, ali u njegovom pogledu nije bilo pretnje. Slegnuo je ramenima, najbolje što može da slegne ramenima osoba koja se drži za nogu od stola boreći se da sačuva život, a onda je blago rekao: "Zdravo", i pustio nogu stola.
     Bez reći je zaronio kroz vrata u svetlost, smanjujući se dok je padao, u pravcu sićušne prilike gospodina Krupa. Ubrzo su predstavljali jednu jedinu tačkicu crnila u moru uzburkane svetlosti, a onda je i ona nestala.
     To je imalo nekakavog smisla, pomisli Ričard; konačno, oni su bili tim.
     Sve se teže disalo. Ričard je osećao vrtoglavicu i nesvesticu.
     Sto u vratima se raspao i bio usisan kroz njih.
     Lisice oko jedne Ričardove šake se otvoriše i njegova desna ruka sada je bila slobodna. Zgrabio je lanac kojim mu je bila vezana leva ruka što je jače mogao, zahvalan što mu je slomljen prst na šaci koja je još bila u lisicama. Čak i tako, crveni i plavi bleskovi bola prolazili su mu levom rukom. Čuo je sebe kako vrišti.
     Nije mogao da diše. Bele mrlje svetlosti eksplodirale su mu pred očima.
     Osećao je da lanac popušta...
     Kada su se crna vrata zatvorila, tresak je ispunio njegov svet.
     Ričard je snažno udario o stub i skljokao se na pod. U Velikoj Dvorani ispod tla zavladala je tišina, kao i potpuna tama.
     "Pa, gde si ih to poslala?" Bio je to markižev glas.
     A onda je Ričard čuo devojčin glas. Znao je da to mora biti Dorin glas, ali zvučao je tako mladalački, poput glasa malog deteta pred spavanje. "Ne znam. Daleko. Veoma... veoma sam umorna. Ja..."
     "Dor", pozva je markiz. "Prekini s tim." Dobro je što je neko to rekao, pomisli Ričard. Neko je morao. A Ričard nije mogao da se seti kako se govori.
     Čulo se jedno klik u tami: zvuk lisica koje se otvaraju, propraćen zvukom lanaca koji padaju i udaraju o metalni stub. Zatim zvuk paljenja šibice. Sveća je zapaljena, slabo je gorela i podrhtavala na retkom vazduhu.
     Plovi flota, gori sveća... pomisli Ričard, ali nije mogao da se seti zašto.
     Dor nesigurnim korakom ode do markiza, držeći sveću. Pružila je ruku, dodirnula lance i njegove lisice se otvoriše. Stao je da trlja zglavke.
     Zatim je otišla do Ričarda i dodirnula preostalu lisicu. Otvorila se. Dor uzdahnu i sede pored njega. On ispruži ruku, povuče je k sebi i stade da je ljulja. Ljuljao ju je polako napred-nazad, pevušeći uspavanku bez reči.
     Bilo je hladno, hladno, u anđelovoj praznoj dvorani; ali ubrzo je toplota nesvesnog stanja obavila oboje.
     Markiz de Karabas posmatrao je usnulu decu. Zamisao spavanja - povratka, čak i na kratko, u stanje tako užasno blisko smrti - plašila ga je više nego što bi ikada i pomislio. Ali, na kraju, čak je i on spustio glavu na ruke i zatvorio oči.
     Tada više nije bilo ničega.









18.
     Gospa Serpentina, koja je bila najstarija od Sedam Sestara, posle Olimpije, stupala je lavirintom, gacajući kroz blato u belim čizmama. Ovo je bilo najdalje što je otišla od svoje kuće za sto godina. Ispred nje išla je njen majordomo osinjeg struka, od glave do pete odevena u crnu kožu, noseći veliki fenjer sa kočija. Dve druge žene, slično odevene, išle su iza nje, na pristojnoj udaljenosti.
     Iscepani čipkani porub Serpentinine haljine vukao se kroz glib, ali ona na to nije obraćala pažnju. Ugledala je nešto kako svetluca na svetlosti svetiljke ispred njih. I pored toga, neko kabasto obličje.
     "Eno ga", reče ona.
     Dve žene koje su išle iza nje pohitaše napred, kroz močvaru, i kada je žena sa svetiljkom prišla, obličja se pretvoriše u predmete. Svetlost se odbila o dugačko bronzano koplje. Lovčevo telo, hladno i jadno, ležalo je na leđima, napola pokopano ispod tela jedne ogromne životinje. Oči su joj bile zatvorene.
     Serpentinine žene izvukle su telo ispod Zveri i položile ga u blato.
     Serpentina je kleknula u vlažan kal i stala da prelazi jednim prstom niz Lovčev hladni obraz, dok nije stigla do njenih od krvi pocrnelih usana, gde ga je zadržala nekoliko trenutaka. Zatim je ustala.
     "Ponesite koplje", reče ona.
     Jedna od žena podiže Lovčevo telo. Druga izvuče koplje iz lešine Zveri i prebaci ga reko ramena.
     Zatim se četiri prilike okrenuše i vratiše putem kojim su došle; nema povorka duboko ispod sveta.
     Svetlost svetiljke poigravala je po opustošenom Serpentininom licu dok je išla; ali nije otkrivala nikakva osećanja, ni srećna ni tužna.









19.
     Na trenutak nije imao pojma ko je. To je bilo neverovatno oslobađajuće osećanje, kao da je bio slobodan da bude ko god je želeo: bilo ko - da se isproba u bilo kom identitetu. Mogao je biti muškarac ili žena, pacov ili ptica, čudovište ili bog.
     A onda je neko šušnuo, i on se do kraja razbudio. Bio je Ričard Mejhju, ko god da je to bio, šta god da je to značilo.
     Bio je Ričard Mejhju i nije znao gde se nalazi. Uz lice mu je prianjalo kruto platno. Sve ga je bolelo; neka mesta - mali prst leve šake, na primer - više nego ostala.
     Neko se nalazio u blizini. Čuo je disanje.
     Podigao je glavu i otkrio, tokom njenog podizanja, još mesta koja su ga bolela. Neka od njih strašno su bolela.
     Daleko - mnogo soba odatle - ljudi su pevali. Pesma je bila tako udaljena i tiha da je znao da će je izgubiti ako otvori oči: nedokučivo, melodično pojenje...
     Otvorio je oči. Prostorija je bila mala i slabo osvetljena. Nalazio se na niskom krevetu i šuštavi zvuk koji je malopre čuo poticao je od neke sklupčane prilike u crnoj odori, leđima okrenute Ričardu. Prilika u crnom brisala je prašinu jednom neprimerenom pajalicom od šarenog perja.
     "Gde sam to ja?" upita Ričard.
     Prilika u crnom se okrenu, otkrivši veoma nervozno, tamnoputo lice. "Da li biste želeli vode?" upita on kao da mu je prethodno bilo rečeno da pacijenta upita želi li vode ako se ovaj probudi i kao da je to neprestano ponavljao u sebi prethodnih dvadeset minuta kako bi bio siguran da neće zaboraviti.
     "Ja..." Ričard tada shvati da je strašno žedan. Uspravio se u krevetu. "Da, želim. Mnogo vam hvala."
     Redovnik nasu malo vode iz metalnog krčaga u ulubljenu metalnu šolju i dodade je Ričardu. Ričard je lagano pijuckao vodu, suzdržavajući se da je halapljivo odjednom ne ispije. Bila je kristalno hladna i bistra.
     Ričard spusti pogled. Nigde nije bilo njegove odeće. Na sebi je imao dugačku odoru, nalik na one koje su nosili Crni Redovnici, ali sive boje. Slomljeni prst bio mu je stavljen u udlagu i uredno prepovijen.
     Podigao je prst do uha; na njemu je osetio hanzaplast i napipao je konce ispod njega.
     "Ti si jedan od Crnih Redovnika", reče Ričard.
     "Da, gospodine."
     "Kako sam stigao ovamo? Gde su moji prijatelji?"
     Redovnik pokaza prema hodniku, bez reči i nervozno.
     Ričard ustade iz kreveta. Pogledao je ispod sive odore: bio je nag. Torzo i noge bili su mu prekriveni raznovrsnim modricama tamnopurpurne boje, i sve su one, izgleda, bile namazane nekom vrstom ulja: mirisalo je na sirup za kašalj i tost premazan maslacem. Koleno mu je bilo u zavojima. Pitao se gde mu je odeća. Pored kreveta su se nalazile sandale, i on ih navuče. Zatim iziđe u hodnik.
     Prema njemu je niz hodnik dolazio opat; njegove slepe oči bile su biserno bele u tami ispod kukuljice. Držao se za ruku brata Fuliginusa.
     "Znači, probudio si se, Ričarde Mejhju", reče opat. "Kako se osećaš?"
     Ričard napravi grimasu. "Moja šaka..."
     "Namestili smo ti prst. Bio je slomljen. Pobrinuli smo se za tvoje modrice i posekotine. I bio ti je potreban odmor koji smo ti omogućili."
     "Gde je Dor? Gde je markiz? Kako smo stigli ovamo?"
     "Naredio sam da vas donesu ovamo", reče opat. Dva fratra nastaviše hodnikom, i Ričard pođe sa njima.
     "Lovac", izusti Ričard. "Da li ste doneli njeno telo?"
     Opat odmahnu glavom. "Nije bilo tela. Samo Zver."
     "Ah, hm. Moja odeća..."
     Stigli su do vrata ćelije, veoma nalik na onu u kojoj se Ričard probudio. Dor je sedela na ivici kreveta, čitajući primerak Mensfild parka za koji je Ričard bio ubeđen da redovnici nisu ni znali da ga imaju. I ona je na sebi imala sivu kaluđersku odoru. Bila joj je prevelika, toliko velika da je u njoj izgledala gotovo komično. Podigla je pogled kada su ušli. "Zdravo", reče ona. "Spavao si vekovima. Kako se osećaš?"
     "Dobro, bar mislim. Kako si ti?"
     Osmehnula se. To baš nije bio ubedljiv osmeh. "Pomalo uzdrmana", reče ona.
     Iz hodnika se čula neka buka. Ričard se okrenuo i ugledao markiza de Karabasa koga su vozili u raštimovanim starim kolicima. Kolica je gurao jedan krupan Crni Redovnik. Ričard se pitao kako je markizu pošlo za rukom da izgleda romantično i razmetljivo čak i u kolicima.
     Markiz ih je počastvovao ogromnim osmehom.
     "'Bro veče svima", reče on.
     "Odlično", izusti opat. "Svi ste ovde. Moramo da porazgovaramo."
     Poveo ih je u jednu veliku prostoriju, u kojoj je gorela vatra od drvenih otpadaka i u kojoj je bilo toplo. Poređali su se oko okruglog stola. Opat im dade znak da sednu. Pipajući, pronašao je svoju stolicu i spustio se na nju. Zatim je otpustio brata Fuliginusa i brata Tenebraea (koji je gurao markizova kolica), i oni iziđoše.
     "Pa", poče opat. "Na posao. Gde je Islington?"
     Dor slegnu ramenima. "Onoliko daleko koliko sam mogla da ga pošaljem. Na pola puta preko prostorvremena."
     "Shvatam", reče opat. A zatim dodade. "Odlično."
     "Zašto nas niste upozorili na njega?" upita Ričard.
     "Nismo bili odgovorni za to."
     "Pa", zausti Ričard. "Šta sada?"
     Opat ništa ne reče.
     "Kako to misliš?" upita Dor.
     "Ti si želela da osvetiš svoju porodicu. I uspela si. Sve koji su u to bili umešani poslala si u neki udaljeni kutak nedođije. Hoću da kažem, niko više neće pokušati nikada da te ubije, je li tako?"
     "Ne odmah", ozbiljno odvrati Dor.
     "A ti?" obrati se Ričard markizu. "Da li si ti dobio ono što si želeo?"
     Markiz klimnu. "Verujem da jesam. Isplatio sam dug gospodaru Poritku, i gospa Dor mi duguje značajnu uslugu."
     Ričard pogleda Dor. Ona klimnu.
     "A šta je sa mnom?" upita on.
     "Pa", poče Dor. "Ne bismo uspeli bez tebe."
     "Nisam na to mislio. Šta je s mojim povratkom kući?"
     Markiz izvi obrvu. "Šta ti misliš da je ona - čarobnjak iz Oza? Ne možemo te poslati kući. Ovo je tvoj dom."
     Dor dodade: "Pokušala sam to već da ti kažem, Ričarde."
     "Mora postojati način!" reče Ričard i lupi levom šakom po stolu, snažno, kako bi pojačao svoje reči. A zatim izgovori jedno: "Auh", jer nije baš mudro udarati šakom po stolu radi naglašavanja kada imate slomljeni prst.
     "Odrasti", reče markiz.
     Ričard protrlja šaku. Ponestalo mu je želje da se bori.
     "Gde je ključ?" upita opat.
     Ričard nakrenu glavu. "Dor", izgovori on.
     Ona odmahnu glavom. "Nije kod mene", objasni ona. "Spustila sam ga u tvoj džep posle poslednje pijace."
     Ričard zinu, a potom ponovo zatvori usta. Opet ih je otvorio da bi rekao: "Hoćeš da kažeš da kada sam rekao Krupu i Vandemaru da je kod mene i da me slobodno pretraže... da je bio kod mene?"
     Ona klimnu. Setio se čvrstog predmeta u svom stražnjem džepu u Daun Stritu; setio se da ga je zagrlila kada se vratio sa karijem, tamo na brodu.
     "Prokletstvo", izgovori Ričard.
     Opat ispruži ruku. Savio je smeđe prste i podigao malo zvono sa stola; zatresao ga je, pozvavši brata Fuliginusa.
     "Donesi mi Ratnikove pantalone", reče on.
     Fuliginus klimnu i udalji se.
     "Nisam ja nikakav ratnik", reče Ričard.
     Opat se nežno osmehnu. "Ti si ubio Zver. Ti si Ratnik."
     Ričard u očajanju prekrsti ruke. "Znači, posle svega ovoga, ipak ne idem kući, ali kao utešnu nagradu stavljen sam na neku vrstu drevne podzemne liste počasti?"
     Markiz ga, kako se činilo, nimalo nije sažaljevao. "Ne možeš se vratiti u London Iznad. Nekoliko pojedinaca uspelo je da vodi neku vrstu polutanskog života - upoznao si Ilijastera i Lira. Ali to je najbolje čemu možeš da se nadaš."
     Dor ispruži šaku i dodirnu Ričardovu ruku. "Žao mi je", reče mu ona. "Ali seti se koliko si dobra učinio. Dobavio si nam ključ."
     "Ali čemu je to poslužilo?" upita on. "Ti si jednostavno dala da ti iskuju novi ključ..."
     Ponovo se pojavio brat Fuliginus, noseći Ričardove pantalone; bile su blatnjave i ukorele od krvi, i smrdele su. Redovnik predade pantalone opatu koji stade da pretura po džepovima.
     Dor se osmehnu. "Kovač ne bi mogao da ga iskuje bez originala."
     Opat pročisti grlo. "Svi ste vi veoma glupi", velikodušno im reče on, "i baš ništa ne znate."
     Podigao je srebrni ključ. Zasvetlucao je na svetlosti vatre. "Ričard je prošao kušnju ključa. On je njegov gospodar, sve dok ga ne vrati nama na čuvanje. Taj ključ poseduje moć."
     "To je ključ za raj..." reče Ričard, jer nije tačno znao na šta cilja opat.
     Starčev glas bio je dubok i melodičan. "To je ključ svekolike stvarnosti. Ako Ričard želi da se vrati u London Iznad, onda će ga ključ vratiti u London Iznad."
     "Tako jednostavno?" upita Ričard.
     Starac klimnu slepom glavom, ispod senki kukuljice.
     "Kada možemo to da izvedemo?" upita Ričard.
     "Čim budeš spreman", reče opat.

     Redovnici su oprali i zakrpili njegovu odeću i vratili mu je. Brat Fuliginus ga je sproveo kroz opatiju, uz vrtoglavi niz lestvica i stepenika, sve do zvonika. Na vrhu zvonika nalazila su se vratanca, i oni se proguraše kroz njih i obreše se u jednom uskom tunelu sa metalnim prečagama umetnutim u bočni zid. Popeli su se uz zid i izišli na platformu podzemne železnice u mraku.

     SLAVUJEVA ULIČICA

     Pisalo je na starim oznakama na zidu. Brat Fuliginus poželeo je Ričardu sve najbolje i rekao mu da tu sačeka, da će neko doći po njega. Sedeo je na platformi dvadeset minuta, pitajući se zbog čega se markiz nije sa njim oprostio.
     Kada je pitao Dor, odgovorila mu je da ne zna, ali da su opraštanja bila za markiza isto kao i tešenje drugih, u čemu on nije bio baš dobar.
     Onda mu je kazala da joj je nešto upalo u oko i dala mu list papira sa ispisanim uputstvima i otišla.
     Nešto je zalepršalo iz tame. Nešto belo.
     Bila je to maramica na štapu.
     "Zdravo?" doviknu Ričard.
     Iz tame zakorači u perje umotani okruglasti Stari Bejli. Videlo se da je zbunjen i da mu nije prijatno. Mahao je Ričardovom maramicom.
     "To je moja zastavica", reče on.
     "Drago mi je što je od koristi."
     Stari Bejli se nelagodno isceri. "Tako je. Samo sam hteo da kažem. Imam nešto za tebe. Evo."
     Zavukao je šaku u džep od kaputa i izvukao iz njega jedno dugačko crno pero koje se presijavalo plavo-purpurno-zelenim sjajem. Crvena traka bila je obmotana oko njegovog golog kraja.
     "Hm. Ovaj, hvala", reče Ričard, ne znajući šta bi trebalo da uradi s njim.
     "To je pero", objasni Stari Bejli. "I to dobro. Uspomena. Suvenir. I besplatno je. Poklon. Od mene. Tebi. Moje hvala."
     "Da. Ovaj. To je veoma ljubazno od tebe."
     Spustio ga je u džep.
     Topao vetar zaduvao je kroz tunel. Dolazio je voz.
     "To će biti tvoj voz", reče Stari Bejli. "Ja se ne vozim vozovima. Ali dobar krov, to je nešto drugo."
     Protresao je Ričardovu šaku i hitro se udaljio.
     Voz se zaustavio u stanici. Svi vagoni bili su u mraku, i nijedna vrata se nisu otvorila. Ričard pokuca na vrata ispred sebe u nadi da su to ona prava.
     Vrata se otvoriše, obasjavši napuštenu stanicu toplom, žutom svetlošću. Iz voza iziđoše dva postarija gospodina koji su držali dugačke lovačke rogove. Ričard ih je prepoznao: Dagvard i Halvard iz Erlovih dvora; mada više nije mogao da se seti koji je bio koji. Prineli su lovačke rogove usnama i isprekidano, ali od srca zatrubili.
     Ričard se pope u voz, a oni uđoše za njim.
     Erl je sedeo na kraju vagona, milujući svog vučjaka. Lakrdijaš - Tuli, pomisli Ričard, tako se zvao - stajao je pored njega. Osim njih i dvojice oklopnika, vagon je bio pust.
     "Ko je to?" upita Erl.
     "To je on, sire", odvrati lakrdijaš. "Ričard Mejhju. Onaj koji je ubio Zver."
     "Ratnik?" Erl se počeša po riđo-sedoj bradi. "Dovedi ga ovamo."
     Ričard ode do Erlove stolice. Erl ga odmeri od glave do pete zamišljeno i ničim ne pokaza da se seća da je već sreo Ričarda.
     "Mislio sam da si viši", polako izgovori Erl.
     "Žao mi je."
     "Pa, biće najbolje da završimo s tim." On ustade i obrati se praznom vagonu. "Dobro veče. Ovde smo da bismo odlikovali mladog Mejbarija. Kako ono bard reče?" Potom je odrecitovao, ritmično grmeći: "Grimizne posekotine na lešini, brzo pada zver, neustrašivi vrli branilac, najhrabriji od dečaka... Mada nije baš dečak, je li tako, Tuli?"
     "Ne baš, vaša visosti."
     Erl pruži šaku. "Daj mi tvoj mač, dečače."
     Ričard prinese šaku opasaču i izvuče nož koji mu je Lovac dala. "Hoće li ovo poslužiti?" upita on.
     "Da-da", odvrati starac, prihvatajući nož od njega.
     "Klekni!" reče Tuli, šapatom, pokazavši prema podu voza. Ričard se spusti na jedno koleno.
     Erl ga nežno lupnu po oba ramena nožem. "Ustani", zagrme on. "Ser Ričarde od Mejberija. Ovim nožem oslobađam te Podzemlja. Neka ti bude dozvoljeno da slobodno odeš bez ikakvih smetnji... i tako dalje, i tako dalje... et cetera... bla-bla-bla." Glas poče da mu se gubi.
     "Hvala", reče Ričard. "U stvari, prezivam se Mejhju."
     Voz se zaustavljao.
     "Ti ovde silaziš", reče Erl. Vratio je Ričardu nož i potapšao ga po leđima.

     Mesto na kome je Ričard izišao nije bila stanica u Podzemlju. Nalazilo se na površini. Podsetilo je Ričarda malo na stanicu Sveti Pankras - bilo je nečeg isto tako preterano velikog i lažno gotskog u pogledu arhitekture. Ali takođe je posedovala onu pogrešnost koja ju je na neki način obeležavala kao deo Londona Ispod.
     Svetlost je bila čudnovate sive boje koja se može videti neposredno pred svitanje i posle zalaska sunca, kada se svet ispira, tako da je nemoguće proceniti nijanse i udaljenosti.
     Na klupi je sedeo neki čovek; zurio je u njega, te mu Ričard priđe, oprezno, ne mogavši da raspozna, u tom sivilu, ko je to. Ričard je i dalje držao Lovčev nož - svoj nož - i sada je čvršće stegao dršku, reda radi.
     Čovek podiže pogled dok mu se Ričard približavao i skoči na noge. Bio je to gospodar pacov-govornika. Čupnuo je loknu na čelu; Ričard je to ranije viđao samo na BiBiSiju 2 u adaptacijama klasičnih romana. "Vidi-vidi. Da-da", srdito reče pacov-govornik. "Samo da kažem, devojka Anastazija. Nema ljutnje. Pacovi su i dalje tvoji prijatelji. Kao i pacov-govornici. Dođi kod nas. Lepo ćemo se brinuti o tebi."
     "Hvala", odvrati Ričard. Anastazija će ga povesti, pomisli on. Ona je potrošna roba.
     Gospodar pacov-govornika stade da petlja nešto po klupi i pruži Ričardu crnu sportsku torbu sa zipom, koja mu je bila strašno poznata.
     "Sve je tu. Sve. Proveri."
     Ričard otvori torbu. Sve njegove stvari nalazile su se unutra, uključujući i, povrh uredno presavijenih farmerki, njegov novčanik. Zatvorio je torbu, prebacio je preko ramena i udaljio se, nijednom se ne osvrnuvši.
     Izišao je sa stanice i popeo se nekoliko stepenika.
     Sve je bilo tiho. Sve je bilo prazno. Opalo jesenje lišće nošeno je preko spoljašnjeg dvorišta, kovitlac žutog, oker i smeđeg.
     Prešao je preko dvorišta i sišao niz nekoliko stepenika u podzemni prolaz. U polumraku se začulo nekakvo lepršanje.
     Ričard se zabrinuto okrenuo. Bilo ih je desetak, u hodniku iza njega, i klizile su prema njemu gotovo sasvim tiho, samo šušteći tamnim somotom, i tu i tamo odavši svoje prisustvo bleskom srebrnog nakita.
     Gledale su ga gladnim očima.
     Uplašio se. Istina, imao je nož. Ali nije mogao da se bori njime, kao što nije mogao ni da preskoči Temzu. Nadao se da bi ih mogao bar njime zaplašiti.
     Mogao je da namiriše pustikaru, poljske ljiljane i mošus.
     Lamija je izbila na čelo Somotki, iskoračila napred. Ričard podiže nož, setivši se hladnoće njenog zagrljaja.
     Osmehnula mu se i ljupko nagnula glavu. Zatim je namignula, poljubila vrhove svojih prstiju i oduvala poljubac prema Ričardu.
     Stresao se.
     Nešto je zalepršalo u tami podzemnog prolaza; kada je ponovo pogledao, nije bilo ničeg osim senki.

     Prošavši kroz podzemni prolaz, popeo se uz nekoliko stepenika i obreo se na vrhu malog travnatog brda, u svitanje. Svetlost je bila čudna i neprirodna, ali ipak je mogao da razabere pojedinosti predela oko sebe: hrastovi, pepeo i obala. Neka široka reka blago je krivudala kroz zeleni predeo. Kada se osvrnuo oko sebe, shvatio je da se nalazi na nekakvom ostrvu - dve manje reke ulivale su se u jednu veću, odsekavši ga od kopna.
     I tada mu bi jasno, mada nije znao kako, ali bio je sasvim ubeđen: nalazio se u Londonu - ali Londonu kakav je možda bio pre tri hiljade godina, pre nego što je bio postavljen kamen-temeljac prvog ljudskog naselja.
     Otvorio je torbu i sklonio nož u nju, pored novčanika. Zatim ju je ponovo zatvorio.
     Nebo je počelo da rudi, ali svetlost je bila čudna. Bila je nekako mlađa nego sunčeva svetlost koju je poznavao. Na istoku se izdizalo narandžasto-crveno sunce: tamo gde će se jednog dana nalaziti dokovi, i dalje napred, prema Griviču, Kentu i moru.
     "Zdravo", reče Dor. Nije je video kako se približava. Sada je imala drugačiju odeću ispod izlizane kožne jakne: odeća je i dalje bila u slojevima, iscepana i zakrpljena, mada od tafta, čipke, svile i brokata.
     "Zdravo", reče Ričard.
     Zastala je pored njega i gurnula sitne prste u njegovu desnu šaku, šaku u kojoj je držao sportsku torbu.
     "Gde smo to mi?" upita on.
     "Na strašnom i opakom ostrvu Vestminster", odgovori mu ona. Zvučalo je kao da navodi odnekud, ali činilo mu se da nikada ranije nije čuo ništa slično.
     Krenuli su kroz visoku travu, vlažnu od otopljenog mraza. Njihova stopala ostavljala su tamnozeleni trag, pokazujući kuda su prošli.
     "Čuj", poče Dor. "Pošto više nema anđela, treba mnogo stvari srediti u Londonu Ispod. A ostala sam samo ja da to obavim. Moj je otac želeo da ujedini London Ispod... pretpostavljam da bi trebalo da pokušam da završim ono što je on započeo."
     Išli su ka severu, udaljavajući se od Temze. Beli galebovi kružili su i glasali se na nebu iznad njih.
     "Čuo si šta je Islington kazao: da je zadržao u životu moju sestru, za svaki slučaj. Možda ja nisam jedina od mojih koja je ostala. Ti si mi spasao život." Zastala je, a onda je žurno izgovorila: "Bio si mi zaista dobar prijatelj, Ričarde. Na neki način sam zavolela da si u blizini. Molim te, nemoj da ideš."
     Ispružio je levu povređenu šaku i potapšao je nespretno po ruci.
     "Ovaj", poče on, "i ja sam na neki način zavoleo da si ti u blizini. Ali ja ne pripadam ovom svetu. U mom Londonu... ovaj, najopasnija stvar koje treba da se čuvaš jeste taksi koji žuri. I ti se meni dopadaš. Strašno mi se dopadaš. Ali želim da pođem kući."
     Podigla je pogled prema njemu i pogledala ga svojim očima čudne boje.
     "Znači, nikada se više nećemo videti", reče ona.
     "Pretpostavljam da nećemo."
     "Hvala ti za sve što si učinio", reče ona. Zatim ga je zagrlila, tako čvrsto da su ga zabolela izubijana rebra; on joj uzvrati stisak, isto tako snažano.
     Na kraju reče. "Drago mi je što sam te upoznao."
     Jako je žmirkala. Pitao se hoće li mu ponovo reći da joj je nešto upalo u oko. Umesto toga je upitala: "Jesi li spreman?"
     Klimnuo je.
     Spustio je torbu i stao da pretura po stražnjem džepu zdravom šakom. Izvadio je ključ i predao joj ga. Pružila ga je ispred sebe, kao da ga je gurnula u neka zamišljena vrata.
     "U redu", reče ona. "Samo kreni. Ne osvrći se."
     Krenuo je niz malo brdo. U blizini se obrušio galeb.
     U podnožju brda se osvrnuo. Stajala je na vrhu, oivičena izlazećim suncem. Obrazi su joj se sijali.
     Narandžasta svetlost se odbi o ključ.
     Dor ga okrenu, jednim odlučnim pokretom.

     Svet se zatamnio, i duboka grmljavina ispuni Ričardovu glavu, nalik na poludelu riku hiljadu pobesnelih zveri.









20.
     Svet se zatamnio i duboka grmljavina ispuni Ričardovu glavu, nalik na poludelu reku hiljadu razbesnelih zveri.
     Zatreptao je u mraku, čvrsto uhvativši torbu. Zapitao se nije li budalasto postupio kada je sklonio nož.
     Neki ljudi su se gurali pored njega. Ričard poče da se udaljava od njih.
     Pred njim su se nalazile stepenice. Krenuo je uz njih. Kada je to učinio, svet poče da se rastače, poprima oblik i prestrojava. Grmljavina je poticala od saobraćajne gužve i on je upravo izlazio iz podzemnog prolaza na Trafalgar Skveru.
     Bila je sredina prepodneva, dan oktobarski i topao, a on je stajao na trgu stežući torbu i žmirkajući na svetlosti. Taksiji, crveni autobusi i kola tutnjali su i jurili oko trga, a turisti su hranili legije gojaznih golubova, i fotografisali Nelsonov spomenik i ogromne Lendsijerove lavove oko njega.
     Nebo je bilo savršene plave boje kao na televizijskom ekranu kada okrenete prazan kanal.
     Prešao je preko trga, pitajući se da li je stvaran ili ne. Japanski turisti nisu na njega obraćali pažnju. Pokušao je da otpočne razgovor sa jednom lepom devojkom, koja se nasmejala i rekla nešto na jeziku za koji je Ričard pomislio da mora biti italijanski, ali je, u stvari, bio finski.
     Jedno detence neodređenog pola zurilo je u golubove i satiralo tablu čokolade. Čučnuo je pored njega.
     "Hm. Zdravo, mali", reče Ričard.
     Dete nije prestalo da sisa čokoladu i ničim nije pokazalo da je u Ričardu prepoznalo drugo ljudsko biće.
     "Zdravo", reče Ričard, glasom u koji se uvukla izvesna nota očajanja. "Da li me vidiš? Klinac? Zdravo?"
     Sa čokoladom prekrivenog lica zurila su u njega dva mala oka. A onda dete uteče, obgrlivši rukama noge najbliže ženske osobe i reče: "Mamice? Onaj čika me gnjavi. Gnjavi me, mama."
     Detetova majka se sva nakostrešena okrenu prema Ričardu. "Šta to radite", upitao na, "gnjavite našeg Leslija? Postoje mesta za ljude kao što ste vi."
     Ričard poče da se osmehuje. Bio je to ogroman i srećan osmeh. Ne biste uspeli da mu ga skinete s lica ni kada biste ga tresnuli ciglom po potiljku.
     "Veoma se izvinjavam", reče on, cereći se poput Češirskog mačka.
     A onda, zgrabivši torbu, potrča preko Trafalgar Skvera, ispraćen golubovima koji su uplašeno prhnuli u vazduh.

     Izvadio je karticu za podizanje novca iz novčanika i gurnuo je u automat.
     Uređaj je prepoznao njegov četvorocifreni broj, posavetovao ga da ga čuva u tajnosti i da ga ne otkrije nikome, te zapitao kakva mu je usluga potrebna.
     Zatražio je gotovinu, i automat mu je isporučio gomilu novca. U oduševljenju je pesnicom udario vazduh, a onda, posramivši se, napravio se kao da zaustavlja taksi.
     Taksi se zaustavio - zaustavio se, njemu! - i on uđe u njega, sede pozadi, sav ozaren. Zamolio je vozača da ga odveze do kancelarije. A kada mu vozač skrenu pažnju na to da bi verovatno brže stigao peške, Ričard razvuče usta u još širi osmeh i zamoli - praktično ga je preklinjao - taksistu da ga zabavi, njega, Ričarda, svojim mišljenjima vezanim za probleme gradskog saobraćaja, izlaženje na kraj sa kriminalom i o aktuelnim vrućim političkim pitanjima.
     Taksista je optužio Ričarda da se šegači sa njim i bio je zlovoljan tokom cele petominutne vožnje uz Strand. Ričardu je bilo svejedno. Ostavio mu je smešno visoku napojnicu.
     A onda se zaputio u svoju kancelariju.
     Kada je ušao u zgradu, osetio je kako mu osmeh silazi sa lica. Sa svakim korakom bio je sve uznemireniji, osećao je sve veću nelagodnost. Šta ako je i dalje bez posla? Šta ako mogu da ga vide deca umrljana čokoladom i taksisti, ali je i dalje nevidljiv za svoje kolege. Šta ako...
     Gospodin Figis, pripadnik obezbeđenja, podiže pogled sa primerka Nestašnih nimfica, koji je sakrio unutar primerka Sana, i frknu.
     "'Bro jutro, gospodine Mejhju." Nije zvučao kao da mu zaista želi dobro jutro. Rekao je to kao da želi da mu stavi do znanja da ga, zapravo, uopšte nije briga hoće li ga onaj kome je pozdrav bio upućen preživeti ili ne - niti, što se toga tiče, da li je uopšte jutro.
     "Figise!" uzviknu oduševljeno Ričard. "I vama zdravo, gospodine Figise, izuzetni pripadniče obezbeđenja!"
     Niko nikada do tada nije ništa slično rekao gospodinu Figisu, čak ni nage dame iz njegove mašte. Sumnjičavo je odmeravao Ričarda sve dok ovaj nije ušao u lift i nestao mu s vidika. Zatim je pažnju ponovo usredsredio na nevaljale nimfice, za koje je već počeo da podozreva da nikada više neće imati dvadeset devet godina, sa lilihipom ili bez njega.
     Ričard je izišao iz lifta i krenuo, malo oklevajući, niz hodnik.
     Sve će biti u redu, reče on sebi, samo ako je moj radni sto još tamo. Ako je moj sto tamo, sve će biti dobro.
     Ušao je u veliku, zajedničku kancelariju u kojoj je radio tri godine. Ljudi su radili za stolovima, razgovarali preko telefona, preturali po ormanima sa spisima, pili loš čaj i još goru kafu. Bila je to njegova kancelarija.
     A tamo kod prozora, gde je nekada stajao njegov sto, sada su se nalazili siva gomila ormana sa spisima i jedna juka.
     Upravo se spremao da se okrene i pobegne kada mu neko pruži šolju čaja u plastičnoj čaši.
     "Bludni sin se vratio, a?" oslovi ga Geri. "Izvoli."
     "Zdravo Geri", reče Ričard. "Gde je moj sto?"
     "Ovuda", odvrati Geri. "Kako je bilo na Majorci?"
     "Majorci?"
     "Zar ne ideš uvek na Majorku?" upita Geri. Peli su se stepenicama koje su vodile na četvrti sprat.
     "Nisam ovog puta", reče Ričard.
     "Baš htedoh da kažem", nastavi Geri. "Nisi nešto pocrneo."
     "Nisam", složi se Ričard. "Ovaj. Znaš. Bila mi je potrebna promena."
     Geri klimnu. Pokazao je na vrata koja su, za sve vreme Ričardovog boravka ovde, vodila u prostoriju sa dosjeima i zalihama.
     "Promena? Nema sumnje da je ovo promena. Smem li prvi da ti čestitam?"
     Na pločici na vratima pisalo je:

     R. B. MEJHJU
     MLAĐI PARTNER

     "Čestitam", ponovi Geri.
     Udaljio se, a Ričard je ušao u svoju kancelariju.
     Bio je to njegov sto. Trolovi su bili uredno sklonjeni u jednu od ladica stola, i on ih je sve izvadio i rasporedio po kancelariji. Imao je vlastiti prozor, sa lepim pogledom na reku i Južnu obalu. Bila je tu čak i jedna velika zelena biljka, sa ogromnim voštanim listovima, od one vrste koja izgleda kao da je veštačka, a u stvari nije.
     Njegov stari kompjuterski terminal bež boje bio je zamenjen mnogo uglađenijim crnim kompjuterskim terminalom, koji je zauzimao manje prostora na stolu.
     Gledao je kroz prozor dok je pio čaj.
     "Znači, sve si našao u redu?"
     Podigao je pogled. Brza i delotvorna Silvija stajala je u dovratku, osmehujući se.
     "Hm. Da. Slušaj, moram da se pobrinem oko nekih stvari kod kuće - šta misliš da li bi bilo u redu ako bih ostatak dana uzeo slobodno i..."
     "Kako god želiš. Ionako je trebalo da se vratiš tek sutra."
     "Zaista?" upita on. "Tako je."
     Silvija se namršti. "Šta ti se dogodilo s prstom?"
     "Slomio sam ga", reče joj on.
     Zabrinuto se zagledala u njegovu šaku. "Nisi se valjda tukao?"
     "Ja?"
     Razvukla je usta u osmeh. "Samo te zadirkujem. Pretpostavljam da si ga priklještio vratima. To je uradila moja sestra."
     "Ne", izlanu se Ričard. "Bor..." Silvija izvi obrvu. "Vrata", završi on neuverljivo.
     Odvezao se taksijem do svog starog stana. Nije bio siguran da li bi smeo da uđe u podzemnu. Ne još.
     Pošto nije imao ključ, zakucao je na vrata i razočarao se kada mu ih je otvorila žena koje se Ričard sećao da ju je poslednji put sreo, ili, bolje reći, izbegao da sretne u svom kupatilu.
     Predstavio se kao bivši stanar, i utvrdio da a) on, Ričard, više ne živi tu, i b) da ona nema pojma šta se dogodilo sa njegovim stvarima. Ričard je napravio nekoliko beleški, a potom se krajnje uljudno pozdravio i taksijem odvezao u posetu čoveku u kaputu od kamelhara.
     Čovek u kaputu od kamelhara nije nosio kaput i bio je, zapravo, manogo manje uglađen nego kada ga je Ričard sreo poslednji put.
     Sedeli su u njegovoj kancelariji, i on je slušao Ričardove ukore sa izrazom nekoga ko je slučajno progutao živog pauka, te je upravo osetio da je ovaj počeo da se kreće.
     "Ovaj, da", priznade on pošto je pogledao u dosje. "Izgleda da je bilo nekih problema, kada već to pomenuste. Zaista ne znam kako je to moglo da se dogodi."
     "Mislim da uopšte nije važno kako se dogodilo", reče Ričard, razumno. "Stvar je u tome da ste izdali moj stan za vreme mog odsustva od nekoliko nedelja", pogledao je u svoje beleške: "Džordžu i Adeli Bukanan. Koji nemaju nameru da se isele."
     Čovek zatvori dosje. "Ovaj", poče on. "Greške se dešavaju. Ljudska greška. Bojim da ne možemo ništa da učinimo."
     Ričard je bio savršeno svestan činjenice da bi onaj stari Ričard, koji je stanovao u sadašnjem domu Bukananovih, pokleknuo u ovom trenutku, da bi stao da se izvinjava što smeta i da bi otišao. Umesto toga je rekao: "Zaista? Ne možete ništa da učinite? Izdali ste vlasništvo koje sam ja legalno iznajmio od vaše kompanije nekom drugom, i uz to ste još izgubili sve moje stvari, a sad ništa ne možete da učinite povodom toga? Nešto mislim, a ubeđen sam da će se sa mnom složiti i moj advokat, da možete mnogo da učinite."
     Čovek bez kaputa od kamelhara izgledao je kao da je pauk počeo da mu puzi nazad uz grlo. "Ali nemamo nijedan drugi prazan stan kao što je bio vaš u toj zgradi", reče on. "Imamo samo penthaus apartman."
     "To će mi", reče Ričard čoveku hladno, "odgovarati..."
     Čovek odahnu.
     "...za stanovanje. A sada", nastavi Ričard, "porazgovarajmo o nadoknadi za izgubljene stvari."

     Novi stan bio je mnogo lepši od prethodnog. Imao je više prozora, kao i balkon, prostranu trpezariju i celu spavaću sobu viška. Ričard ga obiđe; nije bio zadovoljan.
     Čovek bez kaputa od kamelhara je pristao, krajnje nevoljno, da ga opremi, pa je ubacio unutra krevet, sofu, nekoliko stolica i televizor.
     Ričard spusti Lovčev nož na ploču iznad kamina.
     Doneo je kari iz indijskog restorana prekoputa i seo na pod prekriven tepihom u svom novom stanu; dok je obedovao, zapitao se da li je uopšte jeo kari kasno noću na pijaci koja se održavala na palubi topovnjače ukotvljene pored Tauer Bridža. Činilo mu se da je to malo verovatno, sada kada je o tome razmišljao.
     Oglasilo se zvono na vratima. Ustao je i otvorio ih.
     "Pronašli smo većinu vaših stvari, gospodine Mejhju", reče čovek koji je nekada nosio kaput od kamelhara. "Bile su odložene u skladište. Unesite stvari, momci."
     Dvojica kršnih momaka uvukoše unutra nekoliko velikih sanduka za čaj, ispunjenih Ričardovim stvarima.
     "Hvala", reče Ričard.
     Posegao je u prvi sanduk za čaj, odmotao prvi predmet, za koji se ispostavilo da je uramljena Džesikina fotografija. Zurio je u nju nekoliko minuta, a onda ju je ponovo vratio u sanduk.
     Na kraju je pronašao sanduk sa svojom odećom i raspakovao ga, ali je ostale ostavio nasred sobe. Kako su dani prolazili, osećao je sve veću krivicu što ih nije raspakovao. Ali to ipak nije učinio.

     Nalazio se u svojoj kancelariji, sedeo je za svojim stolom, zureći kroz prozor, kada je zazujao interkom. "Ričarde?" pozva ga Silvija. "Direktor saziva sastanak u svojoj kancelariji kroz dvadeset minuta povodom izveštaja o Vandsvortu."
     "Doći ću", reče on.
     A onda, pošto nije imao ništa drugo da radi narednih deset minuta, podigao je narandžastog trola i pripretio njime jednom nešto manjem trolu zelene kose.
     "Ja sam najveći ratnik u Londonu Ispod. Jesi li spreman da umreš!" upita on, opasnim trolskim glasom, gegajući narandžastog trola. Zatim je podigao zelenokosog trola i rekao: "Aha! Ali prvo ćeš popiti finu šolju čaja..."
     Neko pokuca na vrata, i on, osetivši se nelagodno, spusti trolove.
     "Slobodno!"
     Vrata se otvoriše, i unutra uđe Džesika, ali zastade u dovratku. Delovala je nervozno.
     Potpuno je zaboravio koliko je lepa.
     "Zdravo, Ričarde", reče ona.
     "Zdravo, Džes", reče Ričard, ali se odmah ispravi. "Izvini - Džesika."
     Osmehnula se i zabacila kosu. "Oh, može i Džes", reče ona; delovala je kao da je to gotovo i mislila. "Džesika - Džes. Niko me nije zvao Džes tako dugo. Nedostajalo mi je."
     "Pa", poče Ričard, "otkud ti, kako to da mi je ukazana ta čast, ovde, hm."
     "Zapravo sam samo htela da te vidim."
     Nije znao šta da kaže. "To je lepo", reče on najzad.
     Zatvorila je vrata njegove kancelarije i napravila nekoliko koraka prema njemu.
     "Ričarde. Da čuješ nešto čudno? Sećam se da sam raskinula veridbu. Ali nikako ne mogu da se setim oko čega smo se posvađali."
     "Zaista?"
     "Mada nije ni važno. Zar ne?" Osvrnula se po kancelariji. "Unapređen si."
     "Jesam."
     "Drago mi je." Zavukla je šaku u džep kaputa i izvadila malu, smeđu kutiju. Spustila ju je na Ričardov sto.
     Otvorio je kutiju, mada je znao šta je u njoj.
     "To je tvoj verenički prsten. Mislila sam, ovaj, možda, da bi trebalo da ti ga vratim, pa kad, ovaj, ako stvari krenu nabolje, ovaj, možda ćeš mi ga jednog dana ponovo dati."
     Prsten je svetlucao na suncu: najveći novac koji je ikada na nešto potrošio.
     Zatvorio je kutiju i vratio joj je.
     "Zadrži ga, Džesika", reče on. A potom: "Žao mi je."
     Grizla je donju usnu. "Jesi li upoznao nekoga?"
     Oklevao je. Pomislio je na Lamiju i Lovca, i Anesteziju, čak i na Dor, ali nijedna od njih nije bila ta neka u smislu koji je ona imala na pameti.
     "Ne. Ne postoji nijedna druga", reče on. A onda, shvativši da je to istina tek kada je izgovorio, dodade: "Samo sam se ja promenio, to je sve."
     Zazujao je interkom. "Ričarde? Čekamo te."
     Pritisnuo je dugme. "Silazim odmah, Silvija." Pogledao je Džesiku.
     Ništa nije rekla. Možda nije postojalo ništa što je mislila da može da izgovori. Izišla je i tiho za sobom zatvorila vrata.
     Ričard je jednom rukom dohvatio hartije koje će mu biti potrebne. Drugom je prevukao preko lica, kao da želi nešto da otre s njega: tugu, možda, suze ili Džesiku.

     Počeo je ponovo da ide podzemnom železnicom, na posao i sa posla. Prestao je da kupuje novine koje će čitati ujutro i uveče. Umesto toga je zagledao lica drugih ljudi u vozu, pitajući se da li su svi oni iz Londona Iznad, pitajući se šta se odigrava u njihovim glavama.
     Za vreme večernjeg špica, nekoliko dana po njegovom susretu sa Džesikom, učinilo mu se da je video Lamiju na drugom kraju vagona, da mu je bila okrenuta leđima, tamne kose podignute visoko na glavi, u dugačkoj crnoj haljini. Srce je stalo divljački da mu udara u grudima.
     Stao je da se probija kroz gužvu u odeljku. Kada je bio blizu, ušli su u stanicu i ona je sišla. Ali to nije bila Lamija: samo jedna od mladih londonskih gotskih dama, shvatio je, razočaran, koja je izišla u noćni provod.

     Jedne srede ugledao je velikog smeđeg pacova kako sedi na vrhu kanti za đubre iza Njutn Menšns, gledajući unaokolo kao da je ceo svet njegov.
     Kada mu se Ričard približio, skočio je na pločnik i ostao da čeka u senci kante za đubre, zureći u njega crnim očima.
     Ričard čučnu.
     "Zdravo", reče on blago. "Poznajemo li se nas dvojica?"
     Pacov mu ne odgovori, ali nije ni pobegao.
     "Zovem se Ričard", nastavi on tihim glasom. "Nisam, zapravo, pacov-govornik, ali, ja, hm, poznajem nekoliko pacova, pa sam se zapitao da možda ne znaš gospu Dor..."
     Čuo je kako neko vuče noge iza njega, okrenuo se i ugledao Bukananove kako ga znatiželjno posmatraju.

     "Da li ste... nešto izgubili?" upita gospođa Bukanan.
     Ričard ga je čuo, ali se nije obazreo, kada je njen muž grubo prošaputao: "Samo klikere."
     "Ne", odvrati Ričard, iskreno. "Samo sam, hm, pozdravljao jednog..."
     Pacov pobeže.
     "Da li je to bio pacov?" zabrunda Džordž Bukanan. "Žaliću se veću. To je nečuveno. Ali to je London, je li tako?"
     Da, složio se Ričard. Bio je.

     Njegove stvari i dalje su stajale neraspakovane u sanducima za čaj, nasred predvorja.
     Nije palio televizor. Vraćao bi se kući noću i jeo. Zatim bi stajao kod prozora, posmatrajući London, automobile, krovove i svetla, dok je sumrak prerastao u noć i svetla se palila po celom gradu. A onda bi se konačno, nevoljno, skinuo, otišao u krevet i zaspao.

     Jednog petka po podne Silvija je došla u njegovu kancelariju.
     Otvarao je koverte, koristeći za to svoj nož - Lovčev nož.
     "Ričarde?" obrati mu se ona. "Baš sam nešto mislila. Da li mnogo izlaziš ovih dana?"
     On odmahnu glavom.
     "Pa, gomila nas izlazi večeras. Da li bi i ti sa nama?"
     "Hm. Svakako", odvrati on. "Da. Voleo bih."
     Bilo je odvratno.
     Bilo ih je osmoro: Silvija i njen mladić, koji je radio nešto vezano za 'muzejske' automobile, Geri iz računovodstva, koji je nedavno raskinuo sa svojom devojkom, zahvaljujući nesporazumu (mislio je da će ona imati razumevanja što on spava sa njenom najboljom prijateljicom, ali pokazalo se da nema kada je to otkrila), nekoliko finih ljudi i prijatelja finih ljudi, i nova devojka iz kompjuterskog.
     Prvo su pogledali film u Odeonu, na Lester Skveru. Dobri momak je pobedio na kraju, bilo je mnogo eksplozija i letećih predmeta.
     Jeli su kod La Raša, u Old Kompton Stritu, nabokali se kuskusa i malih egzotičnih grickalica, a odatle su otišli u pab koji je Silvija volela u ulici Bervik, popili nekoliko pića i razgovarali.
     Nova devojka iz kompjuterskog mnogo se osmehivala Ričardu, kako je veče odmicalo, a on nije imao baš ništa da joj kaže. Častio je rundu pića, i devojka iz kompjuterskog pomogla mu je da ih donese za sto.
     Geri je otišao u toalet, te je devojka iz kompjuterskog došla i sela pored Ričarda na Gerijevo mesto. Ričardu je glava zvečala od kucanja čaša, buke džuboksa i mirisa piva i džin-tonika, kao i od dima cigareta. Pokušao je da sluša razgovore koji su se vodili za stolom i zaključio da uopšte više ne može da se usredsredi na ono što su ostali govorili i da ga uopšte ne zanimaju delići razgovora koje je bio u stanju da čuje.
     A onda mu je sinulo, jasno kao da gleda na velikom ekranu Odeona na Lester Skveru: noćas će se vratiti kući sa devojkom iz kompjuterskog, vodiće ljubav, a sutra, pošto je subota, provešće jutro u krevetu. Zatim će ustati i zajedno će raspakovati njegove stvari koje su još u sanducima za čaj, i kroz godinu dana oženiće se devojkom iz kompjuterskog, ponovo biti unapređen, imaće dvoje dece, dečaka i devojčicu, preseliće se u predgrađe, u Harou, Krojdon ili Hempsted, ili čak u udaljeni Reding.
     I neće to biti loš život. I to je znao. Ponekad ništa ne možete da uradite.
     Kada se Geri vratio iz toaleta, osvrnuo se zbunjeno unaokolo. Svi su bili tu osim Ričarda.
     "Ričard?" upita on.
     Devojka iz kompjuterskog slegnu ramenima.

     Geri iziđe napolje, u ulicu Bervik. Zapahnuo ga je hladan noćni vazduh kao da ga je neko poprskao hladnom vodom. Mogao je da namiriše zimu u vazduhu. Pozvao je: "Dik? Hej? Ričarde?"
     "Ovde sam."
     Ričard je stajao oslonjen o zid, u senci. "Izišao sam da udahnem malo svežeg vazduha."
     "Jesi li dobro?" upita Geri.
     "Jesam", odvrati Ričard. "Nisam. Ne znam."
     "Ovaj", poče Geri, "to pokriva opcije koje su ti na raspolagnaju. Želiš li da pričaš o tome?"
     Ričard ga ozbiljno pogleda. "Smejaćeš mi se."
     "To ću uraditi u svakom slučaju."
     Ričard pogleda Gerija. Geriju je laknulo kada je primetio da se ovaj osmehuje, jer je znao da su i dalje prijatelji. Geri pogleda prema pabu. Zatim zavuče šake u džepove od kaputa.
     "Hajdemo", reče on. "Prošetajmo. Možeš da olakšaš dušu. Onda ću te ismejati."
     "Kopile", reče Ričard, zvučeći mnogo više kao Ričard nego što je to bio slučaj proteklih nedelja.
     "Za šta inače služe prijatelji."
     Išli su lagano ispod uličnih svetiljki.
     "Čuj, Geri", poče Ričard. "Da li si se ikada zapitao da li je ovo sve što postoji?"
     "Molim?"
     Ričard neodređeno pokaza rukom, obuvativši sve. "Posao. Dom. Pab. Sastanci sa devojkama. Život u gradu. Život. Da li je to sve što postoji?"
     "Mislim da bi to obuhvatilo sve, da", odvrati Geri.
     Ričard uzdahnu. "Ovaj", poče on, "za početak, nisam bio na Majorci. Hoću da kažem, zaista nisam bio na Majorci."

     Ričard je pričao dok su išli gore-dole sporednim ulicama između Ridžent strita i Čering Kros Rouda. Pričao je i pričao, počevši od trenutka kada je pronašao devojku koja je krvarila na pločniku i kada je pokušao da joj pomogne, jer jednostavno nije mogao da je ostavi tamo, i onoga što se potom dogodilo. Kada im je postalo suviše hladno da bi nastavili šetnju, ušli su u kafe koji je radio cele noći. Bio je pravi, od onih gde se sve kuvalo na masti, gde su služili čaj u okrnjenim belim bokalima sjajnim od slanine.
     Ričard i Geri su sedeli, Ričard je pričao, a Geri slušao, a onda su naručili jaja na oko i zapečeni pasulj i tost, i pojeli to, dok je Ričard nastavljao da priča, a Geri da sluša. Tostom su pokupili ostatke žumanaca. Popili su još čaja, dok na kraju Ričard nije kazao: "...a onda je Dor uradila nešto sa ključem i ja sam se vratio. U London Iznad. Ovaj, pravi London. Ostalo ti je poznato."
     Usledila je tišina.
     "To je sve", reče Ričard. Završio je čaj.
     Geri se počeša po glavi. "Čuj", poče on izdaleka. "Da li je to zaista tako? Nije u pitanju neka užasna ujdurma? Hoću da kažem, da neće neko da iskoči iz roštilja ili nečeg drugog i kaže Skrivena kamera?"
     "Iskreno se nadam da neće", reče Ričard. "Ti... Da li mi veruješ?"
     Geri se zagledao u račun na njihovom stolu, odbrojao novac i spustio ga u pepeljaru. "Verujem da ti se, ovaj, nešto dogodilo, očigledno... ali važnije je da li ti veruješ u to?"
     Ričard se zagleda u njega. Imao je tamne podočnjake. "Da li ja verujem? Ne znam više. Verovao sam. Bio sam tamo. Bilo je nečeg kada si se ti pojavio, znaš."
     "To mi nisi ranije pomenuo."
     "Bilo je dosta strašno. Rekao si mi da sam poludeo i da sam samo lutao Londonom halucinirajući."
     Izišli su iz kafea i krenuli ka jugu, prema Pikadiliju.
     "Ovaj", poče Geri. "Moraš i sam priznati da to zvuči mnogo verovatnije nego tvoje magično londonsko podzemlje u koje odlaze ljudi koji propadnu kroz pukotine, Ričarde: takvi spavaju u dovracima radnji niz ceo Strand. Ne odlaze ni u kakav posebni London. Zimi se na smrt smrzavaju."
     Ričard ništa ne reče.
     Geri nastavi. "Mislim da si možda zaradio nekakav udarac u glavu. Ili si možda doživeo šok kada te je Džesika šutnula. Nakratko si malo skrenuo. A onda si se oporavio."
     Ričard se strese. "Znaš šta me plaši? Da bi ti mogao biti u pravu."
     "Znači, život nije uzbudljiv?" nastavi Geri. "Divno. Dajte mi dosadu. Bar znam kuda ću otići da jedem i spavam noćas. U ponedeljak ću još imati posao. A?" Okrenuo se i pogledao Ričarda.
     Ričard je oklevajući klimnuo. "Aha."
     Geri pogleda na sat. "Do đavola!" uzviknu on. "Već je prošlo dva. Nadajmo se da ćemo uhvatiti taksi." Otišli su do ulice Brever. Geri je pričao o taksijima. Nije rekao ništa originalno, čak ni zanimljivo. Jednostavno je ispunjavao svoju dužnost Londonca da gunđa zbog taksija. "...imao je upaljena svetla i sve", govorio je, "rekao sam kuda želim da me vozi, a on meni, izvin'te, idem kući, a ja njemu, gde svi vi taksisti živite? I zašto nijedan od vas ne živi blizu mene? Trik je u tome da prvo uđeš, a onda im kažeš da stanuješ južno od reke; hoću da kažem, šta je on meni pokušao da kaže? Po načinu na koji je nosio kapicu mogao je biti i u Katmanduu..."
     Ričard ga je isključio. Zurio je u izlog Vintidžove robne kuće, u modele zaboravljenih filmskih zvezda, u izložene postere, stripove i časopise. Kao da je na trenutak zavirio u svet pustolovine i mašte.
     I nije bilo stvarno. Rekao je to sebi.
     "Pa, šta misliš?" upita Geri.
     Ričard se trgnu i vrati u sadašnjost. "O čemu?"
     Geri shvati da Ričard nije čuo ni reč od onoga što je rekao. Ponovio je. "Ako ne nađemo taksi, možemo noćnim autobusima."
     "Aha", reče Ričard. "Odlično. U redu."
     Geri napravi grimasu. "Brineš me."
     "Izvini."
     Išli su ulicom Vindmil, prema Pikadiliju.
     Ričard je gurnuo šake duboko u džepove. Na trenutak mu je preko lica prešao zbunjeni izraz, i on izvuče prilično oštećeno crno gavranovo pero, sa crvenom vrpcom oko ogoljenog kraja.
     "Šta je to?" upita Geri.
     "To je..." zaćutao je. "Samo pero. U pravu si. Glupost."
     Bacio je pero u najbližu kantu za otpatke i nije se osvrnuo. Geri je oklevao. Zatim reče, pažljivo birajući reči: "Da li si razmišljao o tome da posetiš nekoga?"
     "Posetim nekoga? Slušaj, nisam lud, Geri."
     "Jesi li siguran?"
     Prema njima je išao taksi sa upaljenim znakom da je slobodan.
     "Ne", iskreno odgovori Ričard. "Evo taksija. Ti ga uzmi. Ja ću narendim."
     "Hvala." Geri je zaustavio taksi i ušao je pozadi pre nego što je rekao vozaću da ga vozi u Batersi. Spustio je prozor, kada je taksi kretao, i rekao: "Ričarde - ovo je stvarnost. Navikni se na to. To je sve što postoji. Vidimo se u ponedeljak."
     Ričard mu je mahnuo i ispratio taksi pogledom. Zatim se okrenuo i stao da se udaljava od svetala Pikadilija, nazad prema ulici Brever.
     Zaustavio se pored jedne starice koja je čvrsto spavala u ulazu radnje. Bila je pokrivena iscepanim, starim ćebetom i ono malo imovine, dve male, pune kartonske kutije i prljavi, nekada beli kišobran, bili su uvezani kanapom pored nje, a kanap joj je bio privazan oko zglavka, kako joj niko ne bi mogao ukrasti stvari dok spava. Imala je vuneni klobučasti šešir neodređene boje.
     Izvukao je novčanik, pronašao novčanicu od deset funti i sagnuo se da tutne presavijenu novčanicu u ženinu šaku.
     Otvorila je oči i trgla se. Stala je da trepće, ugledavši novac starim očima. "Šta je ovo?" upitala je pospano, nezadovoljna što ju je probudio.
     "Zadrži", reče Ričard.
     Razmotala je novac, a onda ga gurnula u rukav. "Šta 'oćeš?" sumnjičavo je upitala Ričarda.
     "Ništa", reče Ričard. "Zaista ništa ne želim. Baš ništa." U tom je trenutku shvatio koliko je to bilo tačno; i kako je postalo užasno. "Da li si ikada imala sve što si želela? A onda shvatila da to uopšte nije ono što želiš?"
     "Ne mogu reći da jesam", odvrati ona, uklanjajući trljanjem pesak iz uglova očiju.
     "Mislio sam da želim ovo", reče Ričard. "Mislio sam da želim lep, normalan život. Hoću da kažem, možda sam ja lud. Mislim, možda. Ali ako je ovo sve što postoji, onda ne želim da budem pri zdravoj pameti. Znaš?"
     Odmahnula je glavom.
     Zavukao je šaku u unutrašnji džep.
     "Vidiš ovo?" upita on. Podigao je nož. "Lovac mi ga je dala pre nego što je umrla", reče joj on.
     "Nemoj me povrediti", izusti starica. "Ništa nisam učinila."
     Glas joj je bio nekako neobično jak. "Obrisao sam njenu krv sa oštrice. Lovac mora da vodi računa o svom oružju. Erl me je proizveo u viteza njime. Taj me je nož oslobodio Podzemlja."
     "Ništa ja ne znam o tome", reče ona. "Molim te. Skloni ga. Tako je, dobar si ti momak."
     Ričard odvagnu nož. A onda se ustremi na zid od cigle, pored vrata u čijem dovratku je žena spavala. Povukao je njime po zidu tri puta, jednom vodoravno i dva puta uspravno.
     "Šta to radiš?" zabrinuto upita žena.
     "Pravim vrata", odgovori joj on.
     Ona frknu. "Treba da skloniš tu stvar. Ćorkiraće te zbog nošenje oružja."
     Ričard se zagledao u obris vrata koji je iscrtao na zidu. Vratio je nož u džep i stao da udara po zidu pesnicama. "Hej! Ima li koga? Čujete li me? To sam ja - Ričard! Dor? Bilo ko?"
     Povredio je šake, ali nije prestajao da udara i naleće na zid.
     A onda ga je ludilo napustilo, i on prestade.
     "Izvini", reče starici.
     Nije mu odgovorila. Ili je ponovo zaspala, ili se, što je bilo verovatnije, pretvarala da je zaspala. Hrkanje svojstveno starima, stvarno ili glumljeno, dopre iz dovratka.
     Ričard sede na pločnik i zapita se kako neko može da napravi takvu zbrku od svog života kao što je on napravio od svog.
     Zatim je ponovo pogledao prema vratima koja je izgrebao na zidu.
     U zidu se nalazila rupa u obliku vrata, na mestu gde je iscrtao njihov obris. U dovratku je stajao neki čovek, sa teatralno prekrštenim rukama na grudima. Ostao je tamo dok nije bio siguran da ga je Ričard primetio. A onda je zevnuo, široko, pokrivši smeđom šakom usta.
     Markiz de Karabas izvi obrvu. "Pa?" upita on, nervozno. "Ideš li?"
     Ričard je zurio u njega jedan otkucaj srca.
     Zatim je klimnuo, jer nije imao poverenja u sebe da bilo šta kaže, i ustao. Zajedno su prošli kroz rupu u zidu, nazad u tamu, ne ostavivši ništa za sobom; čak ni vrata.




