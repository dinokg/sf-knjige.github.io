


1. DECA
@03 = Godina 3018. posle Ognja.
     U ovim, poznim danima Zemlje, proleće sporije pristiže nego u ono vreme kad je svet još bio mlad, i brže odlazi. Nenegovano drveće - hrast, jasen i orah - rastu visoko duž obala velike reke Amandar, i lišće im pupi u sve toplijem vazduhu nastupajućeg, kratkotrajnog leta. Jedna ogromana površina obrasla džinovskim sekvojama polako se širi ka severu doline. Tišina vlada nad onim što se nekada zvalo Dolina vladara; od severnog kraja doline, gde Velika brana zadržava nadiruće vode Jedinog okeana; tišina, niz brda i stepe kroz koje protiče Almandar. Tišina vlada u građevinama koje se još nisu srušile, eonima pošto je čovek prepustio Zemlju delfinima. Povetarac se poigrava cvetovima višnje i zumbula, divljih belih orhideja i purpurnih ruža, zvanim Solanova krv.
     Dok proleće odmiče, ptice se s vremena na vreme oglase i razbiju tišinu; crvendaći, vrane i plave ptice, debeli golubovi i galebovi, kojih ima na hiljade. U jednom trenutku cvrčak zaluta u vazdušni prostor iznad doline, i oružja, ostavljena da mirno počivaju tokom hiljada obilazaka oko sunca, odjednom proplamsaju i ožive. Laseri, čija je namera da proseku metal, kao od šale prodiru kroz perje i šuplju kost, i ptica se strmoglavljuje ispustivši jedan jedini, gotovo ljudski krik. Delfini posmatraju taj prizor iz najviših komora ustava koje gledaju na dolinu, i kikoću se jedan drugom od uživanja, jer svračci su snažna, opaka stvorenja koja su već mnogo kog delfina odvukla preko talasa do obližnje obale i pojela ga.
     Životinje veće od ptica tiho tapkaju kroz šume koje su izrasle i ispunile dolinu. Beli medvedi, čije je krzno ređe nego u one stare rase od koje su potekli, najveći su od svih mesoždera širom doline. Krda mrkih divljih konja i jelena slobodno trče; dabrovi rade celom dužinom reke Almandar, a pastrmke i somovi i mlađ kalifornijske pastrmke munjevito promiču ispod njene površine. Klonirani dvozečevi, sa prednjim šapama koje hvataju sve živo, vitlaju i promiču kroz krošnje drveća, a put im ponekad presecaju samo tromi, gotovo nezainteresovani potomci onih mačaka koje su pravili društvo vladarima i radnicima u minulim eonima.
     Sa severne i istočne strane, Dolina vladara opasana je Jedinim okeanom, koga drži na odstojanju polje sila i Velika brana; na južnoj i istočnoj strani uzdižu se planine. Sama dolina nije mala; nekada se njenom širinom prostiralo osamdeset gradova i sela, od podnožja planine sve do Velike brane, koja zadržava more. Na severnom kraju doline leži jezero T' Pau, koje se obnavlja vodom iz okeana što se cedi do njega kroz zemlju, i iz kojeg izvire reka Almandar.
     Neko ko je sklon cinizmu - neko kao što je, recimo, plamenokosi Loga, Gospodar Svetlosti, koji je doživeo više ratova nego prijateljstava, prepun poroka i čovek koji je ponovo otkrio poker, bacanje kockica i rokenrol - taj neko nalik na njega možda bi zapao u iskušenje da ukaže na sličnost između Doline vladara i Rajskih vrtova Edena koji pripadaju jednoj od nekadašnjih religija čovečanstva.
     To poređenje, naravno, najverovatnije neće biti napravljeno.
     Dolina je nenaseljena, i takva je već veoma dugo.
     Proleće polako čili.

     "Zaboravite da sam ikad pomenuo Eden, zaboravite da sam uopšte zagovarao pojam raja - hoćete li tako biti zadovoljni? Da li je uopšte važno što je Stvoriteljka T' Pao bila hrišćanka? U svojoj mudrosti petogodišnjaka verovatno ste već naslutili odgovor: po svoj prilici - nije."
     Senke su im se mešale sa senkama šume. Dvanaestoro dece, prateći u stopu visokog odraslog čoveka niz stazu natkriljenu krošnjama drveća, ubrzalo je korak. Bila su to normalna deca; u svom detinjem uzrastu, bila su istovremeno i sve što je preostalo od detinjstva ljudskog roda. Kada postanu zrela, uzeće na sebe moći i zadatke o kojima nisu ni mogli sanjati ljudi prethodnog doba; preobraziće se, i ta promena neće biti ni sprektakularnija ni suštinskija od one kojom se gusenica pretvara u leptira.
     Ali to će se dogoditi kasnije; za sada su to bila samo deca.
     Obučen sav u zeleno i crno, sa kovrdžavom riđom kosom koja mu je padala po ramenima, odrasli čovek nije zastao da ih sačeka. Koračao je odmerenim i ravnomernim koracima, kao da će tako obići ceo svet ne usporivši nijednom, samo ako mu se prohte.
     Lako zadihana, deca su ga obasipala pitanjima, sa oduševljenjem radoznalaca. U početku ih je njegovo ponašanje malo strašilo, ali to nije dugo trajalo. Većina ih je prvi put došla da poseti Zemlju, većini će to ujedno biti i poslednji put. Odrasli čovek je odgovarao na neka od tih pitanja, i pričao im o medvedima i zašto su medvedi mesožderi, o ledenom dobu i potopu koji je nastupio posle prvog i najvećeg od svih Ognjenih ratova, o delfinima i o sporazumu po kojem su dobili vodom potopljenu planetu koja se tako čudno i pogrešno nazivala Zemljom. Neke odgovore je prećutao, i tako deca nisu saznala o laserskom oružju koje je štitilo najveći deo doline, niti o kloniranim crvenim svilašima i svračcima koji su proizvedeni u potonjim fazama Ognjenih ratova.
     U odgovor na jedno pitanje rekao je: "Trebalo je da odete pre nas".
     Najzad su stigli do jednog ogromnog polja, kilometrima u prečniku, čistine na kojoj nije raslo ni drveće ni cveće. Ispunjavala ju je divlja trava, zelena i smeđa, pod blistavim suncem. Reka po imenu Lovačka reka, koja je tekla naniže da se ulije u veliku reku Almandar, oivičavala je polje s jedne strane; šuma je bila sa druge. Stojeći na samoj ivici šume mogli su da vide, ako pogledaju u južnom i istočnom pravcu na pobrđe Crnih planina, daleke, blistave tornjeve grada Skupštine. Odrasli čovek nije gledao u pravcu Skupštine. Pogled mu je lutao po pustom polju. "Evo, tu se to dogodilo," kazao je tako tiho da su deca morala da se napregnu da ga čuju. "Tu je pao Solan, a s njim i naše nade za mir..."
     Stajao je tako, ćutke, utonuo u sećanja, sve dok deca iza njegovih leđa nisu počela da se komešaju, i jedna devojčica, koja je imala otprilike osam godina i bila hrabrija, ili gluplja od ostalih nije upitala: "Loga? Možemo li da vidimo Skupštinu?"
     Čovek nije odgovorio. Bleštava traka svetlosti zgusnula se oko njih, za trenutak zasenivši i samo sunce.
     A onda su nestali.
     Ponovo su se pojavili u Dvorani ogledala.
     Njihove slike u ogledalu odskočile su od njih - stotine visokih, plavookih Loga, hiljade i hiljade deca. Loga je ovo mesto izabrao da ih iznenadi, i sada je strpljivo čekao dok su deca uzvikivala, zadivljena svojim oružjem, i pokušavala da prođu kroz ogledala da vide šta je s druge strane. Najzad, ne rekavši ni reč, on se okrenu od njih i pođe niz dvoranu.
     Deca pohitaše za njim, da ne izgube pravog Logu među njegovim slikama u ogledalu.
     Uleteli su u veliku Salu Skupštine zaprepašćujućom brzinom. U jednom času još su bili u Dvorani ogledala; u sledećem već više nisu, a nikakva vrata se nisu mogla videti. To samo po sebi nije uplašilo decu, jer takvih Kapija bilo je i kod kuće, iako su uvek bile upadljivo obeležene i nisu nestajale kad se prođe kroz njih.
     Sala Skupštine nije bila onakva kakvu su očekivali.
     Naravno, ona su već proučila njene opise i videla holograme, ali sve to nije bilo dovoljno da ih pripremi za taj veličanstveni prizor.
     Sama građevina ležala je na jednoj čistini, stotinama metara u prečniku, smeštenoj visoko u Crnim planinama. Jedna prastara pista, sa nekada blistavim oznakama za sletanje koje su sada bile prekrivene prašinom vekova, bila je, pored same skupštinske Sale, sve što se na toj čistini nalazilo.
     Ništa od toga, svakako, nije ih iznenadilo.
     Ali... tavanica je lebdela čitavih petnaest metara iznad njih, ukrašena izvajanim figurama od zlata i srebra, bez ikakave fizičke potpore. Zidovi su se uzdizali na osam metara oko Sale, s južne, istočne i zapadne strane, a onda se naglo spuštali do samog poda na severnoj strani, tako da je ceo severni kvadrat bio otvoren ka nebu. Sa bilo kog sedišta u Sali moglo se pogledati dole, ka severu, i videti prastara pista, a iza nje čitava dolina sa svim što je bilo u njoj. Redovi sedišta uzdizali su se jedan za drugim oko središta Sale, dovoljni da se u njih istovremeno smesti stotine ljudi... Jedan jedini toranj od crnog mermera išaranog sjajnim zlatnim žilama uzdizao je dva metra južno od najsevernije tačke u Sali - govornica sa koje su se vladari Zemlje obraćali jedni drugima u svečanim prilikama.
     "Eto, tu su vladari držali sastanke, reče Loga. Lice mu je imalo nedokučiv izraz, a kažiprst rukavice na desnoj ruci bio je siv od debelog sloja prašine što ju je zagrebao sa površine govornice. "Na ovom mestu pokušali su da ih sve okupe - Kaina i Mastona, ratnike i radnike i Divove..."
     Dečak koji je ranije postavio Logi pitanje o raju koji je ovaj pomenuo, petogodišnjak ozbiljnog lica po imenu Inlije, ponovo se oglasi: "Otkud znaš, Loga?"
     "Hmm?" Loga odsutno pogleda dečake. "Otkud znam? Nije važno."
     Ali dete nije odustajalo. "Jesi li bio tamo?"
     Loga razmisli, a onda lagano odgovori: "Postojao je čovek po imenu Loga, i da, on je bio tamo. Ali to se dešavalo veoma davno, i sve je bilo mnogo drukčije nego sada." On im okrenu leđa i opet se zagleda u dolinu. Jednog dana će morati da prestane s ovim ekskurzijama, i taj teret predati nekom drugom. Deci su one bile potrebne; bilo im je potrebno da dodirnu tlo sa kojeg je njihov narod vodio poreklo, i da udahnu vazduh te planete koju je Loga u mislima još zvao svojom kućom.
     Ali možda Loga nije bio pravi čovek da ih tu dovede. Možda će sačekati još dvadesetak godina i natovariti taj posao nekome poput Inlija, za koga lepota Zemlje neće biti izmešana sa bolnim uspomenama.
     "Pričaj nam o tome."
     Neverovatno, pomisli Loga ovo je prvi put da mi to traže, posle toliko godina. Nije imao nameru da im išta kaže o detinjstvu njihovog, ljudskog roda, o užasima koje su vladari, radnici i divovi činili jedni drugima. Bili su isuviše mladi...
     Čuo je svoj glas kao da dolazi s nekog drugog mesta; reči su izlazile iz njega smireno i odmereno.
     "Pre mnogo vremena, ljudi su vodili ratove jedni protiv drugih. Borili su se, deco, bedno i toliko nevešto da nisu mogli da unište one koje su smatrali svojim neprijateljima, već samo da im nanesu zlo i ostave ih na slobodi, da se svete, i tako opet, u krug, bez kraja. Počelo je zato što su radnici hteli da budu slobodni, a i divovi, koji su radili za vladare... Ne", ispravi se on, i glas mu je odjeknuo snažno, gotovo grubo, "počelo je zato što su hteli da upravljaju..." Glas mu se prekinu usred rečenice i on postade svestan da mu ruke drhte, pa ih skrsti na grudima da to sakrije. "Bili su budale, svi do jednoga; borili su se za Svetlost kao da je ona nešto izvan njih, kao da je oružje ili oruđe, tukli su se bez prekida, sve do kraja - a na taj način se ne može iz mraka dospeti do Svetlosti."
     I dok su mu svetloplave oči, nevideći, zurile u Dolinu vladara, Gospodar Svetlosti po imenu Loga ispriča tako prvi put u životu, kao da neki ogromni teret skida sa sebe, istinitu priču o Kainu i Lodenu, Senti i Solanu, i da, istinu koja se krila iza legende koja se zvala Orion od Istmarča.









Prvi deo: DIJAMANT DANA









2. KRAĐA
@03 = Godina 1284. posle Ognja
     Ispod valovitih bregova Istmarča vasionski brod je nastajao tokom čitave decenije. U ogromnim Pećinama na istočnom kraju doline, inženjeri su crtali planove, gradili i proveravali, lansirali brod pa ga posle leta prepravljali, podvrgavali ga testovima analize stresa, razbijali ga i opet ga gradili.
     Podtalasni motor čak nisu mogli ni da testiraju; nisu dovoljno znali o tome kako funkcioniše. Prema najbližoj proceni inženjera, motor je bio pouzdan još za - recimo - četiri do pet podsvemirskih padova. Nisu čak smeli ni da naprave opitni pad, jer time bi iskoristili jedan od nekoliko dragocenih i neznanih padova koji su motoru još preostali.
     U Pećinama je to bio jedini takav motor.
     Jednog jutra, početkom zimske četvrti 1284. godine p. O., jedan visoki čovek, beloput kao kreda, pošao je da uđe kod svoga gospodara. Čovek se zvao Kavad. U očima ljudi iz doline - vladara i radnika, bez razlike - bio je varvarin poreklom iz jednog mesta iza Blistave pustinje, pripadnik beloputog, srebrnookog plemena Selvren. Nije delovao kao varvarin, a to je možda bilo samo zato što je već prilično bio star i što je dobro poznavao pravila ophođenja u civilizovanom svetu. Od kada je sazreo, najveći deo života proveo je u službi čoveka koga je čak i njegova, Kavadova majka, smatrala groznim.
     On zakuca na vrata Kainovog stana samo jedanput, jako i odsečno. Stražari pred vratima njegovog gospodara - jedan od njih iz njegovog plemena, Selvren - kao da ga ni ne primetiše; ne bi ga zaustavili, kao ni samoga Kaina. Kainova služavka u kupatilu spavala je iza vrata, na poljskom krevetu.
     Meki, melodični glas bio je donekle prigušen zbog vrata koja su ih delila.
     "Uđi."

     Kavad se provuče kroz vrata. Prva od pet soba od kojih se sastojao stan njegovog gospodara bila je gotovo mračna; to se često dešavalo, ali Kavadu to nije smetalo. Video je u mraku bolje od Kaina, bolje od ma kog radnika; čak bolje, slutio je, i od samih kloniranih vladara. Kain je sedeo tačno u geometrijskom središtu sobe, okružen mekim prostirkama od jelenjeg krzna i jastučićima od bele sunčeve svile, ukrštenih nogu i ispravljene kičme, a šake su mu počivale na kolenima. Prigušena lebdeća svetla neumorno su poskakivala u vazduhu iza Kaina, bacajući treperavu i grotesknu senku u pravcu Kavade. On tiho progovori.
     "Dobro jutro, Kavade."
     Kavad samo malo sagnu glavu; gospodar nikada nije od njega tražio nešto više. Da je morao da savije koleno, onako kako su radnici navikli da čine pred svojim gospodarima, ne bi ostao u Kainovoj službi. U njoj je Kavad proveo već trideset sedam godina. Uloge su im bile tačno određene i Kavad je njima bio do kraja zadovoljan. Kain je bio gospodar, Kavad sluga; a kada su bili i prijatelji, onaj prvi odnos uvek je imao prednost nad drugim.
     "Dobro jutro gospodaru".
     "Šta imaš da mi saopštiš, Kavade?"
     "Gospodaru, brodograditelji su me obavestili da je brod spreman, spreman da ne može biti bolje."
     Kain pokrenu glavu i Kavadu se učini da je klimnuo. "Jesi li saznao nešto novo o namerama vladara? Nešto se događa u skupštini... Osećam to."
     "Gospodaru, žao mi je, ništa novo nismo saznali."
     Crte Kainovog lica nisu se razaznavale u mraku. Kavadu se, ipak, učini da se nasmešio. "Tako, dakle. Brod je spreman." On pljesnu oštro rukama, samo jedanput, i njegova služavka za kupanje pojavi se skoro istog časa na vratima. "Donesi mi letačko odelo", naredi on. Služavka u kupatilu, mlado devojče čije ime Kavad nikako nije uspevo da zapamti, utrča, mimo Kavada, u susednu sobu.
     Do njih potom dopre tiho šuštanje odeće koja se priprema.
     "Deset godina provedenih u miru", primeti Kain. Glas mu je bio mek, kao i obično, i gotovo lirski; Kavad je često pomišljao da njegov gospodar sigurno veoma lepo peva, iako ga nikada nije čuo da je pustio glas. "Deset godina primirja sa vladarima, a dvadeset godina ratovanja s njima, pre nego što su pristali da ga zaključe; i još hiljadu godina ropstva, pre toga.
     "Ovoga puta, Kavade," reče on, "mi ćemo pobediti."
     Do izlaska sunca trebalo je da prođe još nešto više od jednog sata.
     U letačkom odelu čiji je model bio prastar a izrada nova, visoki, crnokosi i crnooki čovek, koji se zvao Kain od Istmarča, koračao je sasvim sam kroz jedva osvetljene hodnike Pećina.
     Na prvi pogled, dok se još ne uoče dubine u njegovim očima, reklo bi se da mu je dvadeset pet godina.
     Brodogradilište se nalazilo na krajnjem severu Pećina; stanovi Kaina i njegovih podanika bili su, sigurnosti radi, na krajnjem jugu. Od Kainovog stana do brodogradilišta moralo se poduže pešačiti, uglavnom uzbrdo. Stanovi su bili duboko pod zemljom; brodogradilišta samo jedan sloj ispod njene površine. Kainu nikada nije palo na pamet da povede svoju telesnu stražu kad bi sam, noću, hodao svojim carstvom. Bio je najstrašniji, a verovatno i najomraženiji čovek na kugli zemaljskoj.
     Sigurno je da je bio najsmrtonosniji. Radnika, ili radnike koji bi napravili grešku da pokušaju da ga ubiju čekala je brza i sigurna smrt.
     Vladar Loden verovatno je bio još opasniji od Kaina; od njega je strepeo, čini se, veći broj razumnih stvorenja. Ali Loden, prema Kainovom mišljenju, nije bio ljudsko biće.
     Kain je koračao niz hodnike. Vrata su se otvarala kad bi im se približio, i zatvarala kad bi prošao kroz njih. U jednom trenutku put mu se ukrsti sa dva para varvara, njegovih gardista iz plemena Selvren, koji su vršili smenu straže na Istočnoj kapiji. Jedan je bio melez, tamnije puti od svojih drugova, ali sa istim srebrnim očima. Kain im se nije obratio, već je samo produžio da korača. Stražari su za trenutak zastali, a zatim nastavili svoj posao. U prigušenoj svetlosti koju su propisivali standardi u vreme noćnih sati, čovek bi pomislio da ga nisu ni primetili.
     Bili su iz plemena Selvren.
     Taj čovek bi pogrešio.

     Iako je bilo duboko u noć, brodogradilište je vrvelo od posla, usredsređenog na vitku iglu od crnog metala, potpuno drugačiju od ostalih borbenih letelica što su stajale postrojene duž brodogradilišta. Na brodu se nije moglo videti nikakvo oružje; nikakva postolja za lasere, nikakvi držači za tragače toplote. Glatki, crni trup bio je potpuno ravan, bez ikakvih šavova ili tragova zavarivanja. Izgledalo je da upija svetlost; na površini nije bilo nikakvog odbleska.
     Bio je rezultat desetogodišnjeg truda najboljih inženjera koji su se među ljudima mogli naći. Bio je, onoliko koliko su to Kainovi inženjeri umeli da izvedu, tačna kopija klizaćeg broda klase 'Soko', najmanjeg vasionskog broda bržeg od svetlosti koji je ikada bio sagrađen. Omotač, instrumenti, reaktivni motori, sve to bilo je napravljeno po uzoru na svemirske brodove koje je vladar Doner Almandar naručio u trećem veku p. O., da budu izvidnica floti koju je lično poveo sa Zemlje u tom istom veku. Podtalasni motor bio je više nego 'po uzoru' na Donerove brodove; njega su, u stvari, izvadili iz čaure jednog, hiljadu godina starog 'Sokola', kojeg su pronašli na ivici Blistave pustinje, daleko na jugu. Obnovili su taj podtalasni motor, zamenili mu ležište, novim materijalom zamenili sve delove koje su mogli da shvate. Ali srce motora, blokove struje molarnog probabiliteta, nisu smeli da diraju; da su, makar i slučajno, oštetili strujne blokove, utrošili bi decenije da ih ponovo naprave.

     Šest pomoćnika komandanta stajali su iza njih u stavu mirno.
     Kain i Mersaj stajali su jedan pored drugog u komandnom centru, ispred ogromne mape neba, preko koje se protezala čitava šesnaestina galaksije. Sjajna plava tačka - sunčev sistem, i Zemlja, premda su u toj rezoluciji bili jedno isto - svetlela je na levom kraju mape, a u blizini desnog kraja nalazila se jedna jedina zelena tačka. Mapa je bila dvostruko viša od čoveka; neki div bi, možda, jedva uspeo da joj dodirne gornju ivicu.
     Naravno, takva ideja bila je smešna. Stojeći u svom asketski praktičnom ratnom kombinezonu, načelnik štaba Orin Mersaj razvuče oronulo staračko lice u smešak. Div koji bi, iz bilo kojih razloga, uspeo da prodre u Pećine, bio bi mrtav div.
     "Nemamo decenije na raspolaganju", govorio je Kain bez uzbuđenja. "Nešto se događa u Skupštini, a nešto se dešava i u orbiti. Vladari se, čini mi se, pripremaju za još jedan rat. U svakom slučaju", dodade on dok mu je neki ledeni obešenjakluk svetlucao u tvrdim, crnim očima, "čak i ako nisu spremni da prekrše Pakt, mi jesmo." Kain se okrenu u stranu od starog generala i opet pogleda na zvezdanu mapu. On dodirnu zelenu tačku i mapa smesta zatreperi; u sledećem trenutku na njoj se nalazila slika jednog planetarnog sistema od osam planeta i dva asteroidna prstena. Četvrta planeta bila je veća od Jupitera; u orbiti oko tog gasovitog džina nalazio se samo jedan satelit, velik približno koliko i Zemlja: planeta Kasandra. Kainova primedba nije bila ni u kakvoj vezi sa slikom na ekrenu. "Vladari drže gotovo polovinu ove doline, prijatelju, od Sintera do same Skupštine, celom dužinom Almandara; A Maston drži gotovo jednu petinu preostale teritorije. To je neprihvatljivo."
     General Mersaj klimnu glavom. "Ne protivim se, gospodaru, samo bih voleo da pošaljemo nekoga drugog umesto vas."
     Kain malo poćuta. Bili su na istom nivou sa brodogradilištem; kroz isturene prozore za posmatranje mogli su da vide završne pripreme vasionskog broda: utovarivale su se ćelije fuzije i biljka za održavanje života spuštala se na svoje mesto, blizu pozadine pilotske kabine. Zvučna izolacija nije bila savršena; u tišini, koja je nastala, čuo se prigušeni zveket i čangrljanje teške opreme u radu. Kainov odgovor, kad je nazad došao, donekle je iznenadio Mersaja. Bio je navikao na ludu odvažnost radnika, i nije ni za trenutak posumnjao u Kainovu hrabrost; isuviše se često borio pod njegovom komandom, a jednom prilikom video je kako Kain pobeđuje pet izvežbanih ratnika istovremeno, u borbi golim rukama. "I ja bih voleo, prijatelju. Kad umrem, vladari će još koliko sutradan baciti Istmarč na kolena. I ja se donekle plašim za sebe. Kada su vladari bili na vrhuncu moći i kad je Doner Almandar poveo svoju zvezdanu flotu sa Zemlje, Sestrinstvo Prstena ga je upozorilo da se ne približava njihovoj kući, i on ih je poslušao. Ovo je očajnički poduhvat, u jednom očajničkom vremenu." Kainov pogled se povrati iz velikih daljina i on se nasmeši kad ugleda izraz lica svog načelnika štaba. "Ne bojim se smrti, prijatelju. Ali strepim ako omanem."
     Kroz interfon se začu poziv, izgovoren glasom inženjera Dailena. "Gospodaru Kaine." Ućutao je u magnovenju, gotovo neprimetno. "Vaš brod je spreman."
     Kain duboko, polako udahnu vazduh. "Dobro."
     Mersaj se istog časa ukipi, a onda pruži ruku Kainu. Kain smesta ispruži svoju i steže ga za mišicu.
     Mersaj je u stvari nameravao da Kainu poželi sreću.
     Crne oči dotakle su njegove samo za tren, i Kain reče jednostavno: "Poneću tvoje želje sa sobom." Pustivši mu ruku, on se okrenu i, ne osvrnuvši se, krupnim koracima prođe kroz kapiju koja je vodila u brodogradilište. Krila kapije se polako razmakoše kad im se približio i isto tako pažljivo zatvoriše za njim.
     Začule su se reči, tih... "Kain... samo je Kain u stanju da pokuša nešto tako sumanuto. Ipak, ako uspe, vladaće kao i vladari, večito..." Načelnik štaba Orin Mersaj nije ni bio svestan da govori glasno, sve dok nije čuo da je neko iza njega snažno udahnuo vazduh. On se okrenu da pogleda pomoćnike komandanta; jedan od njih, nedavno unapređen u taj čin, imao je vidno zaprepašćen izraz na licu. Starim, pomisli on gadljivo, govorim sa samim sobom. "Da li nešto nije u redu, komandante Treći?"
     "Gospodine? Ne, gospodine!"
     Mersaj nakrivi glavu. "Jesi li se zaprepastio zato što sam za našeg gospodara rekao da je sumanut... ili zato što bi mogao večito da vlada svetom?"
     Bilo je to najužasnije pitanje koje se moglo postaviti zameniku komandanta - Trećem, najnižeg ranga, odmah iznad ratnika - koji još nije bio siguran u sebe. "Gospodine, ne gospodine. Hteo sam da kažem ni jedno od toga, generale Mersaj..." Glas mu se izgubi.
     Stari general progovori koliko god je mogao blaže. "Mladiću, Kain često radi sumanute stvari, ja bar tako mislim. Ali ima prednost nad ostalima jer je u svakoj takvoj prilici do sada uvek bio u pravu. Ako te je uznemirio drugi deo moje primedbe - koliko ti je godina?"
     Čovek se trže na to neočekivano pitanje. "Gospodine? Upravo sam napunio dvadeset, gospodine."
     "Drugim rečima, nisi se ni rodio kad se Kain vratio iz progonstva. Ja sam odrastao kao rob vladara; a isto tako i svi ostali ratnici u ovoj službi koji su prevalili četrdesetu, ili tako nekako. "Mogao bi možda", dodade on tiho, "da podmitiš nekog od tih matorih bitangi pićem, jedne večeri, pa da ti ispriča kako je to izgledalo."
     Treći beše toliko prebledeo da je ličio na nekog od varvarskih stražara koji su radili za Kaina. "Gospodine", gotovo je prošaptao, "hoću. Hvala, gospodine."
     Kroz prozore za posmatranje Mersaj ugleda kako se poklopac vasionskog broda zatvara za Kainom. I on rasejano odgovori: "Molim lepo."

     Prošlo je već petnaest godina otkako je Kain upravljao nekom ratnom letelicom. Ipak, pratio je do najsitnijih pojedinosti gradnju ovog svemirskog broda; pilotska kabina bila mu je isto tako dobro poznata kao i simulator u kojem je vežbao.
     Poklopac se zatvori iznad njegove glave, gotovo nevidljivi štit od monomolekularnog kristala, sa indeksom refrakcije blizu nule. Neposredno iza njegovih leđa biljka za održavanje života bila je već preplavila kabinu kiseonikom, s više kiseonika nego što je Kainu bilo potrebno; ali ta biljka bila je proizvod genetskog inženjeringa iz daleke prošlosti i Kainovi inženjeri nisu znali kako da joj izmene nivo proizvodnje kiseonika.
     Ali nije to bila najveća neugodnost. Da jeste, Kain bi mogao da zakopča prsten od šlema oko vrata i da udiše vazduh iz boce na letačkom odelu. Umesto da tako uradi, Kain samo uspori disanje i uskladi prema njemu rad srca.
     "Deset minuta, gospodaru. Spustićemo Štit."
     Kain se ne potrudi da odgovori: nije bilo ni potrebno. Uspostavio je kontakt između ćelija fuzije i mirno posmatrao kako se penje temperatura reaktivnih motora. Kablovima je brod bio privučen u centar ogromnog, obojenog kruga, u položaj za lansiranje. Signalna svetla počeše da trepere oko kruga bezbednosti od izduvne cevi u koje je tehničarima bilo zabranjeno da uđu.
     "Gore se ništa ne dešava, gospodaru. Otvaramo vrata na površini."
     Teške ploče iznad Kaina, koje su pokrivale brodogradilište, polako se razmakoše, krećući se u krug. Kroz sve širi otvor po Kainu se prosu zvezdana svetlost. Prošao je već skoro milenijum od kada je na Zemlji bilo neke znatnije industrijske civilizacije; noćno nebo iznad doline bilo je upravo bolno jasno i čisto, ispunjeno zvezdama.
     Glas generala Mersaja: "Gospodaru Kaine, da li predajete komandu?"
     Taj obred je bio neophodan; Pećine i njihovi ratnici su se na izvestan način upravljali prema običajima Doline vladara baš kao i ma koji radnik na poljima. Vrhovni Gospodar nije smeo da sebe izloži opanosti ako ne preda komandu nad onim što ostavlja za sobom nekome od svojih komandanata; to nije morao biti najstariji po činu, ali najčešće jeste.
     "Načelniče staba Orine Mersaju, komanda je vama predata."
     "Gospodaru... Štit je spušten."
     Kain dodirnu jedno dugme na komandnoj tabli.
     Brod se podiže. Zemlja je propadala ispod njega.

     Leteo je na jug i istok, ne izašsvši iz atmosfere. Vladari Zemlje, kako su čak i sada sebe titulisali, držali su svoje brodove u geosinhronoj orbiti. Ako se Kainu loše nasmešila sreća, vladari su propustili da primete onaj kratki trenutak kad je Štit iznad Pećina bio spušten; a ako su to propustili, propustiće sve.
     Leteo je u pravcu juga, preko Blistave pustinje, nisko iznad tla. Stigavši blizu ekvatora, on najzad poče da se penje u velikom luku. Bio je iznad Antarktika kad je konačno dosegao nisku Zemljinu orbitu. Zadržao se na trenutak da popravi inklinaciju i tada, po prvi put, uključi fuzione motore. Trostruko gravitaciono ubrzanje naglo ga obori u čauru sedišta. Vasionski brod utonu ispod ravni ekliptike sunčevog sistema, ubrzavajući što dalje od sunca i njegovog gravitacionog vrtloga. Kain je stoički podnosio ubrzanje, gotovo i ne misleći na njega. Pažnja mu je bila daleko od onoga što se obično dešava prilikom putovanja svemirskim brodom.
     Mirno, šapatom dopreše reči odnekud duboko u njemu, glasom čoveka koji beše mrtav još od Kainovog dvadeset prvog rođendana. Usredsredi se; neprijatelj postoji samo u neuravnotežnosti.
     Uronio je u svoj identitet, u dubine savlađivanja, i svet se veoma udalji, pretvorivši se u niz dešavanja nekome potpuno drugom.
     Broj na monitoru komandne table koji je predstavljao gravitacioni vrtlog sunčevog sistema utonuo je ispod svetleće vodoravne linije. Fuzioni motori odjednom prestaše s radom i Kainova težina iščeze: lebdeo je, labavo vezan u svojoj čauri. U uređajima iza Kainovih leđa struja poteče kroz podtalasne motore prvi put u najmanje hiljadu godina.
     Kain pomeri jedan prst i dodirnu dugme usađeno u naslon za ruke njegove čaure.
     Brod je lebdeo nepomično samo jedan nemerljivi trenutak.
     Podsvemir je zjapio pod Kainom. A onda brod zaroni ispod stvarnosti.

     Beskonačno vreme prošlo je za tren oka.
     Lebdeo je iznad ravni Kasandrinog planetarnog sistema i brod lagano poče da propada u pravcu njene ose. Kain nije imao pojma odakle je stigao momentum, i nije ga bilo ni briga. On ovlaš dodirnu mlazeve za ispravljanje, sve dok propadanje ne prestade, i okrenu brod tako da je gledao u pravcu Kasandre, a onda pritisnu dugme za fuzione motore.
     Nigde u sebi nije osetio ni najmanji trijumf.

     Iz vasione Zemlja je blistala plavetnilom Jedinog okeana, belinom oblaka i smeđom bojom spržene pustinje.
     Svet ispod Kaina bio je zelen, manje prekriven belim oblacima nego što je bilo normalno za Zemlju. Nije bilo okeana, planina iole vrednih pomena, nije bilo pustinja. Kain je lebdeo u visokoj orbiti iznad Kasandre gotovo čitav sat, proučavajući informacije koje su mu davali ničim uznemiravani instrumenti. Izveštaji su im bili čudni, protivrečni. Spektroskopska analiza atmosfere pokazivala je daleko veći procenat lakih gasova nego što je Kain očekivao; sedamdeset tri odsto azota, dvadeset dva odsto kiseonika, i gotovo celih četiri odsto jednako podeljenih na plemenite gasove, argon i helijum. Pomislio je da je to najverovatnije posledica blizine primarnog gasnog džina.
     Vazduh se, po svemu sudeći, mogao udisati; Sestrinstvo Prstena sigurno ne bi otišlo sa Zemlje da se nastani u svetu na kome se nije moglo živeti.
     Magnetno polje planete bilo je veoma snažno.
     ... zamagljeni sjaj se pojačavao, i pojačavao, kao treperavi zastor na ivicama Kainove svesti.
     Tektonska nestabilnost, naravno. Od primarnog gasovitog džina dolazila je snažna plima. Na Kasandri mora da ima strahovitih zemljotresa, jer planeta je bukvalno bila razapeta tim nadolaženjima i povlačenjima plime. To, takođe, objašnjava i magnetsko polje; komešanja magme u jezeru planete mora da su fantastična.
     Život je vrveo na sve strane. Ugljendioksid je bio samo element u tragu u Zemljinoj atmosferi; sastav vazduha na Kasandri sadržavao ga je čitavih jedan odsto. Temperaturna kolebanja na površini bila su upadljivo drukčija nego na Zemlji; polovi su bili svega tridesetak stepeni Celzijusa hladniji od ekvatora. Da, života je bilo, ali izgleda, ne i civilizacije. Kain nigde na planeti ne otkri karakteristična emitovanja neutrina, koja pri najvećem uvećanju ne uspeše da pronađu išta nalik na zgradu, ma gde na površini tog sveta.
     Jedan od brodskih uređaja bio je i merni instrument za, koliko je Kain mogao da shvati, promene kvantnih neizvesnosti. Upravo na početku i na kraju podsvemirskog pada, zatreperio je kao lud.
     Igla je prešla kraj skale.
     Kain se naglo zavali u svoju čauru kad neko kolo struje prođe kroz njega kao fizički udarac, poput vatre zaigravši mu po površini kože. Iskusio je neverovatan bol...
     Završilo se, gotovo istog trenutka kad je i počelo.
     "Dobro", reče on glasno, malčice zadihan zbog iznenadnog bola, "znači, postoji civilizacija. Pogrešio sam, priznajem."
     Nije bilo odgovora, bar ne primetnog.
     Kainovu pažnju privuče potom jedno mesto u blizini Kasandrinog ekvatora, jedno od nekoliko oblacima zaklonjenih područja, koje se naizgled nije ni po čemu razlikovalo od drugih oblačnih mesta nad površinom planete. Ne zastavši da razmisli šta da radi, on prstima zaigra po dugmadima na kontrolnoj tabli. Fuzioni motori se za trenutak upališe, ubrzavajući brod naniže u geosinhronu orbitu. Sada je lebdeo iznad tog mesta i sve više i više zadržavao disanje. Rad srca mu se umiri, sve dok mu i disanje i srčani otkucaji nisu postali istovremeni, deset puta u minutu.
     Kapci mu padoše na oči.
     Ogromna praznina otvarala se pred njim, ispunjena samo šištavom tišinom. Neko prisustvo pokušavalo je da dopre do njegovog bića, a onda dođoše i reči, nasumične sintagme, bez ikakvog značenja.
     ... i tako... ali ko... pakt T'Pau sa njima... i njihov nedostatak moći...
     Kain se probudi iz zanosa, gotovo smrti, bez oklevanja napravi grafikon svog silaska, i poče spuštati brod u atmosferu.
     U ludilo.

     Prizemljenje je bilo burno. Kada se Kain spustio na manje od tri hiljade metara, snažni vetrovi stadoše da udaraju o brod i da se otimaju s njim o upravljanje letelicom. Oslobođena okova gravitacije, ogromna ostrva obrasla šumom pojaviše se odmah ispod površine planete, provlačeći se, kao brodovi kojima upravlja lučki pilot, između visokih kejova od oblaka. Iako je divljim naporom potisnuo sve emocije, nešto u njemu se strašno, opako uvredi pri samom pogledu na taj prizor. Sestrinstvo Prstena možda je zaludelo njegove instrumente, ali teško da mu je to uspelo i sa njegovim očima; ta ogromna, lebdeća kamena ostrva zaista su postojala.
     Na visini od osam stotina metara probio se kroz sloj oblaka i uleteo u vedro, spokojno nebo, i dalje se krećući dva puta brže od zvuka. Ogromna, tropska džungla prostirala se ispod njega dokle god mu je pogled dopirao.
     Preleteo je preko jedne čistine pokrivene nekom zelenom makijom - možda buš travom, koji je Sestrinstvo prenelo sa Zemlje, ili nekom drugom biljkom koja je poticala sa te planete. Najpogodnije mesto, usred ogromnog prostora obraslog džinovskim stablima. Kain se zaustavi, okrenu brod i spusti ga u pravoj liniji, direktno na trbuh.
     Počeo je brže da diše, i protiv volje, kad je brod konačno dodirnuo tle. Ostao je nepomično da sedi u pilotskoj kabini, čekajući da taj trenutak prođe. Kad je prošao, Kain dodirnu dugme koje ga je oslobađalo zagrljaja čaure, otvori poklopac broda iznad svoje glave i jednim jedinim, veštim pokretom, skoči na tle. Stojeći pored broda, on dodirnu levim kažiprstom desni članak na ruci, desnim kažiprstom levi, svuče rukavice i ubaci ih u otvor pilotske kabine. Nije bilo potrebno da skine i letačko odelo; bilo je potpuno pripijeno uz telo, lako i udobno.
     Šakama oslobođenim rukavica, on skinu šlem. Nije morao da ga otkopčava; pošto nije iskrsla potreba, nije se ni potrudio da ga hermetički zatvori tokom leta.
     Vazduh je bio nestvaran.
     Jednom, još u detinjstvu, Kain je napravio izlet od svog rodnog sela Istmarča do obližnjeg Telindela. Usput su se on i putujući pevač Lukas ulogorili jedne noći na ivici nekog cvetnog polja i Kain je tu noć proveo budeći se svaki čas pod naletima cvetnog mirisa u hladnom noćnom vazduhu.
     Ovaj ga je vazduh podsetio na to, isto kao što bi neko ko se obreo ispred velikog umetničkog dela pomislio na prvu kopiju tog dela koju je video u životu. Da je hteo sebi da dozvoli, Kain bi se opio od tog vazduha; disanje mu je postalo neujednačeno, već drugi put za dva minuta:
     Uz veliko samosavlađivanje on utera sebe u nepomerljivi unutarnji mir i posegnu za pozivom onoga sjaja...
     Ostao je još trenutak nepomično da stoji, a onda poče da hoda.

     Uprkos pokrivaču od oblaka, do tla je ipak dopiralo dovoljno svetlosti da sve unaokolo bude osvetljeno nekim rasplinutim sjajem. Trava nije bila sa Zemlje, ali je bila toliko nalik na nju da su se svakako mogle dovesti u srodstvo. Drveće je, isto tako, imalo izvesnu sličnost sa drvećem koje je Kain poznavao čitavog života. Prošao je kroz jednu livadu, otprilike upola manju od one na koju se spustio. Bio je tu i jedan potočić, i Kain kraj njega zateče skupinu nekakvih životinja, koje i jesu i nisu ličile na jelene, kako pasu oko njega. Životinje se u magnovenju ukočiše u mestu kad se on pojavio, a zatim nastaviše da pasu. Ako je na ovoj planeti bilo grabljivaca, nisu izgledali kao Kain. On prođe kroz livadu ne uznemirivši ih; ono za čim je tragao bližilo mu se sve više. Mogao je da oseti silu, kao da mu vihor iglica udara o golu kožu.
     Pulsirajuća sila postajala je jača, još jača, i iznenada se prepreka od srasle makije i žbunja podiže ispred njega. Svetlosni nož mu je bio u čizmi; on ga izvuče, podesi dužinu laserskog zraka na jedan metar i krenu napred, prosecajući sebi put kroz rastinje koje mu se preprečilo.
     Odjednom, put pred njim bio je slobodan.
     Stajao je na ivici ogromne čistine, toliko ogromne da je znao da je nikako nije mogao prevideti kad je tražio mesto za spuštanje.
     Po neizbežnom logičkom zaključku, ako je Kain trebalo da veruje svojim očima, instrumentima i vlastitom pamćenju, ta čistina pre deset minuta nije postojala.
     Otprilike deset metara smaragdne trave razdvajalo je Kaina od vode. Od te tačke pružalo se jezero, savršeno okruglog oblika, blizu pet stotina metara od jednog do drugog kraja. Na tom drugom kraju u jezero se slivala voda, padajući sa tolike visine da Kain, podigavši pogled, nije mogao da vidi mesto odakle dolazi vodopad; bilo je zaklonjeno vlastitom vodenom izmaglicom.
     Dok je tako stajao na drugom kraju čistine, raspršene kapljice vode iz vodopada dotakoše svojom svežinom Kainovo lice. Na onoj drugoj strani jezero je bilo uzburkano i uzavrelo na mestu gde se u njega sručivao vodopad; voda pored Kaina bila je mirna, gotovo kao ogledalo.
     Iz te mirne vode odjednom suknu naviše, u vazduh, jedna žena. Vodoskok kapljica polete zajedno s njom, i prelepe, podrugljive, zelene oči u magnovenju se sretoše s Kainovim, pre nego što joj se vitko, golo telo okrenu oko sebe u vodenoj izmaglici i vrati u dubine jezera.
     Kaina ništa nije upozorilo da mu se neko nalazi iza leđa; nije bilo čoveka, vladara ili diva koji bi mu mogao prići tako blizu a da ga on ne oseti.
     Ipak, nečija šaka mu se ispružila preko ramena, široko raširila prste i obuhvatila mu njime lice, povukavši ga naniže neverovatnom snagom.
     Bila je to ženska ruka.

     Ležao je nauznak na zemlji, gledajući naviše u krošnje nadnete nad sobom. Nije mogao da se pokrene. Tri nejasne ženske prilike naginjale su se nad njim, gledajući u njegovo bespomoćno telo. Svetlost je sijala naniže, Kainu u oči, i zbog nje nije mogao jasno da ih vidi. Njihove umne sonde prolazile su kroz Kainove misli, ispitujući do najsitnijih podrobnosti, vešto i pažljivo, izvedene površinske slojeve njegovog uma. Jedna od njih posegnu još dalje, još dublje u onaj muk gde je čučao On sam, čekajući; ali u tajanstvenoj tami On je bio nepomičan, nepomičan kao smrt sama, i uspeo da ostane neprimećen.
     Kada su, na kraju, došle do zaključka da im ne smera nikakvo zlo, do njega dopre jedan glas, razvučeni, eterični, nečujni šapat. Ko si ti?
     Onaj dublje uronjeni deo Kainovog uma pokuša da mu pokrene telo, ali ne uspe, ni za centimetar, u bilo kom pravcu. Samo im površinski deo njegov odgovori na pitanje.
     Zovem se Kain. Jedan sam od vođa na Zemlji.
     Njihovo veselo, tiho kikotanje prođe mu kroz um. Dabome, to znamo. Zašto si došao, Kaine? Kako si uspeo da nas pronađeš?
     Došao sam da vas zamolim za pomoć. Svetlost se ukloni iz Kainovih očiju, i premda još nije mogao da se kreće, prvi put je jasno video žene. Bile su prekrasne, na neki egzotični način potpuno drukčiji od lepote žena vladara ili od žena iz njegovog naroda. Pronašao sam vas uz pomoć zvezdanih mapa Donera Almandara. Kada je odveo svoju flotu sa Zemlje, na njegovim mapama ova zvezda je bila obeležena kao mesto na koje se Sestrinstvo preselilo posle Ognja, a ova planeta kao Kasandra, dom u kome boravi Prsten.
     Žena u sredini ga je gledala blago i sa razumevanjem, ali u mislima još se osećao prisenak zabrinutosti. Kainu se učini da je ona ta koja ga je onako do u dubinu ispitivala. Tvoj narod - radnici, kako vas zovu. Sluge...
     Robovi...
     ...robovi vladara, koje zovete T'Pauin narod. Da li ratujete s njima?
     Već deset godina živimo u miru. Pre toga smo ratovali dvadeset godina. Ali vladari nešto grade cele ove poslednje decenije, planiraju nešto, ne znamo šta, a divovi im pomažu. Mislim da će uskoro opet biti rata.
     Misao opet dopre do njega, ovog puta još upornija. Zašto si došao u naš svet? Zemlja se nas ne tiče, i vladari nisu naši neprijatelji. Stvoriteljka T'Pau bila je naš neprijatelj, ali vladari - pa, oni su njena deca i deca njene dece i deca dece njene dece. Sada bolje poznaju Svetlost nego kad smo mi otišle sa Zemlje. Zar da sada stupimo s njima u neprijateljstvo, a u ono vreme nismo?
     Došao sam, odvrati Kain, zato što ste vi pre svog odlaska sa Zemlje stvorile oružje od Svetlosti, kome oni nisu mogli da se suprotstave. Kada su osvojili Zemlju nisu se usudili da i vas napadnu, jer vi ste imale moć Prstena. Zar nam nećete pomoći?
     Ne. Misao je bila ozbiljna. Svetlost nije oružje, Kaine. Ne može se tako upotrebiti.
     Znanje, kazao mi je jednom jedan veliki mudrac, jedino je oružje koje postoji. Šta znate o Svetlosti?
     Ovog puta, njihov glasni smeh mu razdera površinu uma, a tri glasa se sliše u jedan. On hoće da spozna Svetlost?
     Oko njih se zažari zlatni sjaj, prodorna svetlost koja obasja svu čistinu oko jezera, zaplamte na površini vode i nagna je da se uzburka. U jednom jedinom, hitrom pokretu, sve tri žene izčezoše, i u sledećem trenutku Kain oseti da je oslobođen onoga što ga je sputavalo i da ga nešto vuče, onako u letačkom odelu, pravo u vode jezera. Nešto nalik na maleno sunce, desetinama metara u prečniku, zasja ispod površine vode, pulsirajući otkucajima nalik na ljudsko srce. Nije imao vremena čak ni da udahne vazduh; samo praćaknu nogama po površini, plivajući dupke. Tri žene behu već odmakle daleko preko površine jezera, istovremeno povećavajući razdaljinu između sebe. Kaina je nešto vuklo u stopu za njima, u velelepnu omamljujuću blizinu Svetlosti. Krici i smeh dopirali su od one trojke, koja se igrala u uzburkanoj vodi. Kain napokon stiže do drugog kraja jezera, dovoljno blizu vodopada da njegova grmljavina onemogući normalni govor, uspe se na obalu i sede, posmatrajući natprirodnu igru.
     Jedna od žena pođe natrag prema njemu, krećući se sa lakoćom kroz ustalasanu vodu, kroz koju se Kain onoliko mučio. Zastala je na deset metara od Kaina, ne skidajući s njega pogled svojih blistavih, zelenih očiju. Sve tri bile su veoma slične, izuzev glasa; i Kain prepoznade glas žene koja mu je ispitivala najskrivenije misli. Ona mu pokaza rukom iza sebe, nekako kao da ga izaziva. Svetlost, Kaine.
     Kain ništa ne odgovori i njene se usne razvukoše u osmeh. Potom se okrenu i zagnjuri u dubine, ali se njena misao podiže k njemu. Mesto na kome počiva moć, Kaine? S njom smo napravile sve ovo što vidiš; Svetlost, ostvarena. Pridruži nam se u Svetlosti!
     Ja sam tako miran, pouzdan čovek, složi se Kain. Možda bi i trebalo. Žene očigledno nisu razumele njegovu primedbu; izazvala je kod njih samo neku rasejanu zbunjenost. Kain duboko i polako udahnu vazduh. "U redu." Njihove misli su sadržavale, možda, tek najmanji nagoveštaj uzbune. "Dolazim". Duboko u njemu brave se polomiše, lanci se raskinuše i On sam se pojavi iz tame.
     Prvi put posle sletanja, Kain se osmehnu.
     Krenuo je krupnim koracima napred, u jezero, i zaronio ispod površine. Prsten je vrelo pulsirao u vodi, i njegova moć dotače Kainove nerve kao snažni vetar žice na harfi. Praćakao je nogama i tonuo sve niže u toplu vodu, tamo gde je čudovišni luk Prstena čekao na njega. Voda je bila neprijatno vrela i kad je stigao do ogromnog, kristalnog predmeta, gotovo ga je bolelo.
     Bio je nejasno svestan, kao iz neke velike daljine, onih triju žena koje su sačinjavale Sestrinstvo Prstena, i njihovog sve jasnijeg shvatanja da se događa nešto grozno.
     Svom ledenom snagom svoje volje, Kain od Istmarča ispruži šaku i spusti je na Prsten Svetlosti.
     Začu se krik, onakav kakav je Kain samo jednom pre toga čuo u životu. Tada su to bili njegovi krici; ovog puta kriknuo je Prsten.
     Svest nestade u nemoj, beloj eksploziji.

     Nije moglo trajati duže od trenutka.
     Kain povrati svesti, lebdeći sav obamro u dubinama mračne, ključale vode. Prstena više nije bilo, a svet je postao prazno i bolno mesto. Lice i ruke, jedini otkriveni delovi tela, bili su mu gotovo opečeni zbog izloženosti ubitačnoj vodi, i nije mogao da se seti kada je poslednji put uzeo vazduh u pluća. U ušima mu je tutnjao nekakav urlik.
     Nešto je držao u zgrčenoj levoj šaci.
     On se odbaci iz sve snage, i u sledećem trenutku, koji potraja kao večnost, glava mu se probi na površinu vode. Grcajući i u ogromnim uzdasima usisavao je u sebe dragoceni vazduh, i krenu dalje čim mu je kiseonik preplavio pluća. Kain se iskoprca iz vode, na travu, i izvuče prilagodljivi laser iz čizme, upali oštricu i ispruži je puna tri metra, najviše što je moglo.
     Zatim potrča.
     Vrisak koji se podjednako sastojao od bola i užasa začu se oko njega. Osvetljenje koje je činilo vidljivim taj svet još otkako se spustio na njega gasilo se, nebo je tamnelo i postajalo sivo- crno. Kain nije usporavao korak, nije se čak ni osvrnuo da vidi da li ga neko goni. Snažni nalet vetra pojavi se niodkuda, pravo na njegovom putu, i on se zatetura. Dva jelenolika stvorenja mu se isprečiše na putu i Kain prepolovi jedno svojim svetlosnim nožem, a drugome slomi vrat udarcem ruke u kojoj je držao parče blistavog kristala.
     Gonili su ga, naravno; sam svet se podigao protiv njega, vetar mu je granama šibao lice dok je trčao, a miroljubive, pasuće životinje su mu u gomilama zatvarale put. Raščistio ga je širokim zamasima prilagodljivog lasera, ali one su ga ipak pratile; nešto crno i vlažno ledeno smestilo mu se na ramena, i Kain je morao da se valja po tlu dok ga se nije otarasio, a zatim se ponovo uspravio na noge i nastavio da ide; gonili su besno Kaina celim putem do vasionskog broda - senke grozne prikaze i vrišteći užasi koji bi svakog čoveka naterali u ludilo.
     A ako im nije pošlo za rukom da nateraju u ludilo Kaina, treba uzeti u obzir i mogućnost da je on već bio lud.
     Na kraju, kao i mnogi pre njih, nisu uspeli da ga zaustave.

     Vasionski brod leteo je ubrzanjem od pet gravitacija, najvećim za koje je bio sposoban.
     Umotan u svoju čauru za ubrzanje, Kain je bio gotovo opušten. Komad kristala mu je blistao u šaci, majušni, verni dvojnik ogromnog Prstena Svetlosti u jezeru. Pomislio je da je možda bio veći, neposredno pošto je napustio planetu. Sada je bio gotovo toliko smanjen da je mogao da ga navuče na prst, kao pravi prsten.
     Kaine.
     "Da?" Uprkos ubrzanju reč nije bila ni najmanje nerazgovetna. Ipak, grlo ga je bolelo.
     Kaine. Vrati Prsten. Misao je bila puna navaljivanja, očajnička.
     "Ne." Kain je na monitoru posmatrao kazaljku koja je pokazivala stupanj zakrivljenosti svemira. Kazaljka se ravnomerno spuštala ka sjajnoj beloj liniji na kojoj će nastupiti podsvemirski pad.
     Kaine, nećemo se ljutiti, nećemo ti učiniti ništa nažao, molim te, vrati Prsten! On nije tvoj!
     "Istina je, nije." Kain se opusti, očiju uprtih u kazaljku koja se spuštala. Koliko se sećam, lepo sam vas zamolio da mi pomognete, ali nije vredelo.
     Tada nastupi tišina, i Kainu je odgovaralo da tako i ostane. Nije razmišljao, kovao planove, nije se radovao uspehu.
     Čekao je.
     Posmatrao je kazaljku kako se spušta.
     Daleko, ako se meri pređenim putem, ali veoma blizu u vasioni uma, Kain oseti kako se moć polako povećava. Nije obraćao pažnju; bez Prstena, Sestrinstvo više nije bilo ništa moćnije, a možda je bilo još i slabije od istog tolikog broja vladara.
     Možda je bio u pravu što nije obraćao pažnju na povećanje njihove moći; kad ga je udarila, samo se malo trgao. Reči koje su bile poslate zajedno s njom odzvanjale su još dugo pošto je nje nestalo. Ukrao si Prsten. Onaj ko ukrade Prsten umreće. Ti ćeš umreti.
     U tišini broda, Kain izgovori kroz svoje bolno grlo. "Ala vam je kletva!" Vlastiti glas mu je čudno zazvučao u ušima. Bio je veoma umoran.
     One još jednom zavrištaše za njim. Umrećeš!
     "Svako će umreti", odvrati Kain.
     Stvarnost se zakovitla u podsvemirskom padu.









3. SESTRA
@03 = Godina 1253. posle Ognja
     Trideset jednu godinu pre krađe Prstena, Bara Luzende pohitala je da izađe u dvorište i pozdravi jahača. Stigao je u poslednji sat pre sumraka, samo nekoliko minuta pre nego što će njen sin David zatvoriti kapiju preko noći.
     Pismo koje joj je glasnik predao bilo je napisano na materiji koja nije ličila ni na jednu koju je Bara Luzende ikada videla. Neki bibliotekar iz Skupštine kazao bi joj šta je to - plastika sa memorijom za pisanje - ali tako nešto bilo je retkost čak i u bliblioteci Skupštine. Nekada, pre Ognjenih ratova, svi su je upotrebljavali, ali orbitalne fabrike u kojima je bila stvorena prestale su da rade skoro čitav milenijum pre rođenja Bare od Istmarča.
     Glasnika koji joj je predao pismo Bara nije poznavala: mladić oštrih crta lica, star otprilike koliko i njen najstariji unuk, toliko bele puti da se to moglo videti čak i kroz prljavštinu koja se na njemu nakupila tokom putovanja, u prašnjavom, smeđem jahaćem odelu bez šešira, na ogromnom, alatastom konju koji je vidno drhtao od iscrpljenosti. Već to, samo po sebi, bilo je tema za prepričavanje u Istmarču, jer Istmarč je bio malo selo na samoj ivici Doline vladara i tek retko je imao posetioce. Prošlo je skoro godinu dana od kako je Bara poslednji put videla nekog stranca, a taj je bio vladar, učitelj na Akademiji. Po jedan takav dolazio je svake četvrte godine da ispita decu iz Istmarča, da bi eventualno pronašao kandidata za Akademiju Skupštine.
     Bara je, mršteći se, prevrtala koverat u rukama. Glasnik je za to vreme, ne tražeći njenu dozvolu, napunio kofu na baštenskoj pumpi - Bara i njen muž Anton doveli su sebi vodovod, za razliku od nekih bedom pogođenih žitelja Istmarča - napio se vode i obilato se njome ispljuskao po licu, a onda je ono što je ostalo u kofi dao svom konju. Konj je pio sav trepereći od žudnje.
     Napokon je Bara podigla pogled sa koverta. Iz nekog razloga, koji nije umela da objasni, dlanovi su joj se ovlažili. "Šta je ovo?"
     Jahač je iznenađeno pogledao. "Pa valjda znate da čitate?"
     "Naravno da znam." I dalje je gledala u koverat. "Ali koverat ne može da se otvori."
     "Oh!" Glasnika kao da je to neprijatno zabavljalo. "Ovako, prevucite palcem preko zatvorene ivice. Evo, ovako, i otvara se." Pokazao joj je kako, a onda se opet popeo na konja da ode. "Hvala na vodi". Dok je okretao konja, zraci zalazećeg sunca padoše na njegov profil i, samo u magnovanju, oko njega zablista tanki, mutnonarandžasti oreol, toliko slabašan da onaj ko ne zna šta to znači možda ne bi ni primetio.
     Bara uzdahnu od iznenađenja.
     Jahač se polako okrenu da je pogleda. "Da li je sve u redu, gospođo?"
     Njoj je izletelo u jednom dahu. "Nosite Štit."
     Čovek malo nakrivi glavu. "Pa onda?"
     Ona proguta pljuvačku. "Vla... vladari nose Štitove."
     "Oh?" Mrzvoljni mladić potera velikog alata jedan korak napred i nagnu se u sedlu. "Pa, šta mislite, jesam li ja vladar?"
     "Ne... ne znam, gospodine", prošapta Bara. Začula je iza svojih leđa neki zvuk, kao da joj se muž, Anton, pokrenuo.
     Čovek polako klimnu glavom. "Očaravajuće. Pa, dobro, možete odahnuti, gospo. Nisam vladar. Nikada u životu nisam video nekog od tih vaših čuvenih vladara, iako je onaj momak, Loga, jedan od njih, zar ne? Imam i za njega jedno pismo. Imam jedno i za vašu sestru, Sivu, ali rekli su mi da je umrla."
     "Loga? Da... da, on je vladar." Bara je stajala, zureći u momka sve začuđenija. "Nikada niste videli nekog vladara?"
     On klimnu. "Uveravam vas, tako je. Nema ih tamo, odakle sam ja."
     Bara je stajala, stežući plastiku sa memorijom obema rukama, jedva svesna da je gužva. "Šta... odakle se vi?"
     Bilo je suviše mračno da bi mogla da razazna boju čovekovih očiju; čudno su svetlucale. "Mislim da znate."
     Drhvtavica koja ju je obuzela dolazila je iz dubine sećanja, iz tako davnih vremena da, u stvari, nije ni pomislila na njih - njega - već najmanje deset godina. "Oh."
     "Da", ljubazno potvrdi čovek. "Vaš brat me je poslao."
     Stojeći tako usred dvorišta, pred bogatom tgovačkom kućom i bogatim trgovcem koji joj je pomagao da se iskopa iz bede Istmarča, gospođa Bara Luzende pade u nesvest na licu mesta.
     Bez ijedne reči, glasnik okrenu ogromnog alata i odjaha u sve gušći mrak.

     Datum na pismu bio je star skoro godinu dana.

     18, u leto, 1252. god. p. O.
     Najdraža moja Baro,
     Iznenadićeš se što ti pišem, pogotovo imajući u vidu okolnosti u kojima sam se nalazio kad si poslednji put čula o meni, i kako je to davno bilo. Ako moj glasnik ostane živ, a mislim da hoće, jer njegovo putovanje nije ništa opasnije od onog na koje sam ja krenuo posle svog progonstva, a Kavad, sem što je iz plemena Selvren i ima iskustva u pustinjskim putovanjima, nalazi se u boljem položaju jer raspolaže geografskim kartama i drugim sredstvima koje ja nisam imao - i ako si ti još u životu, primićeš ovo pismo početkom proleća.
     Nedostaješ mi. Mislim da ćeš mi verovati, jer govorim istinu. Ne mogu da ti ispričam gde sam sve bio i šta sam radio. Nemam vremena za tako dugačko pismo, a ni ti mi nećeš baš sve poverovati. Već skoro pedeset godina - prosto ne mogu da verujem da je toliko prošlo. Još te se sećam, Baro; nikad nisam zaboravio na svoje obećanje. Nadam se da život nije bio surov prema tebi otkako sam otišao.
     Toliko bih imao da ti kažem, i hoću, uskoro, jer vraćam se kući, i ni sami vladari me neće zaustaviti.
     Bio sam u pravu, znaš; bio sam.
     Ne brini, prepoznaćeš me; nisam ostario nijedan dan tokom svih ovih godina.
     Vraćam se. Kaži im to, u Istmarču. Raširi tu vest.
     Vraćam se.
     S vojskom.

     (Bilo je potpisano širokim potezima, samo jednom rečju):

     Kain.









4. ELENA
@03 = Godina 1193. posle Ognja
     1.
     Bila je godina 1193. posle Ognja, devedeset jedna godina pre krađe Prstena.
     Kain je imao šest godina kada mu je otac poginuo.
     Njihova porodica je živela na obroncima brda na krajnjem istoku Doline vladara, tik izvan i iznad sela Istmarača. Kainov otac, Marik, živeo je od mora, hranio porodicu ribom i rakovima i belim svilašima, a višak, ako ga je bilo, prodavao je na pijaci u Istmaraču. Viška je sasvim često i bilo; dolina je bila smeštena dovoljno daleko na sever da bi voda Jedinog okeana bila pristojno hladna. Hladna voda sadrži više kiseonika nego toplija, a uz kiseonik ide život; i Marikov ulov je uglavnom bio dobar.
     Svakoga jutra, pre sunca, Marik je odlazio od kuće i jahao uz brdo sve dok ne bi stigao do mesta gotovo toliko visokog koliko i najviše brdo na istočnom kraju Doline vladara, gde se brdo stapalo sa kamenočelikom ogromne pregrade koja je sprečavala more da se izlije u dolinu. Ustava nije bila obeležena; bila je samo mračno udubljenje u monolitnom zidu od kamenočelika. Kad se uđe u njega, pojavi se svetlost, prigušeni, plavobeli sjaj koji je dopirao iz glatkog stropa hodnika. Otprilike pet metara u dubinu nalazilo se pregradno polje koje je bilo nevidljivo uvek, izuzev noću, kad je odsjajivalo nekim avetinjskim fosforescentnim sjajem koji je Marika uznemiravao više nego što je hteo da prizna, čak i samome sebi. Kroz to pregradno polje, nešto malo zamagljeno, videli su se nejasni obrisi otvora koji je vodio napolje, u svetlost i plavetnilo okeana. To prvo pregradno polje Marik nikada nije uspeo ni da dodirne ulazeći u ustavu sa one strane gde je bila dolina; nestajalo je čim mu se približi. Dva metra od jedva vidljive linije koja je obeležavala mesto gde se nalazilo pregradno polje, bilo je još jedno. Prvo pregradno polje bi se odmah ponovo formiralo, čim Marik prođe, a drugo bi tada nestalo pred njim.
     Pregradna polja nisu bila mudro napravljena. Koliko god da je pokušavao, Mariku nikada nije pošlo za rukom da ih natera da oba istovremeno ostanu otvorena. U stvari, bilo je nemoguće da se oba pregradna polja isključe u isto vreme; ali kao i ostali stanovnici Istmarača, Marik nije imao pojma o vasionskim brodovima, pa čak i da ih je poznavao, činjenica da pregradna polja behu napravljena po uzoru na pneumatske zatvarače vasionskog broda ne bi mu ništa značila.
     Da je ikada pokušao da se glasno obrati vratima - istim onim, recimo, zapovedničkim tonom kojim se ponekad obraćao svojoj ženi, Eleni, i deci - i da je rekao pregradnim poljima šta hoće od njih, Marik bi se grdno iznenadio. Ali on je bio praktičar; mašta i radoznalost radili su mu samo do one mere do koje su svet i stvari u njemu, imali uticaja na njegov rad i porodicu, i ne bi se obratio vratima, baš kao ni viljušci kojom je jeo svoju večeru.
     Iza drugog pregradnog polja nalazio se veliki greben, koji je gledao na Jedini okean. Bio je širok pet metara i protezao se na zapad dokle je pogled dopirao. Na istočnoj strani se greben sužavao, da bi na kraju prešao u Veliku branu. Velika brana se protezala sledećih šest do sedam kilometara, a zatim se spuštala i stapala sa Sivim planinama, još dalje od krajnje istočne strane Doline vladara. Kad se izađe iz ustave odmah na severnoj strani, nalazilo se stepenište usečeno u kamenočelik, koje je vodilo naniže, pravo u iskričavo plavo more. Marik je jednom zaronio i plivao pod vodom, koliko god su pluća mogla da mu izdrže, prateći stepenište koje se spuštalo pod okean. Pružalo se u dubinu onoliko koliko je Marik bio u stanju da zaroni, i još dublje, koliko god je mogao pogledom da dopre kroz zelenilo vode osvetljene podnevnim suncem.
     Marik je držao svoj čamac na izlazu iz ustave. Pregradna polja ustave dozvoljavala su da kroz njih prođe samo po jedan čovek, natovaren onoliko koliko može da nosi. Marik ih je prevario tako što je svoj čamac proneo kroz njih u delovima, a zatim ga ponovo sastavio sedeći na grebenu s druge strane, četiri metra iznad površine okeana.
     Kada je smislio kako da svoj čamac pronese kroz pregradna polja, prestao je da misli o njima, za svagda.

     Već više od petnaest godina Marik je išao u ribolov kad god je vreme dozvoljavalo. Kad bi se vreme pokvarilo i okean stao da se baca na prepreku koju je predstavljala Velika brana, pregradna polja su uporno ostajala zatvorena. U te dane, Marik nije uspevao da prođe ni kroz ono prvo polje. Kada se to prvi put dogodilo, Marik je izgubio svoj čamac. Prethodnog dana vreme je izgledalo lepo, i njega je mrzelo da optereti čamac. Kasno uveče, kada je shvatio da se vreme kvari, ustave su već bile odlučile da je opasno da se kroz njih prođe, i tako, kad je naišla oluja i kada je prošla, odnela je sa sobom i njegov čamac.
     Posle toga Marika više nikada nije mrzelo da optereti čamac kamenjem i da ga izvuče preko grebena, sve dok se nije nalazio pod kamenim svodovima gde je sijalo pregradno polje unutrašnje komore ustave. Čamci nisu bili mnogo veliki; oni stariji mogli su da ponesu samo Marika, a oni noviji, kad je najstariji sin, Miša, počeo da mu pomaže, mogli su da povezu samo dvoje. Ipak, nije baš bilo jeftino izgubiti čamac. To se dešavalo s vremena na vreme - svake dve do tri godine u proseku, kad bi mu neka oluja, strašnija nego obično, ukrala čamac. Ničim to nije mogao sprečiti. Greben na severnoj strani od Velike brane bio je potpuno gladak, kamenočelik kao ogledalo, tako da su graditelji Velike brane bili primorani da uklešu žljebove po površini grebena da bi se moglo hodati. Silom prilika, Marik nikako nije imao načina da sigurno priveže čamac; najbolje rešenje bilo je da ga optereti kamenjem. Marik je to stoički prihvatio; s tim je morao da računa ako hoće da se bavi ovim poslom, i zato je uvek imao spremno impregnirano drvo da sagradi novi čamac kada se postojeći izgubi.
     Marik nije bio neki bogatun, ali nije bio ni siromašan, bar ne prema merilima Istmarča. Njihova kuća, visoko na brdu iznad sela, imala je tri sobe, a podovi su joj bili od drveta a ne od nabijene zemlje. Zidovi su bili okrečeni u belo i iznutra i spolja. Bio je to veliki napredak u odnosu na njegove početke. Prve dve godine svog ribarenja Marik je živeo u šatoru. Prošle su dve godine dok je Marik, tada još mladić, uspeo da ubedi Eleninog oca Gareta da ribolov, u koji je išao kroz ustave, može da obezbedi uspešnu trgovinu. Imao je neku vrstu monopola. Naravno, bilo je i drugih ribara, u selima Telindel i Serlok, koji su, poput ribara u svim takvim selima, koristili jednu od trideset Velikih ustava, kroz koje je istovremeno moglo da prođe dvanaest velikih čamaca u kanalu od dvanaest metara, koliko je iznosila debljina Velike brane. Ali dok su rakovi ostajali sveži tokom transporta, riba iz Telindela je pretila da se opako usmrdi pre nego što stigne do Istmarča. A nijedno selo nikada nije slalo svilaše, iako su ih smatrali velikom poslasticom, pa im je i cena bila velika; meso svilaša bi pocrnelo za svega jedan dan posle uginuća, ukoliko se ne pretvori u raskošno, svetlucavo crvenilo jedne od neverovatno otrovnih vrsta, koje su bile klonirane u nekoj od očajničkih, poznih faza Ognjenih ratova.
     Marik je sagradio kuću pošto je dobio od Elene poruku da će je njen otac dati za njega. Uprkos tome što je redovno obrazovanje napustio kad mu je bilo jedanaest godina, znao je da nije primereno da traži od žene da dođe i živi s njim u šatoru. Bio je, na sebi svojstven način, pažljiv i obziran čovek. Jednog dana je odveo svoju buduću nevestu na brdo, ubrzo pošto su se verili, do onog mesta gde su brda prestajala i gde je počinjao kamenočelik Velike brane, da ona odabere mesto za kuću koju će sagraditi. Veći deo dana proveli su jašući uz padinu, krivudavim stazama koje su više puta prelazile sa jedne na drugu stranu brda. Dan je bio vedar i topao, a oni su jahali u hladovini; ispod stabala jela i sekvoja, sve dok se nisu približili vrhu najvišeg među okolnim brdima. Tu je Marik poveo Elenu sa staze, u stranu. Sapeli su konje na ivici šume, nedaleko od ulaza u ustavu, odakle je Marik lovio ribu poslednje dve godine, i držeći se za ruke pošli preko gole stene. Bez nekog naglog prelaza stena se pretvorila u kamenočelik, i oni su koračali preko širokog prostora od sive materije. Marik se zaustavio nekoliko koraka od kamenočelične ivice i pustio Elenu da pogleda.
     Sa svoga stajališta mogli su jedva da vide, daleko na jugozapadu, planinski venac koji je obeležavao suprotnu granicu Doline vladara. Velika brana je zaokretala oko njega, uzdižući se na zapad kao da će dodirnuti samo nebo. Tek malo više na istok odvajao se na suprotnu stranu od najvećeg luka Velike brane, i išao malo na sever, pre nego što se spojio sa Sivim planinama. Neposredno ispred njih brda su se spuštala do doline. Reka Almandar bila je daleki, srebrnoplavi odsjaj, na samoj granici njihovog vidnog polja. Crne planine, u kojima su vladari u Skupštini upravljali vaskolikom dolinom, bile su gotovo izgubljene iza ivice obzorja; samo najviši vrhovi bili su im dostupni pogledu.
     Elena se odmače od ivice. Nikad u životu nije se uspela toliko visoko iznad sela, i nadala se da nikad više neće. U to vreme je bila još devojčica, imala je tek četrnaest godina i zračila nekom jednostavnom lepotom; svetlosmeđe oči, veoma bela put, i čista crna kosa pričvršćena ukosnicom od slonovače. Iako je govorila kao obrazovana osoba i odlično znala da čita i piše, poticala je iz porodice koja je bila među najsiromašnijima u Istmarču, i to joj se videlo po odeći: obično smeđe platno i sandale koje su bile čiste, ali iznošene. Najzad, uz blage Marikove podsticaje, legla je potrbuške na ivicu velike provalije, naslonila bradu na nadlanice i oprezno provirila preko ivice.
     Glas joj je dolebdeo natrag do Marika, koji je sedeo pored nje ukrštenih nogu i jednom rukom joj milovao dugačku, crnu kosu. "Moj otac će hteti da zna kako sam isprljala haljinu."
     "I šta ćeš mu reći?"
     "Da si me silovao, oborio me u blato i radio sa mnom šta si hteo."
     Marik se namršti. "I isprljao ti prednju stranu haljine?"
     "Kazaću mu da ti u potaju više voliš muškarce i da si tako i sa mnom postupao."
     Marik, klimnu. "To baš neće doprineti mom ugledu. Hajde, pretpostavi, šta će Garet pomisliti?"
     Glas mu je zvučao veoma ozbiljno. Elena malo okrenu glavu, da mu vidi lice. Smešio se, pa mu i ona uzvrati osmehom i okrenu se opet da gleda niz urvine. "Pa, pretpostavljam da će se razgneviti i hteti da te ubije."
     "E, to ne bi valjalo", odlučno zaključi Marik. "Moraćeš da skineš haljinu, da otresemo prašinu sa nje pre nego što te vratim ocu."
     Poćutali su malo, dok je vetar unaokolo šaputao i toplo sunce tuklo po njima. "Mislim da bismo mogli da mu kažemo da sam pala", reče Elena zamišljeno.
     "A šta će on o tome da misli?"
     "Neće poverovati, dabome", ozbiljno uzvrati Elena, "ali neće se ni buniti, jer smo vereni."
     Marik široko razvuče usta. "Neće se buniti?"
     "Uvuci taj jezik nazad u usta", uzviknu Elena, ni ne pogledavši ga. "Ja ću se buniti. Ima da čekaš dok se ne venčamo. To sad više nije tako daleko."
     "Nije", složi se on, posle kraće pauze, i opet uze da je miluje po kosi, "zaista nije. A tebe vredi sačekati."
     "...tamo." Elena se uspravi na lakat i pokaza rukom niz padinu. "Baš tamo, na čistini."
     Marik čak ni ne pogleda gde je uprla prst. Bio se opkladio sam sa sobom da će ona izabrati baš to mesto. Bilo je blizu potoka, i oni su ga zapravo već bili prošli pre pola sata, na putu ka ustavi i pogledu koji se pruža sa nje. "Vrlo dobro", reče on. "Tu ćemo zidati."

     Na dan Marikove smrti, na zvuke i kretanja spolja, Kain se probudio u mraku i zimi, u dnevnoj sobi. Čuo je blagi glas svoje majke i s vremena na vreme promuklo očevo mumlanje, kad bi joj odgovorio ponekom rečju. Njegove sestre, Siva i Bara, bile su šćućurene u krevetu zajedno s njim, štiteći ga od oštre hladnoće, i on se pažljivo izvuče iz kreveta, da ih ne probudi. Kain je imao šest godina, Siva skoro pet, a Bara samo dve, a pored toga bile su i devojčice; Kain je znao da im je san potreban.
     Slamarica starijeg brata Miše bila je prazna.
     Miša je jedini od sve dece spavao sam. Imao je pet godina kad se Kain rodio i nikada se nije navikao da spava sa ostalom decom. Te zime Miša je imao jedanaest godina i bio je visok gotovo kao i mama Elena. Već tri godine pomagao je Mariku da lovi ribu, još od svoje osme godine. Kain nije video Mišu kad je izašao u kuhinju; verovatno je bio napolju i sedlao konje za put uz brdo.
     Majka ga je prva opazila, i rekla samo: "Dobro jutro, Kaine."
     Marik je sedeo pokraj njihovog malog ognjišta od cigala, grejući čizme ispred vatre na kojoj mu se kuvao doručak. Majčin roštilj bio je postavljen iznad ognjišta i na njemu su se pekla četiri jajeta, zajedno sa šest kriški crnog hleba i tri debela odreska svilaša. Marik se okrenu, onako sedeći, da pogleda dečaka. U treperavoj crvenoj svetlosti ognjišta dečak je izgledao jezivo i neprirodno, tako da se Marik za trenutak oseti nelagodno, ali odmah odagna to osećanje s odlučnošću koju rađa krivica. Nos i brada su mu bili isti Marikovi, a crna kosa Elenina; ali crne oči poticale su od Eleninog oca, Gareta, a odlučno stisnuta usta nije trebalo da ima dečak od šest godina. Miša i devojčice bili su smeđi, a pored Kaina jedino je još Bara imala crne Garetove oči.
     Marik se potapša po desnoj butini, i Kain poslušno priđe i pope se ocu na krilo. Marik se onda obrati Eleni. "Imamo li mleka?"
     Elena ni ne pogleda na krčag koji je stajao sa spoljne strane kuhinjskog prozora, da se hladi u noćnoj magli. Prozor je bio od pravog stakla, malo glaziranog, da ne propušta toplotu. "Samo malo, i Bara će popiti najviše od toga."
     "Daj mu pola šolje." Marik se opet okrenu sinu. "Šta ćeš ti ovako rano?"
     "Hoću da pođem s tobom, tatice", odgovori Kain jednostavno.
     Marik mu odgovori isto tako neposredno. "Ne možeš, sinko. Još nisi dovoljno porastao."
     Osetiše za časak udar hladnog vetra, i u sledećem trenutku Elena zaobiđe ognjište i stavi dopola napunjenu šolju mleka u Kainove ruke, pa se onda sagnu i ovlaš ga poljubi u obraz. Bez reči se zatim vrati pripremanju doručka i ručka za svoga muža i Mišu.
     Kain gucnu malo mleka. U stvari, nije ga želeo. "Ali to si rekao i prošli put, tatice."
     'Prošli put' je bilo pre dva dana. Marik se jedva uzdržao da se ne nasmeje. "Još malo, Kaine. Za čas ćeš porasti."
     "Ali..."
     Marik zavrte glavom i prekinu ga preteći: "Dosta. Pitaj koliko god puta hoćeš, ali nemoj mi osporavati odgovor, jer ću ti uštaviti kožu. Moraš da ostaneš kod kuće i da čuvaš sestrice." On pokretom ruke pokaza na šolju. "Popi to mleko." Dete ispi šolju na iskap i stavi je na cigle na ivici ognjišta, pored očevih čizama. Marik ga podiže sa krila i postavi ga na noge. "A sad - u krevet."
     Ulazna vrata se naglo otvoriše i Miša, već obučen u nepromočivu jaknu i čizme, šmugnu unutra, a zajedno s njim ulete i pramen magle. Nije ni pogledao u Kaina, već samo zastade ispred zatvorenih vrata. "Konji su spremni, tatice."
     Kain utonu u mrak hodnika koji je vodio u dečju spavaću sobu, i ostade u njemu, posmatrajući; već su na njega zaboravili. Posmatrao je kako otac navlači čizme i jaknu, dok je Miša govorio: "Treba da ga pustiš s nama, tatice, bar jedanput. Gnjaviće nas i smetati nam, ali to što ga ovde držite, to ga prosto jede iznutra."
     "Preboleće on to", mirno odgovori Marik. Polako je šnirao nepromočivu jaknu; ruke mu više nisu bile onako vešte, posle petnaest godina skoro svakodnevnog rada sa mrežama. Zaobišavši potom ognjište pored kojeg je stajala Elen, pošteno je poljubi. "Večeras ćemo se rano vratiti, ako se vreme ne promeni." Miša, koga nijedno od njih dvoje nije primećivalo, skidao je odreske od svilaša i hleb sa roštilja i stavljao ih u vrećicu za hranu, koju je držao u ruci. "Kako sad izgleda, pregrade nas možda neće ni pustiti da prođemo, pa ćemo ceo dan ostati zajedno."
     Elena se nasmeši. Osmeh joj izbrisa godine s lica, i Marik je ponovo poljubi. "To bi bilo baš lepo", tiho reče ona. Marik je pusti iz zagrljaja a ona onda poljubi i Mišu, dok joj je isti osmeh još stajao na licu. "Čuvajte se, obojica."
     "Postaraću se da tatica opet ne ispadne iz čamca", odgovori Miša, savršeno ozbiljna lica.
     Marik uzdahnu - nezgoda na koju je mislio Miša dogodila se samo jednom, pre dve godine, i to je bio jedini put u petnaest godina da je ispao iz čamca - ali ne reče ni reč već otvori vrata. "Hajde", progunđa on, i njih dvojica izađoše u maglu.
     Srećni izraz je još lebdeo na Eleninom licu kada se Kain ćutke, polako vrati u spavaću sobu i pope u krevet, pored Bare i Sive. Ležao je zatvorenih očiju, nepomičan, i trudeći se da ne misli na majčin izraz lica kad je poljubila Mišu.
     Trudio se da ne misli, jer ona nikad nije tako izgledala kad poljubi njega.
     Ležao je u istom položaju, potpuno budan, i kada je majka u zoru ušla da ih probudi.

     Tog jutra Kain je spokojno obavljao svoje svakodnevne poslove, i nikakva misao ga nije posebno zaokupljala. Njihova jedina krava bila je bolesna, i Kain je znao da otac pomišlja da je zakolje i kupi drugu. Kain proveri seno pred kravom u oboru iza kuće i nađe da je samo malo nedostajalo u odnosu na količinu od prethodnog dana; svejedno, savesno je uklonio i izneo staro seno i zamenio ga sa sveže pokošenom dugačkom travom, a onda uradi isto i kod mlade kobile koju je Marik kupio prethodne godišnje četvrti.
     Nisu imali bunar, jer je tlo na tolikoj visini bilo isuviše stenovito; Kain potom provede poveći deo jutra noseći dve prazne kofe dole do potoka, malo dalje nizbrdo, i vraćajući se s njima punim do prelivanja.
     Godina je bila već dobro zašla u zimsko doba. Zemlja nije bila pokrivena snegom, ali dan je bio ujedljivo hladan i Kainove ruke, tamo gde ih je prelila voda, toliko su se smrzle da je jedva mogao da ih pokreće. Sam vazduh je bio nekako čudan, nekako napeto nepomičan. U jednom trenutku mu se učini da je čuo pucanj groma, veoma daleko, ali se to nije ponovilo i na sivom svodu neba nisu se videli odblesci munja.
     Odjednom je vazduh postao savršeno miran; nije bilo ni daška. Kainu se činilo da se on jedini na celom svetu kreće kroz maglu. Vraćao se sa trećim i poslednjim tovarom vode, i uprkos hladnoći preznojavao se u nepomičnom vazduhu.
     Vetar ga je tresnuo kao kovački čekić.
     Kain čak nije ni bio svestan da se nešto dogodilo; u jednom trenutku se mučno uspinjao, a u sledećem je bio tresnut na zemlju i voda koju je nosio razlivena po njemu. Prva svesna misao bila mu je samo ljutnja, ništa više; eto, sad će morati da se vrati i ponovo napuni kofe.
     Tek kada je pokušao da ustane shvatio je koliko je vetar jak. Nije mogao da se uspravi na noge; vetar ga je ponovo oborio. Dok je tako ležao, pokušavajući da smisli šta da uradi, grad odjednom poče da pljušti po travi oko njega. Jedno veliko parče leda udari ga u potiljak, a onda drugo u rame, i tek tada se Kain prepade. Nije mogao da hoda; vetar ga nije puštao da stane na noge.
     Počeo je da puzi uz brdo.
     Grad je pljuštao po njemu, i Kain ubrzo shvati da neće uspeti da se dočepa kuće. U ušima mu je zvonilo od leda, koji ga je tukao u glavu. Ništa nije video pred sobom od vetrom uskovitlane magle i grada. Grad je padao ukoso, sa severa; Kain je pokušavao da se seti na kojoj strani se zatekao idući ka kući, u trenutku kad ga je oborio vetar. Tu negde, na putu ka kući, ležala je oborena sekvoja, čvornovato stablo koje se srušilo prošle zime.
     Ako uspe da se dokopa zaklona ispod te oborene sekvoje, biće bezbedan.

     Glazirani kuhinjski prozor beše razleteo se u paramparčad pod prvim naletom vetra.
     Sada je Elena sedela na kuhinjskom podu, držeći u naručju Baru i Sivu, čvrsto ih stežući. Kuća se tresla svuda oko njih i Elena je znala da se odista može desiti da im se kuća sruši na glavu.
     Siva je ćutala; Elena pomisli da je dete toliko prestrašeno da ne može ni da zaplače. Bara je bila još i suviše mala i nije shvatala šta se događa, i vrištala je gotovo isto tako jako kao što je zavijao vetar. Elena je sedela nepomično, držeći svoju decu i moleći se iz dna duše Gospodarima Svetlosti, moleći se da joj se muž i sin živi vrate iz oluje.
     Posle jednog sata kuća presta da se trese a posle još pola sata vetar oslabi toliko da su devojčice mogle da čuju Elenu. Grad se pretvori u kišu, dok je Elena govorila deci da ostanu u svojoj sobi i čekaju dok se ona ne vrati. Uradila je to brzo, pre nego što bi je Barini krici naterali da se predomisli, i izašla iz kuće u još uvek opaki vetar i zaobišla zgradu do staje u kojoj je bila kobila.
     Kao da je nešto probolo u srcu kad je videla šta se dogodilo s njihovom baštom i oborima u kojima su držali domaće životinje; ograde su popadale na zemlju, a kobila i svi pilići su nestali. Ostala je samo krava, za koju je Elena znala da će i onako ubrzo uginuti.
     U jednom trenutku gotovo joj je prevršilo; nije verovala da će i kobila nestati. Još je slušala Barino plakanje, gotovo zagušeno zavijanjem vetra. Elena podiže pogled, naviše do mesta gde se Velika brana uzdizala iznad nje, jedva vidljiva u fijučućoj, sivoj susnežici.
     Pa, i nije bila tako daleko. Boreći se s vetrom, Elena poče mučno da se uspinje.

     Niko nije došao po Kaina.
     Posle nekog vremena, nije mogao da pogodi koliko dugo, grad se pretvori u kišu, a vetar oslabi. Bio je jedva svestan, ležeći na južnoj strani oborenog stabla, da mu se krv cedi niz lice iz posekotina od ledenih zrna grada.
     Na kraju je shvatio da niko neće doći da ga potraži.
     Dugo je proveo tako, prosto ležeći. Kad je vetar utihnuo, kosina pod kojom su se slivali mlazevi kiše smanjila se i drvo ga više nije zaklanjalo. Bio je tako umoran, ali voda je bila veoma hladna i u njoj se osećao slabi trag soli koja ga je peckala, jer to su bile kapljice okeana prenete vetrom preko vrha Velike brane. Kaina počeše da peku posekotine, i on se podiže na noge i ne pogledavši oko sebe vrati se na stazu koja je vodila do očeve kuće.
     Pod mlazevima kiše nije mogao da vidi kolika je šteta. U početku vrata nisu htela da se otvore, i on pomisli da ih je majka zbog nečega poduprla iznutra. Svi mišići su mu podrhtavali; pokušao je ponovo, ne nedajući se uspehu, i vrata se širom otvoriše. Iznutra je čuo plač, koji za trenutak umuče na zvuk vrata koja se otvaraju.
     Čuo je glas svoje sestre Sive iz dečije sobe. "Mama?"
     "Nije ona, ja sam." Kain prođe kroz kuhinju. Sto je bio prevaljen, ognjište mokro i prozor razbijen, ali sve ostalo je, izgleda, bilo u redu. U njihovoj sobi Siva je sedela u sredini kreveta koji su njih troje delili, držeći Baru na krilu. Bila je upola umotana pokrivačima. Na Sivinom licu su se još videle suze, a Bara je plakala gotovo bez glasa. Kain se pope na krevet pored njih i uze Baru iz Sivinog krila. "Gde je mama?"
     Siva šmrknu. "Otišla je po taticu."
     Držeći jednom rukom Baru u krilu, Kain drugom privuče ćebad oko njih, a onda zagrli Sivu i priljubi je uz sebe. Suze su još rominjale niz Sivino lice. "Ne plači", mirno reče on. "Ja ću se brinuti o tebi dok se tatica ne vrati."

     U potonjim godinama Elena nije mogla dobro da se seti toga dana; samo pojedinih slika, trenutaka. Prošao je skoro čitav sat dok nije stigla do ustave, i kiša je još gusto padala kad je najzad dospela do nje. Krsta su je bolela od rvanja sa vetrom, a voda koja joj je tekla niz lice bila je pomešana sa suzama. Nikada u životu nije prošla kroz ustavu i nije znala kako da je uključi, ukoliko se za tako nečim ukaže potreba. Kada je stigla na čistinu na kojoj je, pre trinaest godina, prvi put shvatila da voli čoveka za koga će se udati, više nije znala šta će dalje.
     Njihovi konji bili su sapeti na ivici čistine. Jednome je bila slomljena noga, i od njegove vriske Elena se trgla. Konja će morati da ubiju; nije imala snage da to uradi, ne sada. Drugi konj, iako je bio usplahiren i trzao se ustranu od nje, izgleda da je bio u redu. Žuborenje pljuska, grmljavinu i konjsko njištanje nadjačavala je neka duboka tutnjava za koju Elena nije znala odakle dolazi. A i da jeste, ne bi se više uplašila od tutnjave Jedinog okeana koji se bacao na kamenočeličnu prepreku Velike brane takvom snagom da je i sama Velika brana podrhtavala pod njegovom silom.
     Nije umela da otvori pregradno polje.
     Kroz njega je ugledala nepomičnu ljudsku priliku koja je ležala na podu hodnika. Odmah iza te prilike nalazila se još jedna nevidljiva pregrada. Okean je udarao o ulaz širokim, sporim valovima, ali nije dopirao do nepomične prilike u slabo osvetljenom prolazu. Elena gurnu pregradu; kao da je dodirnula glatku površinu čelika. Pretražila je potom i okolne zidove, da nađe prekidač. Nije ga bilo. Poče onda da udara rukama o pregradu, ali se ni ona nije otvara. Jecajući od nemoći šutnula ju je nogom jedanput, pa još jedanput, i konačno klonula na pod oslonjena leđima o pregradu, dok su joj suze tekle niz obraze. "Prokleta bila", prošapta kroz suze, "zašto se ne otvaraš?"
     Jedan hladnokrvni glas, savršeno ravnodušan, jedva čujan zbog vetra, odgovori joj: "Zato što nisam dobila takvo naređenje."
     Elena nije znala kako se našla na nogama. Prvo čega se sećala bilo je kako se odmiče od pregradnog polja, unezvereno gledajući oko sebe. "Ko to govori?"
     "Ja", odgovori glas. "Ja, pregrada. Želiš li da se otvorim?"
     "Ja..." Glas joj se preseče. Kada je najzad uspela da natera grlo da joj opet proradi, jedino što je mogla da izgovori ličilo je na krkljanje. "Molim te."
     Pregradnog polja nestade.
     Elena je stajala nepomično. Odjednom je mnogo bolje mogla da čuje duboku tutnjavu, tupe udarce Jedinog okeana koji je besneo pred preprekom. Nešto se otkinulo u njoj i prvo čega se sećala bilo je da se opet nalazi napolju na čistini, držeći u krilu glavu svoga sina Miše, dok mu je kiša lila u otvorene oči. Mora da je ušla u komoru ustave da bi ga izvukla, ali nije se sećala da je to uradila. "Mišo", promuklo prošapta ona. "Mišo?"
     Sin joj se, međutim, ne odazva. Nije ni trepnuo, iako mu se kiša slivala pravo u oči.
     Pogled mu je bio potpuno ludački.
     Elena od Istmarča sede na pete i poče da plače, onako kako nikada nije plakala, da plače za izgubljenim mužem i najstarijim sinom, za jedina dva čoveka koja je u životu volela.

     2.
     Sutradan izjutra su sišli niz brdo, svo četvoro i Miša. Pre nego što je sunce odskočilo spakovali su sve svoje stvari, sve što su mogli poneti, i sa jedinim preživelim konjem proveli najveći deo dana putujući nizbrdo, do ulaza u Istmarč, gde je Elenin otac Garet imao malu kuću od cigala na ivici imanja gospodara Malahora. Siva i Bara su jahale, a Elena je držala uzde i vodila konja. Miša je hodao pored Kaina. Kainu je bilo rečeno da starijeg brata drži za ruku i zaista, dokle god je Kain držao Mišinu šaku u svojoj ovaj je rado išao pored njega; ali čim bi ga Kain pustio iz bilo kog razloga, Miša bi stao i ostao tako, sve dok ga neko ne bi ponovo pokrenuo. Nije odgovarao kad mu se neko obrati, nije progovorio ni reč još od juče, kad ga je Elena dovela sa ustave.
     Dan je bio tmuran, oblačan i hladan; jednom je, tokom putovanja zakišilo, iako ne mnogo. Put kojim su se spuštali jedva da se mogao nazvati tim imenom. Bila je to tek utabana staza na kojoj su Marik i Miša donekle ugazili travu odlazeći i vraćajući se sa pijace u Istmarču. Dva puta su morali da skrenu sa puta, tamo gde je neko stablo palo preko njega. Sporo su odmicali, ali Elena se nije žurila. Celog dana je bila veoma bleda i nije otvarala usta, sem da im vikne da stanu i da se odmore. Jednom je morala da iščupa žbun sa puta ispred njih i, uplevši ruku uz polomljenu granu, duboko se posekla. Nastavili su da idu, i tek kada je Elena osetila da joj je ruka postala klizava, jer joj je krv tekla niz podlakticu, shvatila je da se posekla.
     Nije ni osetila.
     Sredinom popodneva stigli su do podnožja i stupili na Putnikov drum, koji je pratio luk Velike brane. Išao je na istok i na zapad, povezujući sela i gradove na severu doline; Istmarč, Telindel i Serlok, a zatim Murstin, Elitaun i Singer, koji je bio sagrađen na obali velikog jezera T'Pau. Od Singera se moglo putovati na jug čamcem, niz veliku reku Almandar, kroz bogato središte Doline vladara, gde se gajilo žito i kukuruz kojima su se hranili vladari, radnici i divovi bez razlike, po celom svetu. Putujući dalje rekom Almandar, mimo gradova isuviše brojnih da bi se nabrajali, mimo sagorelih praznih ruševina na području Semalije koje su nekada bile grad Erebion, dolazilo se najzad do Zlatonosne reke, u podnožju Crnih planina. Tu je Almandar skretao i tekao i na istok i na zapad rasut u mnogobrojne potočiće, dok na kraju od potočića nisu postajali potoci i rečice, i tu je nestajao.
     Jašući na zapad...
     Nastavljao se Putnikov drum, delimično samo od utabane zemlje, mestimično kaldrme, pa cigle i kamenočelika sve dok se ne priđe gradu Singeru na jezeru T'Pau, koji su, govorilo se, sagradili divovi; dalje, mimo Singera, pa kroz Trenton, Izolde i Kambervil, odakle se zatim skretalo u velikom luku na jug, udaljavajući se od Velike brane, gde je grad Igliz bio smešten visoko u jugozapadnim brdima koja su prelazila u Crne planine. Bio je to grad na najvišoj koti u dolini, izuzev samoga grada Skupštine, i najviši grad kome se moglo prići kakvim-takvim putem. Iza Igliza ležali su Volta i Dome i Flinton, a na zapadnom kraju Putnikovog druma veliki grad Vestmarč, koji se od Istmarča razlikovao koliko dan od noći.
     Budući da mu je bilo šest godina Kain još ništa nije znao o svemu tome; nije znao čak ni kako se zove drum kojim su krenuli ka Istmarču. No, kako god da se zvao, nije bio nešto naročito; dovoljno širok da se mimoiđu dve konjske zaprege, od utabane zemlje koja je, u tom trenutku, bila pretvorena u blato debelo deset centimetara. Elena nije čak ni bacila pogled na zapad, kad su stupili na drum; krenuli su njime i polako šipčili kroz blato u pravcu istoka. Bili su jedine osobe na tom drumu; po tom vremenu samo oni koje je preka nužda terala na put promolili bi nos iz kuće.
     Celoga dana nisu videli sunce, i tek kada je palo veče zašli su među prve kuće Istmarča. Odmah se moglo videti da je oluja od prethodnog dana mimoišla Istmarč; drveni ćumezi na zapadnom kraju sela još su stajali uspravno. Bilo je to malo selo, svega osam hiljada stanovnika, i imanje gospodara Malahora bilo je odgovarajuće veličine. Imanje se nalazilo na istočnom kraju sela, i kad su prolazili između lepih kuća na tom istočnom kraju Istmarča, preko kaldrmisanih ulica, Kain prvi put u životu vide druge ljude, muškarce i žene lepo odevene u kožu, vunu i pamuk, i jednu damu u kočijama koja je nosila dugačku haljinu od materijala za koji je Kain znao da je sunčeva svila. Svi su oni bez ustezanja gledali u Kaina i njegovu porodicu, s raznim izrazima lica koje Kain nije umeo sasvim da protumači, ali je unapred znao da mu se ne dopadaju. Jedna žena im doviknu neku reč koju Kain nije znao; ali njegova majka Elena išla je dalje, ukrućena i bleda, vodeći sa sobom svoju porodicu i ništa nije odgovorila. Kain nije ispuštao Mišinu ruku i išao je za leđima svoje majke, pravim kao strela, kroz vlažne ulice, sve dok nisu stigli do dedine kuće.
     Kuća koju je gospodar Malahor dao svom glavnom baštovanu Garetu bila je malo, jednosobno zdanje od cigala, na majušnom parčetu zemlje smeštenom ukraj Malahorovog imanja. Garetova kuća bila je zaklonjena malom skupinom drveća od pogleda iz velike kuće, inače bi bila kao u izlogu. Cigle su bile izribane i čiste, iako se videlo da su korišćene pre nego što su dospele do mesta koje je sada bilo Garetov dom; bašta pred kućom, iako mala, bila je isto onako lepo negovana kao i vrtovi kojima je bilo okruženo Malahorovo imanje. Fasada joj je bila uvučena od ulice nekih dvadesetak metara.
     Elena za trenutak zastade pred vratima pre nego što će zakucati. Bila su to čvrsta vrata, od hrastovine i okovana gvozdenim trakama, i kad je prvi put zakucala jedva da je čula samu sebe. Zakuca potom jače, i jedan ljutiti glas iznutra doviknu: "Za ime Svetlosti, nisam gluv! Pustite me da obučem pantalone i odmah dolazim." Nekoliko trenutaka kasnije vrata se otškrinuše i starac koga Kain nikada pre toga nije video proviri kroz otvor. Iza leđa mu je svetlucala vatra i Kain nije mogao dobro da mu razazna crte na licu. Ali starac je verovatno njih bolje video, jer već u sledećem trenutku otvori šire vrata i polako upita: "Elena?"
     Elenin glas je zazvučao strašno promuklo, čak i njoj samoj. "Marik je poginuo, oče."
     "Ah." Čovekov pogled se spusti iza nje. "Ovo su deca, je li?"
     Kainova majka odsečno klimnu.
     Starac još neko vreme postoja na vratima, i Kain već poče da se pita da li će ih uopšte pustiti da uđu. Najzad uzdahnu, kao da je jako umoran, i jednostavno im reče: "Pa, onda, vežite konja, sastružite blato sa sebe i uđite u toplo."

     Te noći, ležeći na podu ispred ognjišta, puštajući da mu žar zagreva ukočene kosti, Kain usnu svoj prvi san u životu koji je bio u stanju da zapamti.
     Uprkos bolnom umoru koji mu je prožimao celo telo, u početku je imao muke da zaspi i ležao je budan pored vatre, osluškujući pucketanje zamirućih cepanica. U jednom trenutku mu se učinilo da čuje majčin plač, te se uspravi na lakat da baci pogled tamo gde je ona ležala, dalje od vatre nego njena deca. Oči su joj bile zatvorene, disanje mirno i ujednačeno. Uznemiren nečim, ni sam ne znajući čime, Kain opet leže na leđa i zatvori oči.
     Nije video suzu koja se iskrala ispod njenih spuštenih trepavica, ni drugu koja je pošla odmah za njom.
     Kainova poslednja misao bila je da nije verovao da će ipak zaspati.

     A ovo je bio san:
     Stajao je na glatkoj, tvrdoj površini, tako glatkoj da ništa nalik na to nije u životu opipao, na kamenu kao svila. U kamen su bile urezane prave linije, i kroz njih je proticala voda. On je stajao na ispupčenju u steni, Velika brana se uzdizala nad njim, i Jedini okean, koji nikada nije video u životu, pružao se pred njim sve dok ne dodirne liniju obzorja. Voda je plavičasto svetlucala u jasnoj sunčevoj svetlosti, plava kao safir, i ista ta topla, sjajna svetlost dodirivala je i njega, zasenjivala mu oči odsjajima sa vrhova razigranih talasa.
     Iznenada voda potamne i sunce se sakri iza uskomešanih sivih oblaka, iskravši se zajedno sa toplotom i svetlošću. Suze mu potekoše niz obraze, iako Kain nije znao zašto plače. More se bilo povuklo od njega, povuklo se pet metara, zatim deset, i ponovo su se začuli ženski glasovi, tri glasa milozvučna i jasna, i oni su mu govorili:
     Nije za tebe. Moć će biti za tvoga sina; nije za tebe.
     Sa severa onda nagrnu ogromni talas plime, gromoviti zid crne vode koji će smrviti pod sobom Veliku Branu, i Kaina. Nebo je postojalo sve crnje i crnje, sve dok se vodena planina nije ispružila toliko da je zbrisala i samo nebo.
     Nije za tebe, opet mu rekoše žene.
     Poslednji Kainovi trenuci pre nego što ga je smrvio ogromni talas bili su ispunjeni groznom, očajnom tugom.
     Znao je da nikada neće imati sina.

     3.
     Elena je strepila od susreta sa gospodarom Malahorom.
     Isuviše je dobro znala da joj najbolja haljina nije ni izdaleka dobra, i da će morati da mu izrekne svoju molbu usred dvora, gde će biti i drugi stanovnici Istmarča - muškarci i žene koji je poznaju još od detinjstva - i da će videti u kom ju je stanju ostavila muževljeva smrt i saznati da joj je najstariji sin poludeo.
     Uveče, prvoga dana koji su proveli u Istmarču, Garet se vratio kući sa posla u velikoj zgradi i ćutke počeo da jede večeru koju je Elena skuvala za sve njih. Hrana je bila dobra, šargarepa s medom, ispečena u loncu koji je skoro ceo dan visio nad ognjištem, pečeno pile, i jabuke da se zaslade na kraju. Jeli su sedeći na uglačanom drvenom podu, svi osim Gareta koji je sedeo na svom krevetu. Doneo je sa sobom krčag piva i sam ga popio; za druge je bila voda.
     Kain je sedeo i posmatrao dedu dok je večera odmicala, u tišini u kojoj se čulo samo pucketanje vatre i zavijanje vetra napolju. Nije još bio siguran šta da misli o tom čoveku. Majka ga je retko pominjala, kao i svoju pokojnu majku, kao i sve iz onog vremena koje je predhodilo njenom venčanju s Marikom. Prošle noći su spavali tvrdo, do iscrpljenosti, svi pa čak i Miša, i kada je Kain ujutro ustao, pre svih osim majke, deda je već bio otišao na posao. Sada, žvaćući večeru, krišom je proučavao tog čoveka; Garet je bio visok, iako je hodao poguren. Oči su mu bile crne, baš kao i Kainove, ili Barine. Kosa mu je bila potpuno bela i počinjao je da ćelavi; nosio je bradu, belu gotovoo kao i kosa. Ruke su mu bile hitre i vešte, krećući se od jednog do drugog jela na tanjiru gotovo očaravajućom elegancijom, blesnuvši s vremena na vreme u treperavom svetlu. Glatka čelična traka na njegovoj ruci uhvatila bi crveni odblesak vatre, poslala ga kao nož natrag u Kainove oči, a iza rubinskozlatne svetlosti dva crna oka uhvatila bi njegov pogled, iza blistavog svetla, boje krvi i bakra...
     Vrlo upadljivo, Kain se okrenu od starca i baci pogled pravo u ognjište, u skakutave plamenove.
     Izgledalo je da niko nije ništa primetio. Garet se ipak oglasi, savršeno ravnodušnim tonom: "Nije učtivo da buljiš, dečko."
     To je bilo prvi put da je progovorio otkako se vratio iz velike kuće. Elena se gotovo trgla na njegov glas i brzo pogledala u Kaina. Kain je ukočeno zurio u vatru. Ona se okrenu ocu... "Je li on buljio u tebe?"
     Garet isprazni tanjir i iskapi poslednje ostatke piva iz krčaga, ne rekavši Eleni ni hvala za večeru. "Zašto da ne? Nikada još nije video svoga dedu. I ja sam njih gledao." On pogleda pravo u svoju kćer. "Jesi li spremna da popričamo šta da se radi?"
     Elena dočeka njegov pogled ne trepnuvši, a onda podiže bradu. "Jesam."
     "Dobro", odsečno uzvrati on. "Koliko imaš novaca?"
     "Šesnaest zvezda, dvadeset osam zlatnika. Bilo je dvadeset devet, ali sam jedan razmenila za jabuke i pile. Izvini, šargarepe sam morala da uzmem iz tvoje bašte."
     Starac se zagleda u nju. "Zar toliko? Mora da je posao dobro išao."
     "Marik..." Ona ućuta, ugrize se za usnu i poče opet. "Moj muž je dobro vodio poslove."
     "Znam..." Njen otac izgovori te reči kao da joj priznaje poen u takmičenju. "A sada je mrtav."
     Kaina je nekako iznenadila ta primedba; nikada nije tačno znao kako treba da se ponašaju odrasli, ali imao je utisak da ovako ne treba. Siva pored njega poče da šmrće, kao da traži povod da opet brizne u plač.
     "Hvala ti što si nas podsetio", reče Elena, veoma uzdržanim glasom. Kain nije bio siguran da li joj je to svetlost vatre obojila lice ili gnev. "Idući put kad neko od nas počne da zaboravlja, potražiću te da nam osvežiš pamćenje i podsetiš nas na stvarnost."
     Garet nastavi kao da Elena nije ništa rekla. "Dakle, moraćete da pripazite. Imaš sreće što raspolažeš s tolikom platinom i zlatom. Možda ćeš čak uspeti i da se opet pristojno udaš." On poćuta, kao da čeka njen odgovor, a onda se zaista nasmeši. "Zaista, malo si mi sazrela dete. Iznenađuješ me."
     Kain je video kao je majka progutala odgovor: vilični mišići su joj se zategli. "Nameravam da se preselim u selo. Dobra sam švalja, a umem ponešto i da skuvam. To bi nam bilo dovoljno, zajedno s novcem koji nam je Marik ostavio. A i kuća u brdima je na naše ime, ako neki preduzimljivi mladić poželi da se bavi Marikovim poslom." Garet je klimao, a Kainova majka tiho dodade: "Na dobrom je mestu."
     "Jeste", složi se Garet ljubazno. Sa police iznad svog kreveta uzeo je mali češalj od kosti i veoma pažljivo ga provlačio kroz bradu. "U svakom slučaju, možda će ti se posrećiti. Znaš krojača Hogana, žena mu je umrla, nema ni dve nedelje. Pustio je glas da traži nekoga da mu pomaže u radnji. Da li te to zanima?"
     "Da."
     "Dobro. Evo ti još nešto da razmisliš. Sećaš li se Kenzija?"
     "...ne, ne sećam se - čekaj." Elena zažmiri. "On je bio onaj čistač cipela, koji je sedeo tamo dole, kod Sema Keparda - oh, kako li se zvaše ono mesto, nekako dugačko?"
     "Zvalo se Bulingova krčma sa sobama, dobrim vinom i jelima," podseti je Garet. Bio je vratio koštani češalj na policu iznad kreveta. "Sada se zove Kepardova krčma, jer Buling je umro a Sam Kepard je bio novi vlasnik. Sada služe viski, i votku, kad mogu da je nabave. Buling bi povratio crvenog svilaša nad nečim takvim, ali Kepard voli žestoka pića. Tek da znaš, Kenzi je umro prošlog leta - zarazna groznica, i uz to težak slučaj - i sada još niko nije preuzeo posao čistača cipela umesto njega. Mislio sam na Kaina.
     Elena je prvi put izgledala iznenađena. "Na Kaina?"
     "Aha. Još je premlad da bude nečiji šegrt, a čini mi se da ne nameravaš da ga školuješ; čak i sa početnim kapitalom od tih šesnaest zvezda koje imaš, nećeš moći dovoljno dugo da plaćaš ono što traži učiteljica Sendel, da bi prošao kroz najosnovnije veštine čitanja i pisanja." Starac opet pogleda u Kaina, i ovoga puta, Kain mu uzvrati pogled. "Šta kažeš na to, momče? Je l' misliš da bi umeo to da radiš, da čistiš cipele za pare?"
     Za trenutak zavlada tišina, dok je Kain razmišljao o tom pitanju. Video je da njegova majka nije obratila pažnju na ono što ga je upitao Garet; mislila je na nešto drugo.
     "Da", odgovori Kain. I to je bilo sve.
     Garet opet klimnu, donekle zamišljeno. Dabome. "Dobro, tako smo zbrinuli Kaina, a i tebe, rekao bih. Devojčice mislim da za sada treba da ostavimo na miru. Male su, suviše male da idu u školu kod Sendel - ako ti u tom pravcu idu misli, a kladim se da idu - ili da se bave nečim drugim." Elena klimnu, nekako kao preko volje, i Garet reče tonom koji je bio najbliži nežnosti od svega što je Kain do tada video na njemu; "Tako... Šta ćemo sa Mišom?"
     Gotovo nesvesno, Elena baci pogled tamo gde joj je sedeo najstariji sin, s leđima naslonjenim na zid. Lice mu je bilo potpuno bezizrazno i još nije treptao očima. Jeo je kad se hrana stavi pred njega, ali kad završi ostajao je da sedi, držeći drveni tanjir u rukama. Pominjanje njegovog imena nije mu nimalo promenilo ravnodušni mir u očima.
     Elena progovori tiho, tako tiho da ju je Kain jedva čuo. "Zamoli gospodara da pošalje po nekog od vladara", prošapta ona. "Kad je Magredov sin Keri razbio lobanju tako da mu se video mozak, kad smo još bili deca, vladar Atel je došao i odneo ga sa sobom, a kada se vratio bio je opet zdrav." Gledala je u pod, ne u oca. "Otići ću gospodaru Malahoru i zamoliću ga da pošalje po nekog vladara."
     "Kćeri? Pogledaj me." Elena podiže pogled da se sretne s njegovim, i Kain vide da je ona boja na njenom licu bila od gneva, ne od vatre jer sada je bila veoma bleda. "Hočeš li zaista to uraditi? Otići gospodaru Malahou kao molitelj?"
     "Da."
     "Biće ti neprijatno da pokažeš koliko si bespomoćna pred onakvom gomilom." Starac je govorio bez trunke sarkazma; pažljivo je gledao u lice svoje kćeri.
     "On mi je sin", reče Elena jednostavno.
     Njen otac klimnu i još jednom uzdahnu. "Jeste, sin ti je." Još nije bio skinuo svoje radne čizme. Sada je to uradio i spustio ih pored kreveta. Onako u radnom odelu, podigao je noge na krevet i legao, zatvorivši oči. "Gospodar Malahor će svratiti sutra ujutro."
     "Šta/"
     "Pa, po svoj prilici negde pre podne. Tamo, u velikoj kući ne ustaje se baš rano."
     "Ali...oče, kako?" prošapta ona zabezeknuta.
     "Tom čoveku sam služio četrdeset i tri godine", mirno odvrati on. "To ipak nešto znači, a i gospodar Malahor, pa rekao bih da on to i ne smatra nekom prevelikom milošću. Dobar je to čovek, isti pokojni otac." On ućuta neko vreme. "Osim toga, ja sam ga zamolio."
     Elena se polako diže i poče da skuplja drvene tanjire da ih opere u buretu u dvorištu. Bila je leđima okrenuta starcu kad je rekla: "Hvala ti."
     "Roditelj će to uraditi za svoje dete."
     "Znam."
     "Znam da znaš. Laku noć, Elena."
     "Laku noć, oče."

     Erik Malahor, gospodar Istmarča, bio je visok, prostosrdačan čovek, meke smeđe kose i zajapurena lica, obučen u tako fino odelo kakvome Kain nikada nije video ni slično. Čizme su mu bile od najmekše crne kože i dopirale su do polovine listova, a ogrtač od plave sunčeve svile. Čakšire za jahanje i košulja su bili od isto tako plave vune, u svetlijem tonu. Narukvica mu je bila od čistog zlata, a na tvrdom okovratniku, pod grlom, nosio je dijamant. Oko pasa mu je visilo nešto što je ličilo na dršku noža, izliveno tako da odgovara ruci, ali u njoj nije bilo oštrice. Iako je Kain znao da je star koliko i Garet, ili blizu toliko, bolje je ostario; u kosi mu nije bilo sedih dlaka, i kretao se kao čovek upola mlađi od njega.
     Došao je sam sa Garetom bez telesne straže. Kain nije dovoljno poznavao plemićke običaje da bi ga to iznenadilo onoliko koliko bi trebalo.
     Kućna vrata bila su otvorena; nije bilo prozora i da su ostavili vrata zatvorena, ne bi bilo svetla. Bilo je sasvim toplo: sunce je izašlo, prvi put te nedelje; bilo je, doduše, i oblaka, ali su bili visoko i sasvim beli.
     Ničim nisu bili upozoreni da dolazi gospodar. Elena je još četkala Miši kosu kad se Erik Malahor pojavio na pragu i, ustežući se, stupio u kuću. Morao je malo da sagne da bi prošao kroz ulazna vrata.
     Elena se smesta baci na kolena, povukavši Mišu i Sivu za sobom, rukama položenim na njihova ramena. Bara je spavala na Garetovom krevetu. Tako je samo Kain ostao da stoji, okružen ćutanjem. Gospodar Malahor kao da nije ni primetio dečaka. Prve reči su mu bile: "Ustanite, molim vas. Niste na dvoru." Kad su ga poslušali, stajao je ćutke još za trenutak. "Garet je rekao da ću vas se setiti. Jednom ste se prepirali sa mojom drugom ženom, zaboravio sam oko čega i išibali su vas." Za trenutak se nasmejao toj uspomeni. "Mala služavka koja je imala hrabrosti da se prepire s tom vešticom - zaista ste na mene ostavili utisak svojom hrabrošću, ako ne i ludošću. Možda će vas obradovati vest da je umrla." Osmeh mu je polako nestao. "Primite moje saučešće zbog smrti vašeg muža, gospođo. Ubuduće će mi nedostajati odresci svilaša koje je donosio na pijacu."
     Elena je držala oboren pogled, onako kako su zahtevali pravila ponašanja, i nije pogledala gospodaru pravo u oči, ali glas joj je bio čvrst. "Hvala gospodaru."
     Gospodar Malahor kao da je prvi put pogledao oko sebe. "Do đavola, ovde je pretrpano. Izađite napolje, gospođo, da popričamo tamo gde se može udahnuti malo vazduha." On se okrenu i izađe krupnim koracima, ne osvrnuvši se da vidi da li Elena ide za njim. Kad su izašli, Garet, koji je sve vreme stajao napolju, uđe u kuću, gde su čekala deca. Zastao je, za trenutak, i upiljio se u Kaina. U crnim očima mu je svetlucalo nešto što Kain nije mogao da odredi.
     Napokon, on upita: "Je li tvoj otac bio od onih prokletih demokrata? Ili je od tebe napravio ono što sam nije smeo da bude?"
     Kain zavrte glavom i oprezno odgovori: "Gospodine? Ne znam šta hoćete da kažete?"
     "Koliko ti je godina, dečko?"
     Kain je zabrinuto gledao u dedu. Starac je očigledno bio besan, ali Kain nije mogao da pogodi zbog čega. "Šest, gospodine".
     "I nikada te nisu naučili da saviješ koleno u prisustvu plemića?" Kain zbunjeno obori pogled na svoja kolena, i deda mu se iznenada poče smejati, iako pomalo kiselo. "Dobro, rekao bih da nisu. Možda je Marik bio demokrata, a možda je mislio da tamo u brdima nikada nećeš naići na plemića. Saviti koleno, Kaine, prenosno je značenje. To znači kleknuti. Umeš li ti uopšte da klekneš?"
     Kain, međutim, ne dobi priliku da odgovori; gospodar Malahor se u tom času vratio. Očigledno, nije dugo razgovarao s Elenom. Istog časa kad se Malahor pojavio na vratima, Kain kleče, i Malahor se poče smejati iz sveg glasa. "Odlično, naučio je neke stvari od kad smo se prvi put sreli."
     "Da, gospodaru", ukočeno se složi Garet.
     Malahor u dva duga koraka pređe celu prostoriju. "Ustani, dečko. Daj da te dobro pogledam." Kain posluša, i Malahor ga je izvesno vreme pažljivo proučavao. Samo jednom je skrenuo pogled, da pogleda Mišu, i odmah ga vratio na Kaina.
     "Mnogo liči na tebe", primeti on rasejano, i Kainu bi jasno da se ne obraća njegovoj majci. Onda sleže ramenima, kao da ne želi više da misli o tome. "Pa, dobro, videćemo, u to sumnje nema." Malahor se okrenu od Kaina i ponovo se obrati Eleni. "Preseliće se u grad?"
     "Da, gospodaru."
     Malahor klimnu kao da ga i nije mnogo briga. "Postaraj se da moj sekretar bude obavešten gde si. Za dva dana moj će jahač otići u Serlok. Tamo imaju prenosnik za poštu, i poruka će odatle, istoga dana, stići do Skupštine. Kad vladar bude došao - ako dođe - neće hteti da čeka dok te ne nađemo."
     "Da, gospodaru", tiho odvrati Elena. "Hvala vam."
     "Nema na čemu." Gospodar Malahor se zaustavi na vratima, gotovo ih zakrčivši svojom telesinom i zagleda se u Kainovu majku. "Neka vas Svetlost štiti, gospođo."
     Izašao je ne sačekavši odgovor, kao da ga nije ni očekivao.

     Stan za iznajmljivanje u koji su se preselili bio je u Trgovačkoj ulici, odmah na jug od raskrsnice Trgovačke i Glavne ulice. Stan je bio na drugom spratu zgrade koja je gledala na Trgovačku ulicu; sama zgrada bila je veoma prosta, od trećerazrednog drveta sa tek toliko impregnacije da se ovlaži.
     Bila je veoma ružna.
     Unutrašnjojst nije bila ništa bolja nego što je Kain mogao da očekuje na osnovu spoljnog izgleda. Imali su dve sobe, a jedna od njih, namenjena da bude kuhinja, bila je veoma mala; spavaća soba bila je veća, sasvim dovoljna da svo petoro spavaju i da im ne bude tesno. Kroz vrata iz hodnika ulazilo se u kuhinju, a između kuhinje i spavaće sobe nije bilo vrata. Nije bilo ognjišta, a rupa za kuvanje u kuhinji bila je mala i slabo provetrena. Zidovi su mestimično bili popucali i kroz njih je ulazio spoljni vazduh. Onaj jedini prozor je bio malen i debelo glaziran; gledao je na prolaz iza kuće.
     Krojač Hogan im je pronašao to mesto. Bio je to veseli debeljko nešto preko četrdeset godina, koji se stalno znojio i bio bolje obučen nego što mu je stalež dozvoljavao. "Ama, vidi šta imaš!" veselo je uzvikivao. "Zastirači na podovima, zastirači na zidovima - debelo žuto platno, slažem se, ono što imam u izobilju na policama u dućanu upravo ovog časa - koji vise i zaklanjaju pukotine. I odvod vode baš u kuhinji! Nikad nećete morati da kofu s prljavom vodom iznosite napolje, samo ćete je izliti u odvod!" Kainu, međutim, ne promače da odvod na koji je Hogan bio toliko ponosan gadno zaudara, i da sam Hogan izbegava da duže vreme bude blizu njega. U Istmarču se pumpala voda u vodovod, imala ga je i njihova zgrada, ali nije bilo tekuće vode u stanu koji su iznajmili. Kada su hteli da uzmu vodu, morali su da prođu kroz hodnik gde je na drugom spratu stajala jedina česma, koja je uz to curila.
     Pošto su gotovo čitavih pola sata proveli u raspakivanju, Kain zapita Hogana gde se nalaze one prostorije gde se ide napolje. Hogan se stade smejati, kao da je Kain zaista rekao nešto mnogo smešno. "Napolje? E pa, ovo ti je moderna kuća, Kaine: ima klozet sa tekućom vodom!"
     Kain je mračno i sumnjičavo buljio u njega, otkrivši, na svoje zadovoljstvo, da se Hogan vidno uznemirio. "Koliko ljudi koristi taj klozet?"
     "Pa, rekao bih svi koji stanuju na ovom spratu", odvrati Hogan, pošto je hitro dobacio pogled Eleni. "Ali kod štavljača kože možete dobiti okvir tako da ne morate sedati na istu klozetsku školjku kao i ostali. I dokle god taj okvir održavate čistim - što da ne, klozeti s tekućom vodom su ogromna udobnost!"
     Kain skrenu pogled na svoju majku, koja je stajala raspakujući jednu putnu torbu u kojoj je bilo zamotano posuđe. Ramena su joj se tresla, i on nije mogao da pogodi da li se smeje ili plače.
     "Hvala, gospodine", odgovori on Hoganu hladno i učtivo. A onda izađe, niz stepenice i iza zgrade, i pomokri se u prolazu.

     Proveli su u svom novom domu nešto više od nedelju dana pre nego što je došla vladarka.
     Mišino stanje se nije nimalo popravilo tokom te nedelje; i dalje je bezizrazno zurio ispred sebe, bez obzira na to gde bi ga ostavili. Ako je uopšte i spavao, nikada zbog toga nije zatvarao oči. Kad bi ga odveli u klozet, obavio bi šta treba. Kada su jednom zaboravili da to urade, isprljao je pantalone, i posle toga su vodili računa da ga neko od njih odvede u klozet odmah ujutro, i još jednom, pre nego što legne.
     Stan je polako promenio izgled tokom te prve nedelje koju su proveli u njemu. Celog prvog dana Elena je nosila kofu za kofom vode i oribala sve, podove, zidove i rupu za vatru u kuhinji. Siva je čitav sat prala prozor, sve dok nije postao gotovo providan. Elena je kupila kiselinu od jednog lekara u Istmarču i prosula je u smrdljivi odvod u kuhinji, a onda kupila i glineni zapušač da zatvori odovod kad se ne koristi. Te večeri razbuktala je veliku vatru u rupi za ognjište u kuhinji, i održavala ju je cele noći koliko god je bilo bezbedno, da osuši drvo pre nego što se u njega uvuče plesan.
     Sutradan su Elena, Kain i Siva zapušili najgore rupe na zidovima kudeljom i zalili ih smolom, i te noći je vatra opet žestoko gorela da bi se smola na kudelji osušila. Hogan je svratio, jer je tako obećao još prvog dana, i doneo gotovo dva cela namotaja žutog platna, koji su on i Elena zajedno razastrli preko zidova u obe prostorije. Te nedelje su prodali konja za pristojnu cenu, i tim novcem kupili veliku prostirku za spavaću sobu, i jednu manju za kuhinju. Elena je zahvatila u dragocenu zalihu zvezda i kupila i jedan lep i dugačak sto od crne hrastovine, visok blizu sedamdeset centimetara, i jastučiće oko njega. Tako nešto nisu imali ni u svojoj kući u brdima, i Kain i Siva su bili grdno zadovoljni kupovinom.
     Na dan kad je vladarka Elisa došla kod njih Siva je otišla da kupi hleba, i vratila se s hlebom i sa belim radama za Elenu. Elena je nekoliko trenutaka stajala bez reči, a onda je bez vidnog uzbuđenja zahvalila devojčici, i upravo je bele rade stavljala u vazu kada se čulo kucanje na vratima.
     "Hogane?" uzviku Elena. Prirodna pretpostavka; Hogan je navraćao svakog dana kad zatvori dućan, a bilo je otprilike to doba.
     "Nije Hogan", reče Kain, a onda nečiji glas zatutnja kroz vrata. "Ovde glasnik gospodara Malahora i vladarka Elisa. Otvorite nam!" Kain se nije ni potrudio da pogleda u majku; bio je najbliže vratima i smesta ih je otvorio. Čovek u zlatnoj i smeđoj livreji glasničke službe stajao je odmah pored vrata, u stavu mirno. Na vratima se nalazila žena koju Kain ugleda samo krajičkom oka i odmah pade na kolena.
     U mraku ulaza, žena je svetlela.

     Žena koja je ušla bila je i slična i drukčija od bilo koje osobe koju je Kain do tada video. Da slučajno nije već čuo reč 'vladar', tu titulu bi sigurno prepisao gospođi Elisi. Držala se savršeno i gotovo nesvesno ponosito ulazeći polako u sobu, ispitujući stvari u njoj s nekom vrstom spokojne radoznalosti. Kain ju je posmatrao iskosa; izgledalo je da u njoj pobuđuju podjednaku radoznalost, platneni zastirači na zidovima i ljudi u sobi. Kosa joj je bila svetla, gotovo beloplava. Nikada nije izbliza video vladara da bi mogao da pogodi koje su mu boje oči. Odeća joj je bila isto toliko čudna koliko i ona sama. Na nekoj ženi iz Istmarča smatrala bi se razmetljivom: bledozelena košulja koja joj je široko padala gotovo do kolena, sa srebrnim dugmadima zakopčanim tek da joj pokriju grudi. Nosila je čakšire za jahanje kao i muškarci, iako tešnje nego što su nosili muškarci u Istmarču, od neke crne tkanine kakvu Kain pre toga nije video; od nje se odbijao odsjaj vatre na ognjištu, tako jako da bi sunčeva svila, ukoliko bi je bilo u istoj sobi, izgledala jeftino u poređenju s njoj. Nosila je crne čizme bez potpetica ne baš mnogo različitog kroja od čizama koje su Marik i Miša nosili kad su išli u ribolov; ali čizme vladarke Elise imale su u sebi neko svetlo, koje je izgledalo kao zrakasti sjaj zvezdica duboko u površini čizama. A povrh cele figure bilo je neko bledozlatno svetlo koje ju je obavljalo kao druga koža.
     Da se gospodar Malahor zatekao u istoj sobi s njom, njegovo prisustvo gotovo da niko ne bi ni primetio.
     Proticalo je vreme dok je vladarka razgledala dve male prostorije. Mora da je odmah znala da je Miša onaj zbog koga je došla; sedeo je tupo u uglu sobe i ničim nije odao da ju je primetio kad je za trenutak zastala tik ispred njega. Potom se okrenula od njega i vratila se u kuhinju.
     Reč 'Ustanite' kao da je došla odnekud iz pravca u kome se ona nalazila; da nije vladala tako duboka tišina, Kain je ne bi ni čuo. Obratila se odmah Eleni. Nije se ni predstavila, niti je njih zapitala kako se zovu; samo je rekla: "Ispričaj mi kako se to dogodilo."
     Elenine se oči za časak susretoše sa vladarkinim, a onda ona skrenu pogled. "Gospođo...Vla... Ne znam kako da vas zovem", promuca ona pometeno.
     Kainu se u magnovenju učini da je nešto nalik na ljutnju dotaklo crte lica vladarke, ali kako izraz istog trena iščeznu, on ostade uveren da je pogrešio. Nasmešila se milostivo, a zubi su joj bili neverovatno beli, čak i u poređenju s belom kožom. "Zovem se gospa Elisa; tako mi se možete obraćati."
     "Gospo Elisa, moj muž Marik lovio je ribu u Jedinom okeanu, i donosio svoj ulov kroz ustavu u brdima iznad Istmarča. Miša mu je pomagao. Pre deset dana bila je strašna oluja i Marik... je poginuo. Miša je bio zarobljen između nevidljivih pregrada, dok ja nisam došla da ga spasem. Od kad sam ga iznela, takav je kakvog ga vidite."
     Vladarka klimnu. Naglasak joj je bio stran, drukčiji od svega što je Kain pre toga čuo; drukčiji od naglaska kojim su govorili ljudi u Istmarču, drugačiji, opet, i od onog u Serloku. "Tako su mi rekli. Postoje dve mogućnosti, radnice. Najverovatnije je da je mozgu tvog sina nedostajao kiseonik - odnosno vazduh," dodade ona ljubazno, pošto nije izgledalo da je Elena razumela, "dok je boravio između pregradnih vrata na ustavi. Druga mogućnost je da je zaista lud, poludeo zato što je izgubio oca i bio izložen nepogodi." Vladarka pažljivo prouči Elenu pre nego što je nastavila. "Ako je posredi obično ludilo, lako ćemo ga izlečiti. Ali ako su mu izumrle ćelije u mozgu, teško da ćemo moći nešto da učinimo. Možda, neko prevaspitavanje."
     "Ako... ako su Mišine... ćelije... izumrle, znači da nećete moći da mu pomognete?" Kainova majka je sa nevericom zurila u Gospodaricu Svetlosti.
     "Gospođo", nastavi mirno vladarka Elisa, uz prizvuk nečega veoma nalik na bes, "mi smo Gospodari Svetlosti, i moćniji smo nego što možete i zamisliti." Pogledom je držala Elenin za trenutak, onako kako zmija hipnotiše pticu. "Ali mi ne možemo učiniti da se prošlost vrati."
     Stojeći pred vratima, posmatrajući njih dve, Kain prvi put u životu pomisli da mu majka nije lepa. Na oštri ton vladarke, Elena je smesta oborila pogled. "Gospo Elisa", smireno reče Elena, "smatraću velikom srećom ako učinite bilo šta, bilo šta što možete za Mišu." Zatim, ugrizavši se za usnu, dodade: "Molim vas."
     Vladarka klimnu. "Moraću da ga odnesem u Skupštinu. Poznato vam je to?"
     "Da."
     "Mišo!" Prvi put je vladarka povisila glas. Na Elenino zaprepašćenje, Miša se pojavi na ulazu u spavaću sobu. Poslušno je prišao do vladarke, koja je stajala u sredini kuhinje, i vladarka Elisa mu položi ruku na rame. "Skrenite pogled", reče ona tiho. "Svetlost ume da zaseni one koji nisu spremni za nju." Vladarka Elisa im nije dala vremena da razmišljaju o njenom naređenju; blistava svetlost je ponela nju, ponela Mišu, obasjala kuhinju najsvetlijim podnevnim zracima. Elena okrenu leđa, pokrivajući lice sve dok sjaj nije iščezao. Polako je postajala svesna da vladarke Elise više nema; da Miše nema; da Siva bulji u majku razrogačenim očima i da Bara vrišti iz susedne sobe.
     "Boli me glava", oglasi se Kain.
     I sruči se.

     Glasnik se zvao Boran. Vraćajući se na imanje svog gospodara Malahora razmišljao je i obrtao u glavi ono što se dogodilo te večeri. Teško bi se reklo da Boran nije poznavao običaje vladara; još u ranijoj mladosti, pre nego što je stupio u službu gospodara Malahara, putovao je jednom do Zlatne reke, gde ste mogli videti vladare na ulicama isto koliko i obično plemstvo.
     Ipak, nije mogao da razume zašto vladarka nije dala da joj se dovedu ona žena, Elena, i njen poluludi sin. Nije ličilo na vladare - bar ne na onu nekolicinu vladara koje je Boran poznavao - da se toliko trude oko običnog sveta.

     Načuo je deo razgovora između vladarke Elise i gospodara Malahora kad su ga pozvali, a upola je verovao da je ono što je vladarka Elisa rekla razlog zašto želi da što pre obavi svoj posao.
     "Ne, ne," govorila je u trenutku kada je Boran ulazio u dvoranu za prijeme, gde se gospodar Malahor pre toga bio sastao s njom, "ne mogu. Već sam zakasnila na zabavu u Singeru. Ponekad," rekla je pomalo grubo, vidno nezadovoljna, "posvećujemo preterano mnogo pažnje vama, radnicima."

     Odmah sutradan Elena je počela da radi u Hogarovoj radnji, dok je Kain zauzeo mesto ispred Kepardove krčme kao jedini čistač cipela u selu Istmarču.
     I ostao je seoski čistač cipela, više od četiri godine.









5. PUTUJUĆI PEVAČ
@03 = U godinama 1193-1195. posle Ognja
     Kain je otkrio da baš uživa u čišćenju cipela. Alat mu se sastojao isključivo od kutije u kojoj je držao četke i krpu, paste za cipele i vlastite pljuvačke. Istmarč nije bio veliko selo, niti bogato; u proseku je glačao sedam ili osam pari čizama na dan, svaki po pola estara. Ubrzo je otkrio zašto je čistač cipela pre njega stalno sedeo ispred Kepardove krčme, na Putnikovom drumu na zapadnom kraju gradića: posao je tu bolje išao, a Sem Kepard je održavao drveni trotoar sa nadstrešnicom koja ga je zaklanjala od kiše i snega preko zime, i od sunca tokom ostatka godine. Sve u svemu, bilo je to prijatno mesto za posao. Sa Kepardom se sporazumeo: jednu desetinu dnevnog pazara predavao je vlasniku krčme, a za uzvrat je uživao privilegiju da sedi na njegovom trotoaru.
     Sati koje je Kain proveo ispred krčme, osluškujući razgovore ljudi koji su u nju navraćali, možda nisu bili tako korisni kao sati provedeni u istinskoj školi, ali su u izvesnom smislu bili poučniji. Mušterije su uglavnom bile iz više klase - trgovci i zemljoposednici - jer samo takvi su hteli i mogli da utroše pola sata na čišćenje cipela. Jedva da su i shvatili da je on ljudsko biće; stvari koje čovek ne bi izrekao pred vlastitom ženom, i koje ne bi priznao pred drugim ljudima, Kain je često bio u prilici da čuje. Njegova ličnost, već uveliko skeptična, bila je pod dubokim uticajem razgovora koje bi načuo. Još pre nego što je napunio sedam godina ispunili su ga dubokim usađenim cinizmom o ljudima i razlozima koji ih pokreću, i taj cinizam je ostao u njemu do kraja života.
     Naravno, cinizam nije bio jedino čemu se Kain naučio. Kroz posao je prvi put u životu iskusio novac; sve do Marikove smrti samo su on, njegov otac, i ponekad majka, smeli da rukuju novcem. Kada je započeo svoj zanat čistača cipela, Kain čak nije ni znao kako se pojedini komadi kovanog novca zovu. To se brzo promenilo; pre nego što mu je istekao prvi dan na poslu, Hoganov brat, Tomas, koji je vodio knjige većini trgovaca u selu, obučio ga je imenima kovanog novca i osnovama sabiranja i oduzimanja. Naučio je da računa napamet do sto, i kako da izračuna kusur. Naučio je da pet aluminijumskih penti čine polovinu gvozdenog poluestara i da deset penti čine jedan estar; da deset estara čine jednu srebrnu lunu. Toliko je naučio da računa za to vreme. Postojao je i kovani novac veće vrednosti, sunca od zlata i zvezde od platine, ali on je glačao cipele skoro pola godine pre nego što je prvi put video zlatno sunce, i to samo zato što ga je pijani trgovac ispustio dok je prebirao po svojim kovanicama da nađe pola estara. Nikada nije video zvezdu; jedna zvezda bila je više novca nego što bi Kain, čisteći cipele stekao za godinu dana.
     Nije imao pravih prijatelja. Deca njegovih godina većinom su bila slobodna da žive kako im se hoće, počev od Malahorove do siromašne dece kao što je bio on sam. Njegovo mesto bilo je na ulazu u Kepardovu krčmu, izuzev u Ne-delama, kad je Elena išla sa svojom decom, a kasnije i sa Hoganom i njegovom ćerkom Katjom da se moli u Crkvi Svetlosti, na središnjem trgu Istmarča. S nekim od dečaka upoznao se gotovo slučajno. Voleo je da razgovara sa njima, ali je kao ličnost bio veoma drugačiji od njih, a pored toga, previše je retko mogao da izlazi da bi neko od njih pokušao da se zbliži s njim. Nekakva druga deca su ga ugnjetavala, takoreći usput, sve dok Sam Kepard nije to okončao svojom močugom.
     Jednom prilikom, kad se vraćao kući, napali su ga i oteli mu novac koji je tog dana zaradio.
     Bila su četvorica i čekali su ga u prolazu kroz koji je išao kući, paralelno sa Trgovačkom ulicom. Dvojica su se došunjala ispred njega i pre nego što se osvestio, znao je šta se događa. Nije ni pomislio na borbu; ona dvojica bila su veća od njega. Okrenuo se i počeo da beži, a ona dvojica su ga pratila u stopu.
     Borio se tako divljački da su se iznenadili; udario je jednog momka u stomak tako da je ovaj pao previjajući se od bola, i uspeo da zada gotovo pola tuceta udaraca pre nego što ga je savladala težina preostale trojice momaka. Dok su ga dvojica držala u ležećem položaju, treći ga je udarao u lice, i ti zli udarci su se nastavili čak kad je Kain prestao da se bori, omamljen bolom. U jednom trenutku Kain se sećao da je povikao: Pomozite! Molim vas, pomozite! - ali niko mu nije došao upomoć, i na kraju su dečaci prestali da ga udaraju, uzeli mu novac i razbacali mu pribor za čišćenje cipela po celoj ulici.
     Jedan od njih ga je šutnuo u rebra, jako, pre nego što su otrčali.
     Kain je ležao u prolazu, nekako izdaleka svestan buke sela oko sebe, udaljenih glasova, povremenog prolaženja nekoga od bogataša u kočijama veoma blizu Trgovačke ulice. Nijednog trenutka nije bio onesvešćen; samo nije mogao da se kreće.
     Već se smrklo kada se nečija visoka prilika ukazala pred njim, i dedin glas izgovorio nešto što su njegove uši protumačile prosto kao zvuk. Kasnije su pristigli drugi glasovi, i neko ga je podigao i odneo do prostorija koje je delio sa Elenom i svojim sestrama.

     Došla je jesen i otišla, i godina 1193-ća posle Ognja ustupila je mesto godini 1194-oj. Ništa nisu čuli o Miši, i dok je godišnja četvrt polako ustupala mesto godini, prestali su da govore o tome. Konačno je Kain prestao da onoliko mnogo misli o Miši.
     S novcem koji su zarađivali, i ona sama, Elena je izračunala da će moći da školuju Sivu. Upisali su je u školu učiteljice Sendel početkom 1194. godine. Prvi njen dan u školi bio je osmi dan zimske četvrti, datum kada je Kain napunio sedam godina. Učila je lekcije tako dobro da učiteljica Sendel nije podigla cenu svog honorara na kraju Sivine prve godine. Na taj - pored mnogih drugih načina, učiteljica Sendel je podsticala žeđ za znanjem kod svojih đaka. Đak koji je učio loše, ili nikako, morao je da plati više od đaka koji je učio brzo i nije nikada zaboravljao ono čemu ih je Sendel učila - pisanju, čitanju i istoriji. Sendel je bila goropadna stara gospoja na kojoj Kain nikada nije video osmeh. Izuzev njegove vlastite majke, bila je možda jedina žena koje se plašio u životu.
     Ne računajući vladarku Elisu, o kojoj u tom smislu nije uopšte razmišljao.
     To jest, kao o ženskom biću.

     U nekom trenutku kada je Siva bila u drugoj godini školovanja - Kain nije nikako mogao da se seti ni kada ni zbog čega - ušlo mu je u naviku da Sivu vodi izjutra u školu i da je prati kući posle časova. Dobro su se slagali, i ono što mu je pričala o školi bilo je dovoljno interesantno da mu zaokupi pažnju. Ono što je znala od matematike nije ga interesovalo, izuzev kada se odnosilo na rukovanje novcem; ali čitanje, pošto je otkrio da postoje knjige koje sadrže priče, bilo je nešto što je svesrdno pokušavao da spozna. Tokom zimske četvrti 1195. godine saznao je iz druge ruke o Ognjenim ratovima, kojima se završio zli prvi svet, i kako su vladari preuzeli vlast i vodili ratove sa divovima i varvarima i njima sličnim, da zadrže zlo da se više nikada ne pojavi. To ga, samo po sebi, nije mnogo interesovalo - sa cinizmom koji je stekao baveći se svojim poslom, mogao je da pretpostavi da će vladari govoriti da su prilike bile užasne pre nego što su oni preuzeli stvar u svoje ruke, bila to istina ili ne.
     Ali - pošto je Siva bila izložena zvaničnim objašnjenjima vladara zašto je prvi svet bio tako grozan i zašto je sve sada toliko bolje nego što je bilo - posle toga su učenici dobili knjige, od kojih su neke bile napisane pre Ognja. Kain je slušao u zanosu i čuđenju dok mu je Siva čitala naglas, polako i nespretno, iz knjiga kao što su bile Magbet gospodina Viljema Šekspira i Haklberi Fin, gospodina Marka Tvena. Jednom je Siva pokušala, a majka im nije dozvolila da zapale sveću i nastave.

     Škola u koju je išla Siva bila je prostorija u kojoj je živela učiteljica Sendel, na krajnjem istoku Putnikovog druma, tamo gde je Putnikov drum u Dolini vladara i bez galame iščezavao u ništa. Sledećeg dana, kada je Kain došao da Sivu uzme iz škole, učiteljica Sendel je čekala ispred učinioce zajedno sa Sivom. Stajala je tako, rukom stežući Sivino rame, dok su drugi đaci punili dvorište i trčeći izlazili na kaldrmisanu ulicu. Starica je oštro gledala u Kaina, sa izrazom koji je bio tek za dlaku drukčiji od neprijateljskog.
     Kain je stajao u mestu, pitajući se šta je to uradio da se starica tako naljutila. Kada su sva deca otišla, izuzev Kaina i Sive, učiteljica Sendel pusti Sivu iz ruke. Rekla je ono što Kain ni blizu nije očekivao. "Tvoja sestra kaže da si veoma bistar."
     Kain brzo pogleda u sestru. Siva je izgledala zbunjena. "Daa..." reče on, poćutavši malo. "Recimo."
     Sendel ga je gledala pravo u oči. Progovorila je kao da je zubi bole od onog što će reći. "Poslaću ti po tvojoj sestri domaće zadatke. Hoćeš li raditi s njom?"
     Kain je bio zatečen, i stoga je rekao prvo što mu je palo na pamet. "Možda."
     "Kako ti drago", odseče ona. "Slaću ti po njoj domaće zadatke i ispravke, ukoliko si voljan da radiš." Nije sačekala njegov odgovor, već se okrenula i ušla u toplu učionicu, počevši da zatvara vrata za sobom.
     Kain odjednom viknu za njom: "Hvala vam. Hoću."
     Sendel ga krvoločno pogleda. "Ako propustiš samo jednu jedinu lekciju", oštro ga upozori, "ja prestajem." Potom zalupi vrata.
     Kada je Kain kasnije te večeri ispričao majci o tome, ona je bila vidno nezadovoljna, ali nije ništa rekla; i tako su Kain i Siva zajedno radili zadatke.

     Letnjega dana, 16-og. 1195. godine, kada je veče počelo da istiskuje popodne, jedan čovek dojaha sa zapada. Sedeći ispod nadstrešnice pred Kepardovom krčmom, Kain je gledao kako se taj čovek približava, jašući već skoro pola sata na beloj traci Putnikovog druma, iz pravca Telindela. Leto je bilo sušno, i za jahačem se dizao oblak prašine. Kain je video prašinu pre nego što je ugledao jahača, i ostao je da sedi u hladovini, posmatrajući ga kako dolazi sve bliže. Tog dana nije imao mušterija, ni jednog jedinog. No, nije bio jedini baksuz: Sem Kepard je pustio Dženi, konobaricu koju je upravo zaposlio, da se vrati kući ubrzo posle ručka, sa naređenjem da opet navrati oko večere i vidi da li će u krčmi biti potrebna pomoć. Bio je to sanjivi letnji dan usred radne nedelje; ni Kepard ni Kain nisu se nadali da će imati mnogo mušterija, a taj dan im je bio tako taličan da su imali još manje nego što su se nadali.
     Posmatrajući došljaka, Kain je imao čudnu opsenu: činilo mu se, naime, da se jahač uputio baš k njemu. Naravno, to je bila besmilica. Čovek je jahao na istok, a Kain se samo zadesio na putu koji je ovaj bio izabrao. Ipak, utisak je bio veoma snažan. Tokom sledećih pola sata jahač je ušao u predgrađe Istmarča i ne zaustavljajući se dojahao do grede ispred Kepardove krčme. Kain je sasvim otvoreno buljio u njega, dok je došljak vezivao konja za gredu. Kain nije mogao da mu razazna crte lica, iako je od njega bio udaljen samo nekoliko metara; sunce mu je bilo iza leđa, spuštajući se ka liniji obzorja.
     Čovek priđe i stade ispred Kaina. Nije gledao u njega, već u ono što ga je okruživalo, selo Istmarč.
     Kain je strpljivo čekao.
     Čovek prestade pogledom da ispituje selo i najzad se okrenu da pogleda u Kaina. Kain ga pusti da gleda, gledajući i on njega. Bio je prilično elegantan, posebno imajući u vidu da je tek sišao sa Putnikovog druma; visok, možda i čitava dva metra, star oko trideset godina. Nosio je bradu i brkove, a kosa mu je bila poduža i padala mu ispod ramena. Boja joj je bila neka čudna mešavina crnog i srebrnog, iako ta crna nije bila ista ona, plavičasto crna boja Kainove kose, a srebrna nije bila boja starosti. Koža mu je bila tamnija nego u ma kog stanovnika Istmarča koga je Kain imao prilike da vidi, bilo zato što je takva bila po prirodi, ili možda, zato što ga je sunce opalilo na putu; oči su mu, opet, imale neku čudnu nijansu smeđe boje. Nosio je dobro putničko odelo, koje mora da je videlo i bolja vremena: kožnu jaknu i jahaće čakšire, a jakna je bila obojena tamnopurpurno. Pojas mu je bio od kože bez ukrasa, izuzev raskošne srebrne kopče veoma složene izrade. Nosio je više nakita neto što je Kain ikada pre video na nekom muškarcu, čak i na ženi: tri naušnice u obliku prstena visile su mu iz levog uveta, a na oba ručna članka nosio je srebrne i bakarne narukvice. Oglica mu je izgleda bila od čistog zlata, i sa nje je visio neki zeleni kamen. Na pojasu mu je visila drška noža i Kainu je probudila sećanje za koje nije trenutno znao otkuda dolazi; onda se setio. Takvu stvar, nalik na nož bez oštrice, nosio je gospodar Malahor.
     Čizme su mu bile dobrog kvaliteta, iako iznošene od putovanja.
     "Dobro, momče", oslovi ga čovek u sledećem trenutku, glasom tečnim i milozvučnim, kao neki muzički instrument, "hoćeš li jednom sirotom putniku izglačati čizme?"
     "Pola estara."
     "Zaista?" Čoveku je pošlo za rukom da mu glas zvuči krajnje preneraženo. "Čuj, dečko, pa to je pljačka!"
     "To je moja cena. Hoćete li da vam očistim čizme?"
     "Mališa, u Telindelu to košta tri penta." Čovek je gledao u Kaina sa izrazom koji je zaista bio blizak istinskom čuđenju. "Tri penta, mališa, a u Serloku bi to neki uradili i za dva."
     "Ovo nije Telindel", mirno odvrati Kain, "a nije ni Serlok. Ovo je Istmarč, a ja sam jedini čistač cipela u Istmarču... i to košta pet penta."
     "Oh." Čoveku je trebalo malo da shvati. "Dobro, pošto si tako vešto utvrdio posao, nek bude pet penta." Glas mu nije odavao nikakvu nelagodnost. Podigao je jednu čizmu na Kainovu kutiju. "Hajde, molim te." Kain izvadi četku i poče da skida prašinu sa kože. Prljavština se bila zapekla u naborima; čovek mora da je već prilično vremena proveo na putu. "Mislim da bi trebalo da te pohvalim što imaš toliko smisla za posao, pošto si zauzeo mesto ispred krčme. Tako su ti mušterije i mladići kad ulaze, jer hoće da budu doterani pred damama, a i stariji, kad izlaze, jer hoće da se dovedu u red pre nego što se vrate kući, svojim ženama. Da znaš, mnogo bi odraslih ljudi bankrotiralo zato što nemaju taj najosnovniji smisao za poslovnost. Koliko ti je godina, dečko?"
     "Osam."
     "Stvarno?" Čovek je izgledao iznenađen, a Kain je završio posao na prvoj čizmi i počeo da čisti drugu. "Izgledaš stariji." Kain je osećao da ga čovek posmatra odozgo. "Ne, povlačim reč", dodade on nešto polaganije, "ponašaš se kao da si stariji."
     "Znam. Izvin'te, gospodine, moram da dohvatim i ovu petu. Gadno je probušena." Kain utrlja pastu za cipele u rupu, dodajući zatim malo pomalo sve dok se nije ispunila i izravnala sa površinom kože, tako da je izgledalo da rupe i nema. Nije to bilo ono što bi obućar uradio, ali čovek nije plaćao za nešto bolje. Kain ponovo natapka pastu za cipele i razmaza je po čizmi, završavajući posao mekom krpom kojom joj je protrljao vrh, pa zatvori svoju kutiju. "Pola estara, gospodine".
     Čovek mu rasejano dade novac, proučavajući sumnjičavim pogledom tablu na kojoj je pisalo da je to Kepardova krčma. "Kaži mi, ako znaš, ima li u ovom gradiću još neka krčma?"
     "Bila je", obavesti ga Kain, "ali je izgorela, a njen vlasnik se preselio u Telindel."
     Čovek šmrknu, iskrivivši usta u nešto što je mogao biti i osmeh, i reče: "Vidim da taj gospon Kepard ima isto tako dobar nos za posao kao i ti."
     "On obično kaže ljudima, kada ga to pitaju, da u selu kao što je Istmarč nema dovoljno prostora da se u njega smeste dve krčme." Kain je to rekao veoma ozbiljno.
     Čovek opet spusti pogled na dečaka, kao da ga ponovo procenjuje. "Verujem. Kako se zoveš, dečko?"
     "Kain. A ti?"
     "Lukas. Lukas od Semalije. Zar ti je zaista ime Kain? Tako se, znaš, zvao jedan demon u hrišćanskoj religiji."
     Kain podiže pogled. "Je li?"
     "Aha", odgovori čovek koji je sebe nazvao Lukas. "U stvari, jedan od prve dvojice koji se pominju u njihovim svetim knjigama, a onaj drugi se zvao Lucifern. Da ti roditelji nisu možda hrišćani, a?"
     "Pa da mi daju ime po demonu? Teško, bogami. Dali su mi ime po ptici kainanu."
     "Kainanu? Je li to neka reč na jeziku Istmarča?"
     Kain sleže ramenima. "To je jedna vrsta cvrčka."
     Lukas se poče smejati. "I tako, umesto da te nazovu po demonu, nazvali su te po najkrvoločnijem mesožderu u vazduhu?" Izgleda da ga je ta misao zabavljala. "Pa, i nije nešto mnogo bolje, a?" Kain opet samo sleže ramenima, a Lukas ga pogleda, namrštivši se za trenutak. "Dečko, da li se ti ikad smeješ?"
     "Ponekad."
     Lukas nakrivi glavu i odjednom razvuče usta u veoma široki osmeh. Zubi su mu bili bleštavo beli prema tamnoj koži. "Mislim da ćemo to popraviti." I on prijateljski razbaruši Kainu kosu i uđe u krčmu da se napije.

     ... Zlatna svetlost sijala je kroz njega, držala ga bez težine, kao list, u svome hvatu. U Svetlosti je bio bol, i lepota, i hladni bolni šapat...
     Majka je morala dvaput da ga prodrma da bi izronio iz zlatnog sna u zamagljenu tamu stvarnosti. Mora da je imao neobičan izraz na licu, čak i u slaboj svetlosti sa kuhinjskog ognjišta. Stavivši mu ruku na čelo, Elena ga gotovo nežno upita: "Kaine? Je li ti dobro?"
     Kain nervozno zavrte glavom. "Jeste. Samo sam sanjao."
     Ona trže ruku, kao da se opekla. "Onda, ustaj", reče ona, odjednom vrlo oštro. "Vreme je da vodiš sestru u školu."

     Kada je Kain vodio Sivu u školu, kasnije tog jutra, prošli su pored ogromnog šatora koji je iznikao preko noći, na poljančetu obraslom travom i niskim žbunjen pored Putnikog druma, blizu istočnog kraja gradića; iza kuća za stanovanje, ali nešto više na zapad i znatno južnije od imanja gospodara Malahora. Šator je bio od neke sjajne zelene tkanine u kojoj se ogledalo jutarnje sunce kao u smaragdnom ogledalu. Sapet pored malog jabukovog drveta stajao je konj na kome je prethodnog dana Lukas od Semalije ujahao u Istmarč. Mesto je bilo dobro odabrano; iza njega nije bilo ničega osim brda, koja su se postepeno uzdizala ka Sivim planinama.
     Lukas je sedeo ispred šatora, samo u jahaćim čakširama, pišući na nekoj vrsti tablice. Bio je znatno čistiji nego kad ga je Kain poslednji put video; na kosi i bradi mu se videlo da su iščetkane i da je iz njih isprana prašina. Lukas klimnu Kainu i doviknu im: "Dobro jutro"; te reči su još dugo odjekivale u Kainovim ušima.
     Prošli su pored šatora ćuteći. Bili su već na pola puta do škole kada Siva upita: "Znaš li ko je bio onaj čovek tamo pozadi, ispred šatora?"
     "Zašto bih znao?"
     Ona sleže ramenima. "Svaki dan sediš pred Kepardovom krčmom. Mislila sam da je čovek iz šatora možda išao tamo."
     "Zove se Lukas. Mislim da je trgovac."
     Nije izgledala iznenađena što mu je poznato čovekove ime. "Da je trgovac odseo bi u krčmi."
     Kain najpre ništa ne reče, a onda popusti. "Možda."
     "Pitam se zašto je došao?"
     Smešak koji Kainu prelete preko lica iznenadio bi mnoge koji su ga poznavali. "Zašto ga ne pitaš, kad te toliko zanima?"
     "Ne zanima me", pobuni se Siva. "Pitala sam tek tako.
     "Oh", primeti Kain, "to je već nešto drugo."
     Siva je nosila dve tablice za pisanje u desnoj ruci, svoju i onu na kojoj je Kain uradio zadatke; prebacivši ih u levu ruku, ona ga iznenada snažno udari pesnicom u rame.
     Kain je iznenađeno pogleda. "Zašto si to uradila?"
     "Zato što si nevaljao."
     "Nisam!"
     "Zar te ne zanima zašto je on tu?"
     Kain je trljao rame. "Ne."
     "Zar ne misliš da će ostati?"
     "Otkud znam? Možda. Sigurno nije došao u Istmarč onako usput, idući na neku drugu stranu."
     Siva je ućutala za neko vreme. Već su bili sasvim blizu škole kada se ponovo oglasi. "Zar ne bi mogao da ga pitaš?"
     Kain je, međutim, samo zapita, kao da mu i nije stalo do odgovora: "Da li me još voliš?"
     Siva udahnu, glumeći očajanje. "Da."
     "E, onda ću ga pitati."
     Siva mu se nasmeši. Kain je najveći deo vremena tek nejasno bio svestan da mu je sestrica veoma lepa. "Jesam li ti povredila rame?"
     "Ne. Nisi, nikako."
     Kain joj ipak nije rekao šta namerava, da ga ništa na svetu neće sprečiti da se vrati kod Lukasa.
     Ništa na svetu.

     Lukas je još bio tamo, pored druma, doručkujući jabuke i pivo, kad se Kain vratio. Dve jabuke su se pekle iznad male vatre od grana i grančica. Još je bilo srazmerno rano ujutro. Na ulicama je bilo tek nekoliko prolaznika. Mora da je pivo kupio kod Keparda; pivo je bilo u kruškastim flašama, i samo je Kepard u čitavom Istmarču imao mašinu kojom se pune kako treba. U međuvremenu je bio obukao košulju, otmenu stvar od žute sunčeve svile, i u njoj je lepo izgledao.
     Kain se zaustavi na suprotnoj strani vatre. "I tebi dobro jutro."
     Progutavši poslednje ostatke u jednoj kruškastoj boci za pivo, Lukas pokaza rukom na vlažno tlo ispred sebe. "Sedi, Kaine. Očekivao sam da navratiš. Hoćeš li piva?"
     "Svakako." Kain radoznalo uze kruškoliku bocu s pivom - bila je hladna kao da je u njoj led - izabra mesto za svoj pribor za čišćenje cipela i sede na njega, da se ne pokvasi od zemlje. "Kako se ovo otvara?"
     "Daj da ti pokažem." Lukas uze bocu iz Kainove ruke i stade da vuče prstom oko sjajnog prstena na njenom gliću sve dok se od prstena ne začu jedno slabašno klik. Zatim mu vrati bocu. "Nikada ranije nisi pio iz staklene kruške? Nagađam da ti gosin Kepard ne toči piće, a?"
     "Kaže da sam još mali." Kain ispitivački povuče iz grlića i bi nagrađen jednim ledenim gutljajem. "Dženi mi ponekad da piva, kad njega nema u blizini, ali samo iz šoljice. On broji kruškaste flaše."
     "Dženi će biti ona devojka što poslužuje, a? Juče je nije bilo."
     "Pustio ju je kući ranije, pazar je bio nikakav. Slatka je", dodade Kain.
     "Koliko sam razumeo, posao je obično bolji? Kepard bar kaže da jeste." Kain klimnu i Lukas kao da se malčice opusti. Kao da ga je to malčice i zabavljalo. "Dobro je. I treba da bude dobro, da bih ostao ovde."
     "Zašto si došao?"
     Pitanje je iznenada izletelo, i neko vreme zavlada tišina, pre nego što je Lukas odgovorio. Opet je izgledao kao da ga sve to zabavlja. "Ja sam putujući pevač, Kaine. Pevam za novac, da razonodim ljude. U Serloku ima osam pevača, i tri u Telindelu. Ovde, rekli su mi, nema nijednog."
     "Znači, imaš smisla za posao?" primeti Kain, savršeno ozbiljna lica.
     Lukas se nasmeši. "Pa, moglo bi se reći." On pruži ruku u vatru, kao da se ne boji da će se opeći, i dok su mu narukvice tiho zveckale izvuče ražanj sa dve jabuke koje su se do tada pekle u vatri i stavi ih u stranu, na vlažnu travu da se rashlade. "Hoćeš li pečenu jabuku, Kaine? Stavio sam dve, za svaki slučaj."
     Kain je, valjda, najviše na svetu voleo pečene jabuke; onih dana kada dosta zaradi, majka ili Siva su mu ih pekle.
     Kain je osećao da ga pevač gleda, čekajući odgovor.
     "Zašto si došao?" ponovi on.
     Torbe sa sedla Lukasovog konja bile su odmah iza njegovih leđa; on se nasloni na njih, i, malo zavaljen, povuče dugački gutljaj iz svoje kruške piva. "Hajde da to postavimo ovako - zašto si ti došao?"
     Lukas oprezno odvrati. "Ne", reče on. "Ja sam zvao i čekao da neko dođe". On klimnu u pravcu Kaina. "I ti si došao. Nadao sam se da ćeš to biti ti."
     Kain otpi malo piva i zamišljeno pogleda u kruškastu bocu.
     "Mislim da te je čula i moja sestra."
     Lukas opet zavrte glavom. "Da je čula moj poziv, bila bi sada ovde, s tobom. Oh, nema sumnje da je nešto čula." Lukas je gledao u Kaina kao što bi čovek posmatrao konja razmišljajući da li da ga kupi, i Kainu se taj pogled nije dopao. "Ali ona nije čula ono što si ti čuo." On ispruži ruku i isteže se u pravcu u kome su jabuke ležale na travi, pa dohvati i prinese natrag ražanj sa pečenim jabukama. Skinuvši jednu, zagrize je i upita: "Hoćeš li ti jednu?"
     Miris Kaina pogodi kao pravi udarac. Majka mu je jutros bila ljuta i zato još ništa nije jeo. "Molim." Lukas mu dobaci jabuku, i on je brzo pojede, zastajući tek koliko da povadi semenke i baci ih preko ramena, za sreću. Lukas ga je posmatrao, pomalo začuđeno.
     "Proklestvo, Kaine, zar jutros nisi dobio hranu?"
     Kain podiže pogled prema njemu, i dalje zaokupljen srcem jabuke. "Nisam. Naljutio sam majku." Gledao je pravo u pevačeve smeđe oči. "Rekao sam joj da sam nešto sanjao."
     "Ah, tako."
     Lukas kao da je bio zadovoljan odgovorom, i Kain ćutke dovrši jabuku. Obrisavši nadlanicom jabukov sok sa brade, on reče tonom koji bi, kod nekog drugog dečaka, pokazivao stidljivost: "Hvala. Baš mi je prijalo."
     "I videlo ti se", suvo odvrati Lukas.
     "Lukase?" Kain to izgovori s ustezanjem.
     "Da?"
     "Zašto si došao?"
     "Baš moraš da znaš, je li?" Lukas ga je gledao pravo u oči. "Kaine, ti si došao zato što sam te ja sinoć pozvao. Ja sam došao zato što si me ti pozvao."
     "Ne razumem."
     "Jesi, pre godinu dana, ili otprilike toliko. Prolazio sam pored Singera i razapeo šator uz ivicu Druma. Putovao sam čitavog dana, krenuo još pre zore i bio sam umoran. Kad se smrklo bio sam zreo za spavanje, a i nameravao sam da zaspim. Podigao sam šator i legao unutra s nožem u ruci i glavom na jastuku." Lukas zastade. "Ono me je tresnulo pravo među oči. Pomislio sam da me je nešto udarilo, i iskotrljao sam se iz šatora sa upaljenom oštricom noža. Da je neki kukavac slučajno baš tada jahao putem, skinuo bih mu glavu kao od šale. Kobilu sam toliko preplašio da je bila gotovo izvan sebe." Teško je bilo podnositi na sebi netremični pogled mirnih, smeđih očiju. Bio je težak, kao teg. Kao crne oči njegovog dede. Kao što drugi ljudi, pretpostavljao je Kain, osećaju težinu njegovih. "Tada sam shvatio šta je to bilo - krik deteta koje traži pomoć. Završio se tako iznenada da sam pomislio da je onaj, ko god bio, ko je tako kriknuo, sigurno ubijen. Znao sam da krik dolazi sa istoka, i zato sam se uputio u tom pravcu, zaustavljajući se u svakom naselju i šaljući poziv, i uvek bez uspeha. Istmarč je bio poslednje mesto u kojem si mogao biti." On iskapi poslednje ostatke iz svoje kruškolike pivske boce i otvori drugu, uz tiho klik. "I sve to vreme, dok nisam dospeo ovamo, Kaine, sve to vreme sam strepeo da si već mrtav."
     Kain polako reče: "Sve vreme dok sam te posmatrao kako jašeš niz Putnikov drum, mislio sam kako dolaziš k meni. Izgledalo je glupo."
     Lukas odvrati bez okolišanja. "Došao sam zbog tebe, Kaine. Ni zbog čega drugog."
     Kainu je sve vreme u dnu uma lebdela jedna misao, i on je sada obelodani. "Mislim... mislim da je deda verovatno čuo kad si mi sinoć slao poziv."
     Lukas mu dobaci jedan hitar pogled. "Zar?"
     "Da", potvrdi Kain sa većom izvesnošću. "Mora da je čuo. On je kao ja. Kao ti."
     "Kako se zove?"
     "Garet. On je baštovan gospodara Malahora."
     Lukas je grickao donju usnu. "Hmmm. To ime mi je nepoznato - da li je tvoj deda nekada učio na Akedemiji?"
     Kain je buljio u njega, ne shvatajući. "Na čemu?"
     "Pa, na..." Lukas prekinu rečenicu i zagleda se u njega. "Ne znaš za Akademiju? Ama, gde si dosad živeo, dete? Vladari pročešljavaju ova mesta svake četvrte godine da bi odabrali najpogodniju decu da ih školuju, a to čine još češće u gusto naseljenim područjima. Poslednji put kad su testirali decu u Istmarču verovatno je bilo u letnjoj četvrti 1192. godine."
     "Mi smo živeli u brdima, pre nego što mi je otac poginuo. To je bilo pre dve i po godine, ubrzo posle novigoda, 22-og u zimu, 1193. Tek posle toga smo prvi put sišli u Istmarč."
     Lukas uzdahnu i pomeri težište tela u odnosu na torbe sa sedla, da mu bude udobnije. "Smetnuo sam s uma koliko sam daleko od civilizacije. Za ime Svetlosti, deca u Zlatnoj reci znaju s kim je Loden spavao, koju god noć da im imenuješ!" Kain očevidno uopšte ne razumede tu primedbu i Lukas pređe preko nje i nastavi. "Poučiću te, dakle, šta je to Akademija. Zaista, poučiću te mnogim stvarima. Ali za sada da se vratimo na tvoga dedu. On verovatno nije išao na Akademiju; pamćenje mi je dobro, a ne sećam se nikoga ko se zvao Garet. Je li veran gospodaru Malahoru?"
     Na to je Kain znao da odgovori. "Jeste. Oni su prijatelji, mislim."
     "A da li redovno ide u crkvu? Crkvu Svetlosti, mislim, ne one gluposti kao što je hrišćanstvo ili elronstvo."
     "Da, svake Nedelje. Moja majka takođe."
     "A gospodar Malahor? Jesi li ikada čuo neke glasine da ne poštuje vladare onako kako bi trebalo?"
     Kain samo zavrte glavom. "Ne."
     "Dobro." U toj jednoj reči sve je bilo sadržano, i Kain steče utisak da je Lukas tog časa doneo neku odluku. Iznenada, Lukas se nasmeja i skoči na noge; nestade za trenutak u šatoru, a onda izađe noseći neki instrument nalik na lautu, ali sa dužim vratom i dužom i širom šupljinom. "Zadržavam te od posla, a i sebe samog. Treba da odeš da čistiš cipele, a i ja treba da radim, da pišem nove pesme i vežbam stare. Predveče ću biti kod Keparda, i sviraću gostima za večerom. Hoćeš li ostati da me slušaš?"
     "Noćas ne smem. Moram da pitam majku kada se vrati kući sa posla. A za to moram da pričekam dok Hogan ne ode. Ona ne voli da ja pričam kad je on kod nas."
     Lukas je već obesio instrument oko vrata i prstima je prebirao po žicama. Na Kainove reči zastade, i izgledalo je kao da hoće nešto da kaže; Kainu se, ipak učini da se predomislio. "Jutra", reče on umesto toga, "nisu baš prometna, mislim za tvoj posao."
     Kain potvrdno klimnu. "Nisu. Mogao bih uvek da svratim. Ovo mi je usput, kad od škole idem ka Kepardovoj krčmi."
     Lukas podiže jednu obrvu. "A šta će tvoja majka reći na to?"
     "Neću je ni pitati", odvrati Kain bez razmišljanja.
     Lukas mu se široko osmehnu. "Tako treba. Nikada nemoj pitati da li smeš, ako možeš nešto da uzmeš. A sad treba da kreneš."
     Kain ustade i uprti svoj pribor za čišćenje cipela. Okrenuvši se da pođe, bio je strahovito svestan, čak i sada, da Lukasov pogled počiva na njemu.
     On se ponovo okrenu. "Lukase?"
     "Da?"
     "Zaista si došao zbog mene? Samo zbog mene?" Postavivši ovo pitanje, Kain prvi put u životu oseti da je ranjiv.
     Lukasove ruke prestadoše da se kreću po instrumentu. "Samo zbog tebe, Kaine", reče on bez oklevanja.
     Kain nije imao snage da ga pogleda u oči. Samo je klimnuo, prihvativši to što je čuo. "Dobro." Hteo je još nešto da kaže, bilo šta, ali se bojao da će se rasplakati kao devojčica. Lukas je stajao i posmatrao ga, strpljivo čekajući da vidi šta će Kain dalje da uradi.
     Kain je trčao celim putem do Kepardove krčme.

     Te noći je Kainov deda priminuo u snu. Sam gospodar Malahor je pronašao telo, kad su on i nekoliko njegovih ljudi došli da vide zašto Garet nije otišao da nadgleda sađenje belih ruža koje su upravo stigle, čak iz Singera.
     U to vreme Kain nije ništa podozrevao; deda je bio star. Tek posle nekoliko godina shvatio je da je Lukas ubio njegovog dedu.
     Ali tada još nije u sebi našao nijedan razlog da okrivi Lukasa.
     Lukas je uradio samo ono što bi i Kainov deda uradio njemu.









6. DIJAMANT DANA
@03 = Godine 1195-1201. posle Ognja
     1.
     Kain je proveo šest godina pored Lukasa. Bio je dete kad su se upoznali, a gotovo odrastao čovek kad su ga vladari odveli na Akademiju u Skupštini.
     Kada se, posle mnogo godina, sećao tog vremena, Kain je u pamćenje mogao da prizove većinom samo odlomke: trenutke i boje, deliće događaja koje nije uspevao da poveže tako da imaju smisao. Tu je bila Dženi, lepuškasta plavuša koja je bila konobarica u Kepardovoj krčmi, i sam Kepard, kako razbija lobanje močugom koju je držao ispod šanka. Sivu je dobro pamtio, sve svađe i mirenja s njom; Bara, oprezna i široko otvorenih očiju bila mu je manje živa u sećanju, ali toplija, u svim onim Ne-delama i večerima koje je proveo s njom pričajući joj iz druge ruke priče koje je Lukas pre toga pričao njemu. Ostalih ljudi se nije jasno sećao. Njegova majka i učiteljica Sendel su se nekako mešale, obe namćoraste i preke žene, veoma slične jedna drugoj u njegovim uspomenama. Nije mogao da se seti čak ni kako se zvao onaj debeli čovek koji je delio postelju s njegovom majkom, iako je gađenje i dalje bilo tu. Tomas, brat toga čoveka, bio mu je mnogo jasniji u sećanju, njegova ljubaznost s vremena na vreme, koja je bila toliko neuobičajena za jednog odraslog čoveka u Istmarču kad se ophodi s detetom koje je, i pored svega, samo seoski čistač cipela.
     Sećao se kako ga je ispunilo oduševljenje prvi put kada mu je Tomas, učeći ga zanatu knjigovođe, objasnio strukturu i razloge postojanja više matematike, lepotu s kojom se brojevi uzajamno slažu, preciznu eleganciju geometrije i računanja.
     S njim su takođe ostala i ona duga prepodneva i popodneva, provedena u spokojnom sedenju na tremu ispred Kepardove krčme; vraćale su mu se jasno u sećanje hladnoće koje je osećao zimi, kako režu kroz tanku odeću koja je bila najviše što je Elena mogla da kupi; i nije ih izgubio sve do smrti.
     Ali iznad svega, uspomene iz tih godina bile su uspomene na Lukasa, mladolikog putujućeg pevača koji je Kainu izgledao tako star kad su se prvi put sreli. Punih stotinu godina kasnije Kain je još pamtio čitave razgovore, gotovo reč po reč, koji su se odvijali dok su njih dvojica sedela pored vatre ispred Lukasovog šatora na kraju grada. Lukas od Semalije je postao njegov svet, daleko više nego selo Istmarč; Lukasove misli postale su i Kainove; i mnogo godina posle Lukasove smrti, njegovi snovi i planovi i dalje su živeli u Kainu.
     A posle Kaina, u Orionu od Istmarča.

     2.
     Prva nedelja posle Lukasovog dolaska bila je pretrpana događajima. Sahranili su Kainovog dedu dva dana posle smrti, i zato Kain dva dana nije mogao da se sastane sa Lukasom. Elena je primila očevu smrt teže nego što je Kain očekivao; vidno je ostarila za tu nedelju dana.
     Garetovu smrt Kain je gotovo olako shvatio; ako je uopšte i mislio na nju, bilo je to samo s nekim malim olakšanjem, zato što neće morati dedi da objašnjava ko je Lukas. Na Kainovo iznenađenje, majka se nije usprotivila kad joj je rekao da hoće da večerava sa Lukasom. Nagađao je da je još muči bol zbog dedine smrti. Nije lupao glavu zašto, samo je jedva dočekao njenu dozvolu.
     Nisu imali ogledala; Kain nije mogao da vidi svoje lice kad ju je to zamolio. Elena je videla taj pogled u očima svoga oca. Kad ga je videla tog jutra pre nego što je Kain odveo Sivu u školu, kad ga je prvi put ugledala u Kainovim očima, znala je da je izgubila bitku pre nego što ju je i započela.
     Provela je ostatak dana vidno obradovana u odnosu na prošlu nedelju; Hogan je to primetio i rekao joj.
     Elena mu je mirno odgovorila. "Izgleda da na svetu ima stvari na koje možeš da računaš." Malaksalo se nasmešila. "Možda to i nisu stvari koje bi čovek poželeo; nisam verovala da ću ikada opet videti nekoga ko liči na Marika."
     Hogan je klimnuo; nije se čak ni uvredio.
     "Ali, Kain..." Elena sleže ramenima, i usne joj se iskriviše. "On me je jutros podsetio na mog oca."
     Hogan je nespretno potapša po ramenu, i potom se vratiše svojim uobičajenim poslovima.

     Kain i Lukas su te večeri obedovali u krčmi, što im je već prešlo u naviku. Tog dana na jelovniku su bile goveđe pite, pored Kepardovih ustaljenih jela, i Kain je pojeo dve, izdubivši najpre meso kojim je pita bila napunjena, a zatim korama i zemičkom od pšeničnog brašna pokupivši sav tamnosmeđi sok. Kepard je konačno popustio toliko da je pristao da Kainu ubuduće služi pivo, ali samo koliko ide uz jelo; dve čaše, a kada bude vrućina i kad se pivo brzo ugreje, možda čak i tri, razvodnjene ledom.
     Led je bio raskoš. Kain nikada nije shvatio da ga Kepard voli, sve do onog dana kad mu je Dženi skrenula pažnju da mu nikada nije naplaćivao taj led. Kepard je jedini u Istmarču imao mašinu za pivo, sem ako u kući gospodara Malahora nije bila još jedna. Kain je bio očaran mašinom za pivo. Kepard je pivo držao u buradima u podrumu, isto kao i trgovci na Trgovačkom drumu, koji su pivo prodavali u teglama; ali trgovci su imali leda uz pivo samo zimi, kad nikome nije bio potreban, a Kepardova mašina za pivo je pravila lepe, okrugle kuglice čak i usred najtoplijih letnjih dana, a pored toga je i hladila pivo. Imala je dva duboka otvora, kroz koje se u mašinu sipalo pivo i voda, i česme kroz koje je teklo pivo, hladno kao led. Kuglice leda su ispadale u ravnomernom mlazu u kanticu pored mašine. Kada je Kain jednom upitao Keparda kako ta mašina radi, ovaj mu je odgovorio, ozbiljna lica: "Tu unutra ima jedno parčence sunca", i Kain ga posle više nikada nije pitao.
     Nikada nije pokušao ni da dodirne mašinu. Kepard bi mu polomio ruke.
     Krčma je bila mala, samo jedanaest stolova za po dvoje ili troje, stolice raštrkane širom prostorije, i jedan red separea duž zida. Šank je bio kao i svaki drugi: iza njega je Kepard držao žestoka pića, hranu i mašinu za pivo. One večeri kada je gospodar Malahor došao u krčmu bila je neuobičajeno puna gostiju, s obzirom na to da je bio Dva-dan; i jer je dan bio izuzetno topao. Lukas je već skoro četvrt sata svirao jednu pesmu i niko ga nije prekidao, kada se gospodar Malahor pojavio na ulazu, u pratnji šestorice svojih ljudi. Pesma, koju je Kain delimično već bio čuo, govorila je o nevoljama mladog seljaka iz Serloka, koji je sa prijateljima otišao na obed u Lisinu krčmu i, suprotno zakonu o uklanjanju otpadaka, bacio usput neko đubre sa stene nad morem. Izuzev refrena, koji su pevali svi u horu, bio je to više rečitativ nego pevanje, praćen melodijom koja se stalno ponavljala, gotovo omamljujući slušaoce, sa istrumenta koji je Lukas nazivao gitarom. Lukas je razdragano vodio hor gostiju, i gotovo pola krčme je pevalo kad su oni ušli.
     Glupog seljaka je izlasnik Kijerin uveo u službi gospodara Deremora, gospodara Serloka, zajedno sa grupom kriminalaca. "... bilo je tu silovatelja majki, ubica očeva i silovatelja očeva, a jedan izuzetno veliki očesilovatelj prišao je i seo pored mene na klupu..."
     Lukas je verovatno ugledao gospodara Malahora pre svih ostalih; stolica na kojoj je obično sedeo u dnu krčme bila je okrenuta tako da je gledao pravo u ulazna vrata. U tišini koja je zavladala krčmom gospodar Malahor zauze tri stola pored vrata. Lukas nije propustio ni reč, samo je upitno pogledao u gospodara Malahora. Malahor mu je mahnuo rukom da nastavi, i Lukas je tako i učinio, i pevao je još pet minuta u najdubljoj tišini. Kad je završio, položio je šake preko žica na hvatniku gitare i obratio se gospodaru Malahoru. "Da li vam se dopada pesma, gospodaru?"
     Tačno ispred Malahora nalazila se jedna prazna stolica bez naslona. On pokaza rukom na nju. "Veoma. Ali kao da baš nije ukazano veliko poštovanje prema vlastima?"
     Lukas za tren oka skoči sa stolice, preturivši pri tom kutiju sa kovanim novcem tako da se zaustavila Kainu pred nogama i pređe prostoriju do Malahorovog stola. Prebacivši gitaru na leđa, tako da mu je visila na ramenu preko ramena, on sede ispred Malahora. "Tako je, gospodaru, baš takva je bila. Takve pesme su omiljene kod publike." On sleže ramenima. "Ja sam samo siromašni pevač i ne znam zašto."
     Malahor se nasmeši. Njegovi su ljudi sedeli motreći na Lukasa, onako kako psi netremice gledaju u jelena pre nego što ga lovci ustrele. Izaslanik Steno je nepomično sedeo gospodaru s desne strane, sa neprijatnim osmehom na ružnom licu. "Drzak si, baš kao što su mi rekli, Lukase od Semalije. Odakle si to iz Semalije?"
     "Ja sam sin jednog seljaka iz Tabadina, gospodaru."
     "Ah." Malahor kao da se nečega prisećao. "Sin jednog seljaka - a kako se zvao taj seljak?"
     Kao da su bili sasvim sami u krčmi. Osim njihovog razgovora ništa se živo nije čulo; niko nije jeo, niko pio.
     "Džerald, gospodaru. A pošto su mi takva pitanja već postavljali, odgovoriću odmah i na vaše sledeće, onako kako najbolje znam, gospodine. Niko od naših se nije borio na strani Erebiona, kada se podigao protiv vladara." Lukasov pogled se susrete sa očima gospodara Malahora. "Po vašem izgledu bi se reklo da ste bili dovoljno stari da učestvujete u tom ratu, gospodaru."
     "Jesam." Malahor naglo promeni temu. "Odakle ti prilagodljivi laser?"
     Kain prvi put vide glupav izraz na Lukasovom licu. "Gospodaru? Prigodljivi... šta?"
     "Svetlosni nož, pevaču. Ja nosim jedan, koji mi je poklonio gospodar Alber za vreme rata sa Erebionom. Jedini ja u Istmarču imam takav. Teško se nabavljaju." Malahor je pažljivo posmatrao Lukasa.
     "Kupio sam ga, gospodaru, u Singeru, pre osam godina. Platio sam ga pet zvezda, i konja na kome sam ujahao u grad pride. Dve godine sam morao da pevam, da bih povratio novac koji sam dao za njega." Lukas sleže ramenima. "Spasao mi je život više nego jedanput, gospodaru. Čovek koji putuje sam teško može da bude bezbedan u današnje vreme."
     "Da li te ja odnekud znam?" iznenada upita Malahor.
     Tiho zujanje kao da se dotače i Kaina. Lukas nakrivi glavu i ljubazno odgovori: "Ali, odakle, gospodaru?"
     Zujanje je postajalo sve jače, i Kain se čudio što niko u krčmi nije pokazivao da ga primećuje. Erik Malahor je izgledao zbunjen i jedva primetno je tresao glavom, kao da hoće da je očisti od nečega. Odjednom se opusti i nasmeši, i zujanje prestade, kao da je neko položio ruku na žice harfe koje bruje. "Pa, bez sumnje ću se setiti. Možda sam te već video, negde na drugom mestu. U svakom slučaju, lepo je što opet imamo pevača; prošlo je već deset godina od kad nam je onaj poslednji umro, i ako me sećanje ne vara, ti si daleko bolji do njega. Moraš jednom doći da mi sviraš." On ustade i pokretom ruke obuhvati utihnulu krčmu. "Jasno je", reče on šaleći se, "da ne mogu doći ovako da te slušam, jer ću ovim dobrim ljudima pokvariti večeru."
     Lukas ustade na noge, duboko se klanjajući. "Gospodaru, biće mi čast."
     Malahor pozva svoje ljude pokretom ruke - Steno je bio vidno razoračaran - i kratko rekavši: "Dobro došao u Istmarč, pevaču", iziđe iz krčme.

     Vreme je prolazilo mirno, bez događaja. Lukas se uvek mogao naći u Kepardovoj krčmi, koliko i Kain, Dženi i sam Sem Kepard. Bilo ih je u Istmarču koji su smatrali da je pevač neobičan čovek; što se Kaina ticalo, nije bilo nikog ko bi se s njim mogao uporediti, i nikada mu nije palo na pamet ni da pokuša da ga upoređuje.
     Lukas je bio Lukas.
     U zimu 1196. godine i Bara je pošla u školu kod učiteljice Sendel; do tada je Kain već najverovatnije bio bolje obrazovan od svoje sestre Sive, iako ne, možda, u predmetima koje bi učiteljica Sendel smatrala primerenim.
     Jedne noći su se on i Lukas vraćali peške u Lukasov šator. Kain je vodio Lukasovog konja, kojega je Lukas nazvao Suncokret, zbog boje dlake. Lukas je svu svoju imovinu držao u bisagama na Suncokretovom sedlu, izuzev šatora, jer nije hteo da ga svako veče iznova razapinje. Suncokret je išao svuda gde i Lukas, a što se tiče šatora, Lukas je objasnio: "Šator je napravljen od monomolekularnih elektropolimera, učvršćenih slabom električnom strujom. Onaj ko pokuša da ga sklopi i složi u zavežljaj, da bi mogao da ga ukrade, gadno će se provesti ako ne raspolaže otiskom moga palca za bravu sa memorijom. Možda se i može ukrasti, pod uslovom da neko reši da vuče trometarski svetleći zeleni šator, tamo gde želi da ga odnese. Ali teško se može sakriti, teško preseliti, i svi ga znaju kao moj šator, pa se zato teško može i prodati."
     Kain je pokušao da se snađe u one dve reči koje Lukas je izgovorio na Stranom jeziku. Monomolekularni je značilo 'u jednom komadu', ali elektropolimer nije uspeo da uhvati ni za rep ni za glavu, i to je glasno rekao.
     "Elektricitet je, Kaine, koren prve polovine reči. Polimer je engleska reč za plastiku. Elektricitet je sila koja pokreće mašinu za pivo, i liči na munju, samo ukroćenu, tako da je čovek može naterati da radi za njega..."
     Kain mu upade u reč. "Znao sam da me Sem Kepard zafrkava! Kazao mi je da mašinu za pivo pokreće komadić sunca."
     Lukas zavrte glavom. "Nije te slagao, iako sam siguran da je mislio da jeste. Mašina za pivo crpe energiju iz onoga što se zove napajalište fuzijom. Za to je potreban gas po imenu vodonik - na mojoj video tablici si verovatno pročitao o periodičnoj tabeli elemenata?"
     "Jesam, ali nisam je potpuno razumeo."
     "Bio bih malo iznenađen da jesi", suvo primeti Lukas. "Ni ja je potpuno ne shvatam, a dosta dugo sam je proučavao. U svakom slučaju, atomi vodonika se spajaju - fuzionišu - u atome helijuma i tokom tog procesa ispuštaju svetlost i toplotu; fuzioni motor pretvara toplotu u elektricitet na način koji, priznajem, ne razumem. Sunce, Kaine, dobija energiju na isti način: vodonik sagoreva fuzijom i proizvodi helijum. Prema tome, Sem Kepard te nije sasvim slagao kada ti je rekao da se u mašini za pivo nalazi komadić Sunca. Iako to sunce nastaje putem ćelija vodonika kupljenih u Serloku." Hodali su još malo, ćutke; čuo se samo topot Suncokretovih kopita po kaldrmi. "Ne moram da te podsećam, siguran sam, da o ovome ne razgovaraš ni sa kim, čak ni sa svojim sestrama."
     Kain klimnu. "Je li to zbog vladara?"
     "Aha. Vladari suzbijaju tehnologiju, zaista."
     "A tehnologija je..."
     Lukas prsnu u smeh. "K vragu. Toliko ima tih reči koje treba da naučiš. Tehnologija znači mnogo što šta, Kaine. Najpribližnije znači metodi primene znanja. Znati kako da nešto uradiš. To je angleska reč od pre Ognja, i uz to, angleska reč se zasnivala na dvema rečima iz još starodrevnijeg jezika, koji se zvao latinski." Zastao je i počešao se po bradi. "Ili možda, španski? Zaboravio sam. U svakom slučaju, tako bar kažu vladari, tehnologija je čoveku dala oružja koja su bila uzrok Ognjenim ratovima. Bila su to oružja - bombe, tako ih zovu - zasnovana na poznavanju fuzije, od kojih je nastala Blistava pustinja, na jugu, i svet gotovo bio uništen." Glas mu je postao ritmičan, kao glas pripovedača. "Preživeli su bili podeljeni, i ratovanje je nastavljeno. Samo vladari su spoznali moći Svetlosti, i njome su porazili divove, porazili varvare i mutante, i tako zaveli prvi istinski mir za koji je svet znao." Zastao je. "Možda sam pobrkao reč-dve, ali to je najpribližniji citat, sa usana vladara po imenu Loga, koji me je podučavao dok sam bio na Akademiji - i koji će biti mrtav čovek, veruj mi, ako se ikad prevari da mi priđe na domašaj noža. U svakom slučaju, vidiš, vladari veruju da je tehnologija kriva za propast prvog sveta; a možda su čak i u pravu. U pravu su o mnogo čemu."
     Misao je Kainu došla veoma polako. "Ali ne o... svemu?"
     Lukas odgovori gotovo isto tako polako. "Nadam se da nisu."

     "...sunce, ovde u sredini. Ne tiče me se šta tvoja majka misli, ali Zemlja se okreće oko Sunca, a ne obratno. Evo tu, u orbiti oko Zemlje, nalazi se ono malo brodova što je vladarima preostalo. Ta orbita se zove geosinhrona. To znači da brodovi stalno ostaju iznad određene tačke na Zemljinoj površini, iako samo u ravni ekvatora. Na tu orbitu su takođe smestili automatizovane orbitalne fabrike. Moj prilagodljivi laser je napravljen u jednoj od tih fabrika, kao uostalom i ćelije fuzije koje pokreću i svetlosni nož i mašinu za pivo. Fabrike se već kvare, jedna po jedna; vladari više ne znaju kako se one popravljaju, a boje se da u njih odvedu divove, da ih ispitaju. Divovi bi mogli isuviše mnogo da saznaju. Vladari su jednom uspeli da pobede divove u bici, ali to je bilo još onda kad je Lodenov sin, vladar Doner, živeo na Zemlji. Za njega pričaju da je bio visok gotovo kao neki div, i ratnik onakav kakve vladari danas ne mogu više izvesti na bojno polje. Te fabrike su najbolje što je ostalo od tehnologije pre Ognja, ali one se polako gase, Kaine, i ne zamenjuju se novima..."

     Bombe su padale.
     U atomskoj kiši koja je trajala danima, tokom iznenadnog prvog napada i uzvratnog drugog napada, pa tokom uzvratnog trećeg, a zatim četvrtog napada, sve dok samo nekoliko podmornica nije ostalo da krstari okeanom i ispaljuje svoja oružja na neprijatelja koji više nije postojao; tokom svega toga, bombe su padale i padale. Milijarde su izginule od ukupno sedam i po milijardi žitelja planete, u ognju, u udarnim talasima, u radijaciji. Milijarde drugih pokosile su glad i ognjene oluje izazvane eksplozijama bombi. Ali to još nije bilo ono najgore.
     Ogromni oblaci prašine i zemljanih grudvi eksplodirali su na nebu. Sahranili su pod sobom čitave kontinente; nebo je potamnelo i temperatura je počela da opada.
     I lednici su sišli na jug.
     "Šta čitaš?" upita Lukas. Oči su mu bile zatvorene; ležao je u šatoru opružen na leđima, gotovo zaspao. To se ponekad i događalo: da Lukas zaspi pre nego što je Kain bio spreman da krene kući; u takvim prilikama Kain bi samo morao da vodi računa za zaprete vatru i napoji Suncokreta pre nego što ode.
     Bila je to istorija Prvog ognjenog rata; Kain to i reče Lukasu. "Tek sam na prvom poglavlju. Zašto pitaš?"
     "Tek tako", dopre Lukasov glas iz šatora. Zvučao je pospano. "U stvari, ima razloga; nešto si se bio mnogo primirio, momče, a na video ploči ima nekoliko knjiga za koje si još suviše mali."
     Kain spusti pogled na video ploču, na reči koje su sijale srebrnastoplavo na tamnosivoj podlozi. "Koje su to?" hitro upita.
     Lukas se zakikota. "Prokletstvo, Kaine, kad već neću da ih čitaš, zašto bih ti rekao?"
     "Pa, mislim da i ne bi, sem ako nećeš da pošandrcam od želje da saznam." Knjiga koju je upravo čitao rastuživala ga je, ali to Lukasu nije hteo da kaže.
     Lukas kao da mu je čitao misli. "Ako zaista hoćeš da saznaš, kreni po indeksu i pokušaj nasumice da otvaraš fajlove. Oni koje ne budeš mogao da otvoriš biće te koje ja ne želim da vidiš. Ovu koju čitaš pre godinu dana ti ne bih dao."
     "Zašto?"
     U šatoru za časak zavlada muk, a onda se Lukas ponovo oglasi. "Napisala ga je mašina koja je ubijala ljude."
     Kain poče da se smeje na sav glas.
     "Misliš da te lažem?"
     "Ne, Lukase", žurno odvrati Kain.
     "Pa, i ne lažem te. To je bila jedna ratna mašina u orbiti, pre Ognja, i bila je veoma vešta. Upravljala je laserima, x-zracima i usmeravala ih da pogode fuzione projektile - a radila je i druge stvari. Upotrebila je te lasere na dan Ognja i sprečila da svet nastrada onoliko koliko je to moglo da se desi, jer je njima sprečila mnoge fuzione projektile da stignu na cilj. Posle Ognja zapisala je sve što je saznala o ljudima - svojim tvorcima - a zatim je, zato što je pobila mnoge ljude štiteći druge, samu sebe isključila. U vreme kada se T'Pauin narod ponovo vratio u orbitu, oni njeni delovi u kojima su se nalazili ti zapisi toliko su već bili propali, da ljudima nije pošlo za rukom da povrate tu memoriju."
     "Mašina za ubijanje?" upita Kain s nevericom. "Zašto bi ona tako nešto poželela?"
     "Završi knjigu, Kaine."
     "Lukase!"
     "Mašina jeste ubijala, Kaine. Bila je napravljena da to radi. Ali osetila je tugu. Bilo joj je žao.
     Jeste da je to samo pretpostavka. Ali - kad bi mašina bila u stanju da oseti nešto tako, verovatno je mislio T'Pauin narod, njen bi primer podstakao mnoge ljude koji to nisu mogli."
     "Mašini je bilo žao", ponovi Kain, "što ubija ljude."
     "Reč koja ti nedostaje da obeležiš to osećanje", reče Lukas veoma tiho, "jeste krivica."

     "...I tek tada su shvatili da nivo mora raste. U to vreme bilo je mnogo okeana, Kaine, ne samo jedan. Ne bi prepoznao mapu sveta iz toga doba. Neposredno posle prvog i najvećeg od Ognjenih ratova, usledilo je malo ledeno doba, kada su prašina i dim Ognja zaklonili sunčevu svetlost. Na starom jeziku to se zvalo atomska zima. Dogodilo se to upravo posle rata sa plemenom Bela vatra, kad je Sestrinstvo Prstena svima reklo da im je dosta ratovanja i da prepuštaju Zemlju onima koji su voljni da se za nju bore. I tako su vladari - tada su se zvali T'Pauni narod, po T'Pau Almandar, koja je bila genetski inženjer i sve ih je proizvela i u psihu im ugradila te sposobnosti - vladari su došli na sever, gde zračenje nije bilo toliko ubistveno, doveli sa sobom normalna ljudska bića i naselili se u ovoj dolini. Tada još nisu ni znali da postoje divovi; bili su tek načuli nešto o tome, ništa više. Za vreme Ognjenih ratova izrodilo se mnogo mutanata; većina ih je izumrla. Divovi nisu. Opstali su, gore na dalekom severu, blagodareći svom dobrom poznavanju tehnologije. Vladari su konačno saznali za divove tek kada su čuli da divovi nameravaju, ni manje ni više, već da opet zagreju ceo svet. Tada su, tako kaže istorija, Loden, Doner i Loga otišli na sever, u postojbinu divova, i vodili sa njima rat sve dok se divovi nisu predali. Ali tada je već proces zagrevanja bio odmakao, i divovi nisu više mogli da ga zaustave. Taj proces, ako te zanima, zove se efekat staklene bašte; objasniću ti ga drugi put. Okeani su počeli da rastu i divovi, kojima su vladari zapretili da će ih sve satrti ako nešto ne urade, sagradili su Veliku branu, da štiti Dolinu vladara od nadolazećih voda. I vidiš, ona to čini, već hiljadama godina. Da... dugo to traje. T'Pauin narod je postao narod vladara, normalni ljudi i žene postali su radnici, i hiljadu godina nije bilo nekog ozbiljnijeg ratnog sukoba sve do ustanka u Erebionu..."

     3.
     Jedne Ne-dele uveče, u poznu zimu 1196. godine, njih dvojica su sedela pored Lukasove vatre. Spremala se kiša i Lukas kao da je bio tužniji. Rasejano je štimovao svoju gitaru, izvlačio iz žica čudne melodije, kakve Kain nikada ranije nije čuo. Kain nije mnogo obraćao pažnju na to; čitao je na Lukasovoj video-ploči jedan tekst o Sestrinstvu Prstena, pseudoreligijskom redu koji je svojevremeno ugrozio - ne ratovanjem, već nadmetanjem - pravo vladara da upravljaju Zemljom. Taj tekst napisao je vladar po imenu Gabrijel i Kain ga je čitao onako kako mu je to Lukas preporučio, ne uzimajući baš sve što piše zdravo za gotovo. T'Pau Almandar je bila do nogu potukla pleme Bele vatre i zatim poslala svog sina, Džona Almandara, da pregovara sa Sestrinstvom, jedinom znatnijom silom koja je još bila preostala na Zemlji i koja je bila u stanju da im se suprotstavi.
     Kain je oduvek smatrao da je video-ploča fenomenalna sprava. Sudeći prema popisu naslova u indeksu, sadržala je pet puta više knjiga nego što ih je učiteljica Sendel ukupno imala u svojoj školi.
     Nikada nije razmišljao o tome.
     Ono što mu je konačno otrglo pažnju sa istorije odnosa vladara sa Sestrinstvom bila je muzika gitare i osećanje da ga neko posmatra. Melodija je prosto opsedala slušaoca, razlikovala se od svih koje je Kain do tada čuo, bilo od Lukasa, bilo od nekog drugog:

     Najzelenija što videh
     Polja sve bleđa bivaju,
     Pevačev glas je sve tiši,
     U neostvarenom snivanju.

     Zlaćana svetlost se gasi,
     Tama je dan obvila,
     Pevačev glas je umuko.
     Al' harfist još uvek svira.

     Lukasov glas je postojao sve tiši, i najzad potpuno zamre. "To je iz pesme koja se zove Dijamant, napisao sam je... uostalom, rekao bih da i nije važno kojim povodom sam je napisao, bilo je to tako davno." Sedeo je nepomično s gitarom u rukama, prebirajući prstima po žicama, ali nije svirao; samo je sedeo i gledao u Kaina. "Najvažnije je da saznaš što više o svetu i kako je sve to bilo, jer znanje je oružje koje ubija bolje od mača i doseže dalje od strele. Uči, odjednom veoma uzbuđeno reče on, "uči o svome neprijatelju ne samo dok ne budeš ti njega poznavao bolje nego on tebe, već dok ga ne upoznaš bolje nego što on samoga sebe poznaje."
     Do tada su uvek izbegavali tu temu, prikrivali je značajnim pogledima i blagim dvosmislicama. Kain ju je sada prvi put izrazio rečima, osećajući neki čudan nemir u stomaku koji nije uspevao da obuzda. "Da li su vladari moji neprijatelji?"
     "Ubijaju te tako sigurno, Kaine, kao što je sigurno da sad sediš ovde. Ako oni nisu tvoji neprijatelji", reče Lukas, "onda ta reč nema nikakvo značenje, i moramo sebi izmisliti drugu."
     Kain potvrdno klimnu, prihvativši taj odgovor bez daljeg ispitivanja. "Pričaj mi o njima."
     Lukas je dugo ćutao.
     "Akademiju", započe on, "čini jedna skupina zgrada, Kaine, u gradu Skupštini, ali to je, takođe, ime škole koja se nalazi u tim zgradama. Vidiš, Kaine, vladari su u dilemi. Veruju u mir, pravdu, čast - i u moć Svetlosti. A nisu dvolični, ponašaju se u skladu sa svojim verovanjima.
     Kad se ophode jedni sa drugima.
     Žive večito, to sigurno znaš - odnosno, ne umiru od starosti. Loden i Loga su stariji od same Velike brane, a verovatno ima bar još dvanaestak vladara koji su otprilike istih godina. Čuo sam jednom da se Loden u stvari rodio još pre Ognja, ali ne znam da li je to istina. Veoma malo znam o vladarima u poređenju s onim što bih mogao da znam - glasine kruže po Akademiji isto kao i na svim drugim mestima. Ali ono što znam o njihovoj dugovečnosti nisam saznao preko glasina već gorkim iskustvom. Kaine, ta dugovečnost nije genetska osobina vladara. Ona nestaje kada se ovlada Svetlošću. Ako se, na primer, neki vladar povredi, može gotovo istog časa da se izleči tako što će se spojiti sa Svetlošću. Starost, kažu oni, takođe je sama po sebi neka vrsta povrede, i dodir Svetlosti im pomaže da je preduprede." Lukasove reči su tekle preko Kaina u ravnomernoj, ritmičnoj kadenci. "Ali - iako ne umemo da vladamo Svetlošću - i mi možemo imati isto tako dug i delotvoran život kao i oni. Ne putem ovladavanja Svetlošću, već pomoću jedne droge, Kaine, droge koja je pronađena poslednjih dana uoči Ognja."
     Kain se nelagodno uvijao pod Lukasovim odsutnim pogledom; ili ako ne odsutnim, onda upravljenim na nešto iza Kaina i veoma, veoma daleko.

     "Droga se zove velemladost."
     Kain je bukvalno prošaputao. "Objasni mi."
     Grmljavina zareža negde u daljini.
     "Šta želiš da saznaš o njoj, Kaine?"
     "Zašto ne dozvoljavaju da je i mi imamo?"

     Lukas iznenada razvuče usta u osmeh. "Tu je čvor, nema šta. Vala, momče, imaš kliker da pogodiš tačno u centar." Lukas skinu gitaru sa ramena, ispruži ruku koliko god je mogao u šator i obesi je na kuku upravo iza krila kojim se ovaj zatvarao. "Vlaga škodi drvetu", objasni on rasejano. "Uskoro ću morati da te naučim da sviraš; mislim da imaš smisla za muziku." Sedeo je savršeno nepomično, čela nabranog u razmišljanju. Bilo mu je veoma teško, video je Kain, da misli pretoči u reči. "Želeo bih da shvatiš, ali da ne počneš da mrziš. Mržnja neće pomoći, samo će te zaslepiti. Kaine - vladari su u mnogim stvarima dostojni divljenja. U najvećoj meri oni su dobri ljudi. A ipak su neprijatelji i tebi i meni, jer nam ne dozvoljavaju da i mi imamo njihovu dugovečnost, jer tako dobro kriju tajnu velemladosti da uopšte ne sumnjam kako u ovom selu niko ni ne zna za tu reč. Vladari žive tako dugo, Kaine, da su naučili da sve što se događa posmatraju dugoročno, da prave planove ne za sutra, ne za sledeće godišnje doba, već za ljudski vek, onako kako ga radnici mere.
     Polako se množi, zaista, taj T'Pauin narod; nisu plodni. Homo sapijens - vrsta kojoj ti i ja pripadamo - razmnožava se u poređenju sa njima poput drvozečeva. I samo zahvaljujući smrti mi smo toliko malobrojni da ne ugrožavamo vladare. Kad ne bismo umirali, ispunili bismo, kroz dva do tri pokolenja, ovu dolinu počev od Velike brane do samoga grada Skupštine tolikim mnoštvom, da vladari prosto ne bi bili u stanju da nama upravljaju. Tada bismo ih možda ugrozili. I zato moraju da nam uskraćuju velemladost.
     Ima još nešto. Vole obilje, vole da žive lagodno, ništa manje od radnika. U dobu pre Ognja mašine su obavljale najveći deo posla koji sad obavljaju radnici. Svi ljudi su živeli na visokoj nozi, onako kako danas samo još vladari uspevaju da se održe. I zato, ukoliko jednom ne reše da obnove stare prirodne nauke - a seti se, da oni veruju da je zbog tih nauka i došlo do Ognja - oni moraju, da bi dalje održavali taj način života, da imaju sluge, i to dobre sluge, i da svakog vladara bez pogovora i smesta posluša mnogo radnika."
     Polako se začuše reči. "A pravda, Lukase? Sve što si mi ispričao o vladarima - njihovo verovanje da ne treba ubijati i ratovati, njihovo staranje da razluče koje je ponašanje etički ispravno a koje nije, sve to - ne slaže se."
     Lukas klimnu, turobno džarajući vatru štapom koji je i sam goreo na jednom kraju. "Ne, ne slaže se. Oni, takođe, to znaju." Varnice sunuše uvis iz dubine ognjišta. Lukasov pogled je bludeo negde po toj vreloj svetlosti. Ono što je zatim rekao u početku je izgledalo da nema veze sa prethodnim. "Trebalo bi da jednom proučiš hrišćansku teologiju. Ja jesam, jednom, kad sam bio mlađi. Puna je takvih besmislica, recimo, bog koji je beskonačno moćan, beskonačno milostiv, beskonačno dobar, sveznajući - ali ima jedno tajno mučilište i ima demonskog protivnika po imenu Lucifern, koga ne može, ili pak, ne želi da uništi. Uvek me je mučila misao da, ako ne može da uništi Luciferna, onda svakako ne može biti ni beskonačno moćan, a ako ne želi, onda nije beskonačno dobar." Lukas se nasmeši; pomalo mu je osmeh ličio na grimasu. "Razumevanje argumenata kakve imaju hrišćani, Kaine, bila bi dobra vežba za razumevanje argumenata koje upotrebljavaju vladari da bi opravdali što uskraćuju radnicima velemladost. Istina, Kaine, prava istina jeste da nas se boje, i da se boje tehnologije. Mi se isuviše brzo razmnožavamo, a tehnologija koja bi naš život učinila drukčijim prouzrokovala je Ognjene ratove, ista ona tehnologija koja je omogućila Doneru Almandaru da u vreme Velikog raskola kaže Vladajućem sudu neka se nosi do đavola.
     Eto, to je istina." Grmljavina još jedanput zareža iznad njih, i blesak sjajne, bele munje obasja dolinu svuda oko njih. "Ali vladari kažu jedni drugima - jer o velemladosti nikada ne razgovaraju s radnicima - da smo mi, zato što ne vladamo Svetlošću kao oni, manje obavezni etičkim obzirima koje oni imaju međusobno. Po tom pitanju, izgleda, najveća većina ih se složila. Međutim, ima jedna stvar o kojoj misle različito, i to je baš ono što se nema sumnje tiče i tebe. To pitanje oko kojeg su se podelili je sledeće: da li radnik može naučiti da vlada Svetlošću? Da bi odgovorili na to pitanje osnovali su Akademiju, da najbolju radničku decu podučavaju na isti način na koji se podučavaju deca vladara. Oni radnici koji nauče da vladaju Svetlošću, da je upiju u sebe i da i sami postanu Svetlost, postaće vladari i time steći večiti život." On sleže ramenima "Laži na laži i opet laži. Naravno, studentima na Akademiji se takve stvari ne pričaju. Kazati im da mogu i sami postati vladari, tako što će naučiti da vladaju Svetlošću, praktično je isto što i otkriti im da postoji velemladost. Vladari govore jedni drugima da će, ako se neko od nas pokaže dostojnim - time što će ovladati Svetlošću - oni tog radnika izdići da postane jedan od vladara."
     Retko se dešavalo, ali postajalo je sve češće što je Kain više odmicao u učenju: Lukas je davao odgovore na Kainova pitanja čak i pre nego što bi ih Kain postavio. "Ne zavaravaj se, Kaine, iako izgledamo veoma slično, mi i vladari različita smo bića. Kada se mi i oni parimo, nemamo dece. Poseduju urođenu moć da obuzdaju i vode Svetlost onako kako hoće. Da li neki radnik može da nauči da upravlja Svetlošću..." Za trenutak je zaćutao, kao da se nečega priseća. "Ne znam. Ali u odgovoru na tvoje pitanje, Kaine, sve što ti mogu reći jeste da je postojao jedan. Jedan, Kaine. Jedanput se u istoriji sveta dogodilo da neko ko nije pripadao T'Pauinom narodu postane vladar. A i taj neko, proklet bio, uopšte nije bio radnik, već jedan od onih varvara što žive iza Blistave pustinje." Lukas ljutito zabode štap u vatru. "Varvarin."
     "Mutant?"
     "Nego šta! Priča se da je vladar Logan u detinjstvu imao srebrne oči i kožu belu kao kreda. Genetski inženjer T'Pau injektirala je u njega virus preobraćaja zbog kojeg mu je koža potamnela i oči postale plave, kao kod većine pripadnika T'Pauinog naroda." Lukas ugleda Kainov izraz lica i pravilno ga protumači. "Potamneo u poređenju s drugima, momče. Većina radnika ima tamniju put od vladara, premda ih je malo ovako crno kao ja. Ali iza Blistave pustinje žive varvari čija je koža nalik na zamagljenu ledenu santu, a oči poput srebra."
     "Govoriš kao da pouzdano znaš." Ovo je bilo najbliže pitanju od svega što je Kain do tada izrekao. Kain je i te kako bio svestan da mu Lukas nikada nije postavljao pitanja o stvarima koje je Kain želeo da zadrži za sebe. "Ti nisi oduvek bio pevač."
     "Ne, nisam oduvek bio pevač", odvrati Lukas jednostavno.
     Iznenada Kaina obuze oštri privid nečega za šta je odnekud znao da je Blistava pustinja, sa treperavom avetinjskom svetlošću koja je lebdela nad njenom površinom. U Štitu, koji ga je zaklanjao od radijacije, teturao se po njoj umirući od žeđi, i bila je lepota, velika lepota...
     Došao je k sebi i ugledao Lukasa kako ga zabrinuto posmatra. "Tako je, momče, ja sam jednom putovao kroz Blistavu pustinju - ali ne sećam se da sam bio toliko žedan. Ili umoran..."
     Kain se strese i prikaza izblede. U ušima mu je zvonilo. "Lukase... kada si bio ratnik?"
     "Sve mi je teže i teže", reče Lukas u polušaljivom tonu, "da ti otkrivam nove stvari onim tempom kojim bih ja hteo. Bio sam ratnik, Kaine, pre mnogo godina. U gradu Erebionu počeo je ustanak protiv vladara. Mislim da znaš na čijoj sam se ja strani borio. Vladari nisu od onih koji bi prljali ruke boreći se protiv običnih ljudskih bića. Unajmili su druge ljude da obave taj posao i poslali ih protiv nas. Gotovo sve živo u Erebionu i najveći deo oblasti Semalija diglo se u tom ratu. Erebiona više nema, a Semalija se još uvek oporav..."
     "Lukase?"
     "...lja od gubitaka koje je pretrpela u tom ratu. Ni..."
     "Lukase."
     Lukas je sedeo i zurio u vatru. Podigao je jednu ruku i počeo da se igra uvojcima svoje brade. "Kaine..." Pošto je izgovorio Kainovo ime, ustao je. Kain je već pomislio da mu Lukas neće odgovoriti i poče se kajati što je uopšte postavio to pitanje. Na nekom nivou svoga bića, toliko dubokom da nije čak ni bio svestan da postoji, pomisao da bi Lukas mogao biti nezadovoljan njime bila je možda najužasnija mogućnost u Kainovom životu. Napokon je Lukas ustao, polako, i otkopčao pojas.
     Lukas uhvati Kainov prepadnuti pogled i poče da se smeje. "Ne boj se. Još nisam počeo da volim dečake, od kad sam poslednji put spavao sa Dženi." On izvuče pojas iz gajki na pantalonama i pruži ga Kainu. "Pogledaj kopču. Lako se skida; ako nekome padne na pamet da me opljačka, uzeće nju." Kain polako skide srebrnu kopču, diveći se lepoj izradi, i stavi je u stranu.
     "Okreni sad pojas. Vidiš tamnu mrlju, otprilike na sredini između početka i leđnog dela? Daj mi pojas." Lukas uze pojas od Kaina i palcem dodirnu mrlju. "Ovo je brava sa memorijom ušivena na površinu pojasa, ista kao i ona na mom šatoru i na Suncokretovim bisagama. Ako bilo ko sem mene dodirne tu mrlju, ništa se neće dogoditi. A ne možeš proseći pojas; iako potpuno liči na neštavljenu kožu, nije napravljen od nje." Lukas opet okrenu pojas svojim nežnim, a snažnim rukama muzičara, i učini na pojasu nešto što Kain nije mogao sasvim da vidi. Pojas se otvori duž jedne ivice, i iz njega Lukas izvuče maleni providni smotuljak.
     Pružio ga je Kainu uz šaljivu primedbu. "Nemoj da ga ispustiš u vatru."
     Bacajući poglede naizmenično na Lukasa i na paketić, Kain stade da istražuje njegov sadržaj. U njemu je bilo šest kuglica ispunjenih nekakvom plavom tečnošću koja je blistala i prelivala se u treperavoj svetlosti vatre, čista i tamnoplava, kao okean. Grlo mu se iznenada osušilo. On ponovo pogleda u Lukasa. "Ovo je velemladost, zar ne?"
     "Aha. Trebalo bi da uzmem jednu na sedam-osam godina." Lukas nije dalje objašnjavao.
     "Lukase, kako?"
     "Oh, pa naravno da ih nisam dobio od vladara." Lukas je pažljivo birao reči, kao što čovek bira put kroz polje ispunjeno kljusama za hvatanje medveda. "Kaine, ja se ne zovem Lukas. Ili se, bar, nisam tako zvao. Zvao sam se Artemis; star sam šezdeset i sedam godina; i bio sam vođa ustanka u Erebionu, kad se pobunio protiv vladara."
     Kain se zagleda u vatru. Tišina se oduži. Opet je zarežao grom, a grančice u ognju zapucketaše kao da se odazivaju, blistajući u narandžastom, vrelom umiranju. On skrenu pogled sa vatre i susrete se sa smeđim očima pevača, koje su ga posmatrale preko blistave vatre. Kain je samo čekao, pun poverenja i Lukas se blago nasmeši, kao da je Kain izgovorio nešto u čemu je on pronašao značenje; i onda mu ispripoveda.
     "Studirao sam na Akademiji osam i po godina, Kaine, ali kada su me oborili kao nedostojnog i poslali kući - još nisam imao pojma o velemladosti - već sam se bio upoznao s nekim divovima, koji su me iz vlastitih razloga, kada sam već bio daleko van domašaja vladara, još malo podučili. Ti, Kaine, ne znaš mnogo o divovima. Bar, za sada, ali moraš saznati; oni su važni. Pošto su onako lako izgubili bitku poslednji put kad su izazvali vladare, veruju da ih ne mogu pobediti u bici. Ali mislim da bi danas već mogli da izazovu vladare i da ih pobede. Ali oni neće, svi zajedno, jer svi zajedno postupaju držeći se saveta Skaalda, svoga vođe; a deci koja bi mogla da postanu Skaaldi utuvljuje se u glavu da nikad ni u snu ne požele da ratuju s vladarima, jer u poslednjem takvom ratu divovi su bili gotovo istrebljeni.
     Ali događa se da se neki div odvoji od svoga naroda, da dela samostalno. Dva takva diva" tiho dodade Lukas, "pomagala su Erebion kad se digao na ustanak. Da nam oni nisu pomagali, mi po svoj prilici ne bismo ni ratovali protiv vladara, niti bismo se održali onoliko dugo. Jedan od tih divova bio je inženjer po imenu Rijabel. Kod divova reč genije je pogrdna; u stvari, i samo ime T'Pau je jedna od njihovih psovki. Divovi su čisti geniji, ali ako nekoga od njih podsetiš na to, koštaće te života. Njih su stvorili genetski inženjeri pre prvog Ognjenog rata, i to u izvesnom smislu rđavo. Iako su snažni, suviše su visoki za silu Zemljine teže; suviše visoki i teški. Život im je mučan i uglavnom umiru od jedne degenerativne koštane bolesti, što nije laka smrt. Nauka genetskog inženjeringa kod njih je zabranjena; a takvi kao Rijabel, koji se njome bavio i bio otkriven, budu pogubljeni ili proterani. Rijabelov prestup mora da nije bio veliki, ili je podmitio sudije; nisu ga pogubili, što je veoma neobično kada je u pitanju div koji je uhvaćen u poigravanju sa veštinama genetskog inženjeringa.
     Rijabel nije genetski inženjer takvog kalibra kao T'Pau Almandar, nije stvarao nove vrste - ali je znao kako da napravi jednu vrstu velemladosti koja je delovala i na ljude i na divove. Velemladost je, Kaine, ono što se zove virus preobražaja. To nije prava droga, zasnovana na hemiji, već u stvari bolest koja slučajno ima blagotvorne posledice. Suprotno od preobražajne groznice, da tako kažem, Rijabel i njegov pomoćnik, Kenoir, iz razloga određene ideologije divova u koju ne bih večeras zalazio, dali su nam velemladost i oružja, kao što su puške i minobacači."
     Reči puške i minobacači Kainu nisu značile ništa. "Lukase, zašto ste ratovali protiv vladara?"
     "Pa, mi im u stvari nismo ni objavili rat", odgovori Lukas, pomalo u šali. "Objavili su ga oni nama. Ali kad je već moralo da se bori, borili smo se. I te kako smo se borili." U očima mu je, kad su se susrele sa Kainovim, još svetlucala vatra. "Hteli smo da živimo večito."

     4.
     Vreme je proticalo. Kainu, uhvaćenom u bezizlaz događaja što su se nizali jedan za drugim, tako mladom da mu je svaki dan izgledao kao večnost, činilo se da mu je život isti kakav je oduvek bio. Lukas je jednostavno postojao; Kain će zauvek sedeti pred Kepardovom krčmom. Retko je mislio na oca, a nikada na kuću koja je ostala u brdima. Nije razmišljao o svom životu; uprkos urođenom cinizmu, nikada mu nije palo na pamet da se zapita zašto se Lukas toliko trudi oko njega. Sa nevinošću svojstvenom mladosti primao je svet onakvim kakav mu se činio, i nije postavljao pitanja. Nije znao da je srećan, i porekao bi to bez trunke razmišljanja, samo da mu je neko to rekao.
     Lukas ga je podučavao. Učio je s njim istoriju i donekle prirodne nauke, i ono malo matematike koliko je i sam Lukas znao. Naučio je Kaina da peva, naučio ga da svira gitaru sa onoliko veštine koliko je uspeo da pronađe u Kainu. Kain je voleo gitaru, ali nije bio obdaren smislom za instrument.
     Ako i nije dostigao u nekim stvarima svoga učitelja, Kain ga je u drugima pretekao. Naučio je da smiren do kraja čuje misli koje mu je Lukas slao; prevazišavši i to, naučio je da čuje i sve one misli koje Lukas namerno nije skrivao od njega. Sa koncentracijom rasla je u njemu i moć, sve dok nije mogao, gotovo bez napora, da uhvati površne misli gotovo svake osobe koju bi sreo. Neki ljudi su držali svoje misli čvrsto, tako čvrsto da Kain nije mogao, bez znatnog napora, čak ni da oseti da iza njihovih očiju nečega ima. Na svoje iznenađenje - i olakšanje - otkrio je da je njegova majka jedna od tih, iako nijedna od njegovih sestara nije bila takva.
     Naučio je i druge veštine: da diše kako treba, da upravlja brzinom kojom njegovo telo uzima kiseonik i kojom ga sagoreva; kako da uspori svoje telesne funkcije i otkucaje srca radi meditacije; i kako da ubrza samog sebe, da natera kiseonik i adrenalin da zajedno i skladno navru i proizvedu eksploziju snage i nestvarne, munjevite brzine koja ga je zaprepašćivala. Naučio je stvari koje su u ranijim dobima ljudi nazivali magijom: kako da natera kockice da padnu onako kako on hoće; da vidi drugu stranu karte za igranje ne okrenuvši je; da iz tame izazove svetlost koja je bila dovoljno jaka za čitanje. Poštujući Lukasovo naređenje, nije te veštine upotrebljavao kad Lukas nije bio prisutan, niti bez njegove kontrole. Lukas ga je naterao da mu obeća da neće; a Kain nije mogao da prekrši obećanje.
     Kainovo poznavanje - predmeta kome je Lukas davao prvorazredni značaj - bilo je možda najslabije naučeno od svega čemu je Lukas nastojao da ga nauči, i svakakko ono o čemu je Kain najmanje brinuo. Ipak, otkrio je da nije u stanju da prekrši svoje obećanje dato Lukasu, iako ga je dao bez ikakve namere da ga održi.
     To ga je uznemiravalo.
     Učio je i učio, dok je vreme proticalo mimo njega, reka oko kamena koji je bio Kain.

     Dve značajne stvari dogodile su se kad mu je bilo deset godina: Hoganov brat, Tomas, jedini knjigovođa u Istmarču doživeo je moždani udar; i Kaina su odveli na zapad, prvi put u životu izvan oblasti Istmarča, da vidi grad Telindel.
     Tomas je imao moždani udar u rano proleće, jedno od najhladnijih prolećnih četvrti koje se pamte; 21. u proleće bila je Ne-dela, i on je otišao u crkvu zajedno sa Elenom i Hoganom i njihovom decom, kao što je uvek činio, iako je ovog puta gadno drhtao od zime. Kada se služba završila Tomas se oteturao kući, koja je bila u blizini. Iako nije imao prezimena, kao jedini knjigovođa u selu bio je, ako baš ne bogat, sigurno najbliži po bogatstvu najvećem seoskom bogatašu, koji takođe nije imao prezimena. Videlo mu se to i po kući - bila je blizu seoskog centra.
     Kain sačeka dok se Hogan nije udaljio da ga ne čuje, i onda se obrati majci na putu kući. "Mama?"
     Elena spusti pogled na njega. "Da?" Dah joj se smrzavao u ledenom vazduhu.
     "Tomas će noćas imati moždani udar."
     Nije zastala; nije čak ni usporila korak. Kaina nije iznenadilo što vidi da mu je poverovala. "Kada?"
     "Ne znam, mama. U zoru. Trebalo bi da ga neko poseti sutra ujutro. Biće mu potrebna pomoć."
     "Dobro." Još malo su hodali ćutke. "Hvala ti, što si mi kazao."
     "Molim." Bilo je trenutaka - doduše, retkih - kada je Kain gotovo voleo svoju majku. Ako ništa drugo, bar nije bila ni blizu toliko glupa kao drugi odrasli koje je poznavao.
     Prošlo je već skoro šest nedelja, kada se Kain vratio kući sa večere s Lukasom i zatekao Hogana i Tomasa za stolom u prednjoj sobi. Elena ih je poslužila vinom, i svi su delovali razdragano. Tomas je dobro izgledao, iako mu je leva strana lica još pomalo visila. Kain im klimnu, spusti na sto kovani novac za majku, i pridruži se u spavaćoj sobi sestrama da rade zadatke učiteljice Sendel. Dopadali su mu se ti zadaci, i pazio je da ih ne uradi baš isuviše dobro. Još bi, s vremena na vreme, iz njih naučio ponešto korisno.
     Pored toga, prezrivi pogled koji bi mu učiteljica Sendel dobacila ako se usudi da digne ruku bilo je nešto što je sebi odlično mogao da predstavi, te se trudio da ne misli o tome.
     Te noći ga je majka pozvala da ostavi zadatke i dođe da sedne sa odraslima. Nisu mu ponudili vino. Dženi bi me, pomisli on, bar zapitala da li hoću nešto da popijem.
     "Kaine", obrati mu se majka, "razgovarala sam sa Tomasom. Još se ne oseća najbolje posle onog udara, i potreban mu je neki dečak da mu pomaže u poslu; da mu donosi knjige, da ih nosi od mesta do mesta kada obilazi klijente, čisti kancelariju, pomaže mu da se obuče kad treba lepo da se dotera, i slično. Ponudio je pet estara dnevno, što je nešto više od tvoje redovne zarade, i spreman je da povisi na šest estara, ako bude zadovoljan tobom; i nema desetka koji plaćaš Semu Kepardu." Izgledala je tako veselo zbog svega toga, da je Kain nije video takvu već više od jedne četvrti. "Ne vidim nikakvog razloga da ne počneš već sutra."
     "Razloga", polako ponovi Kain. On odjednom podiže pogled i nasmeši se na sve njih. "Ne."
     Majka je izgledala kao da ne veruje svojim ušima. "Šta?"
     "Razlog je", učtivo, objasni Kain, "što neću taj posao."
     Majka je sedela i ćutke savladavala svoj gnev. Hogan je naglo pocrveneo, ali zato što je bio zbunjen, a Tomas je samo sedeo i gledao u njega. "Ti ćeš", najzad progovori Elena, "raditi ono što ti se kaže."
     Kain je mirno sedeo, grizući usne, razmišljajući. Najzad podiže pogled na razjarenu majku. "A ako neću?" Čak nije ni podigao glas. Sestre su buljile iz spavaće sobe u njega. "Hoćeš li me udariti? Izbaciti me iz kuće? Kod Keparda mogu da unajmim slamaricu isto ovako dobru kakvu sad imam, za samo jedan estar dnevno. Mogu imati dva obroka, svaki za po jedan estar, i čak kad i Sem Kepard uzme svoj deo, još će mi nešto preostati što sada ne dobijam."
     Elena skoči na noge, vrišteći. "Napolje, kada je tako! Napolje, ti malo, crnooko kopile!" Hogan se postavi između nje i Kaina sprečavajući je da obiđe sto do mesta na kome je sedeo Kain i posmatrao kako mu se majka rve sa debeljkom.
     "Mama" Kain sačeka, pa opet poče, pošto se ona umirila, još sva zajapurena od gneva, ali dovoljno pribrana da ga sasluša. "Mama?"
     "Ne zovi me tako." Bila je sva zadihana. "Da me više nikada nisi nazvao tim imenom."
     Kain je još trenutak sedeo veoma mirno. Kada je opet progovorio, bilo je to s onom ogronom, jednostavnom hladnoćom deteta kome u stvari nije više stalo, koje se izvežbalo da ga više ništa ne pogađa. "U redu, gospođo Elena, čime ćeš plaćati školovanje? Staje te dva i po estara dnevno kad šalješ Sivu i Baru u školu, tri kad se jedna od njih razboli i ne ode. Nemaš toliko. Odakle ćeš dobiti? Hoće li ti Hogan dati?"
     Reči su pogodile cilj. Elena je znala, i ne pogledavši u Hogana, da mu je postalo nelagodno što se tako nešto uopšte i spomenulo. Kain, međutim, nastavi. "Dakle, to neće biti Hogan. Učiteljica Sendel mi je dozvolila da radim zadatke zajedno s njima, iako ti nisi mogla da plaćaš i moje školovanje. Kad ne budeš više mogla da plaćaš ni za jednu od njih, misliš li da će ih ona pustiti da se školuje besplatno?" Još ije bilo odgovora. Kain opet klimnu. "Dakle, plemenitost učiteljice Sendel neće ići tako daleko da iškoluje devojčice." Malo je spustio glas, tako da ga sestre ne mogu čuti. "Tata mi je pre smrti rekao da se brinem o devojčicama. Da nije to rekao otišao bih pre godinu dana." Ukočeno je gledao svoju majku, a kada je opet progovorio glas mu je bio ispunjen prezirom kakav nijedan čovek ne bi mogao da pokaže. "Valjda ne misliš da volim da budem tu?"
     Pre nego što je Kainova majka uspela da odgovori, Tomas se umeša, pomalo nerazgovetno. "Stanite, svi". Glas mu je zvučao sumorno i čak pomalo iznenađeno. "Kaine, pođi sa mnom u šetnju. Hoćeš li?"
     Kain baci pogled na majku, a zatim na Tomasa. "Svakako."
     Tomas klimnu i pruži ruku da uzme štap. "A ti Elena, hoću da se smiriš u mom odsustvu. Sedi i razmisli malo, i upitaj se da nije ovaj dečak rekao nešto što ti već znaš, a?" Zatim se okrenu Kainu, s mukom se podigavši. "Hajdemo."

     Bio je šezdeseti dan proleća, treći dan radne nedelje. U Istmarču je bilo tiho u tako pozno veče; tek po koja konjska zaprega i još ređi prolaznik. Tomas se teško oslanjao na štap dok su silazili niz Trgovačku ulicu. Kain mu nije ponudio pomoć; Tomas je bio krupan čovek, i Kain nije bio siguran da bi mu njegova pomoć bila od koristi. Tomas je bio uznemiren; Kain je to mogao da oseti, i sa nešto malo napora, možda bi i saznao uzrok tog nemira. Ipak, nije se trudio, već je samo išao niz ulicu zajedno sa starcem. Na ulici je bilo leda, ali ne i snega, i premda je bilo hladno, nije duvao nikakav vetar vredan pomena. Sve u svemu, ta noć i nije bila tako loša, u poređenju sa vremenom poslednjih nekoliko nedelja.
     Tomas napokon progovori. "Što si se uzjogunio, Kaine? Je li to možda zato što ne želiš da radiš za mene? Možda grešim, ali oduvek sam mislio da se nas dvojica sasvim dobro slažemo."
     Kainova usta se razvukoše u nemi osmeh. "Biću ti šegrt, ako hoćeš. I to ću raditi za, pa, četiri estara dnevno - dopadalo ti se kako radim ili ne."
     Tomas uzdahnu. "Kaine, znaš da tako ne mogu. Moji klijenti su uglavnom iz trgovačke i zemljoposedničke klase. Ponosan svet, koji veoma drži do svoje klase. Ako uzmem za šegrta dečaka koji im je još koliko pre nedelju dana čistio cipele, prestaće da traže moje usluge. U ovom gradiću ima još ljudi koji znaju matematiku koliko je potrebno da se vode poslovne knjige; a ja ne smem da naljutim svoje klijente."
     "Dobro", odvrati Kain ravnodušno.
     Tomas malo počeka, sve dok nije postalo jasno da je to sav odgovor. "Dobro, znači da potražim na drugom mestu, a?" Kain ne odgovori, i Tomas uzdahnu. "Kaine, zašto nećeš da radiš kod mene?"
     Kain ga ni ne pogleda. "To bi značilo samo jedan do dva estara dnevno više za moju majku, a toliko joj nije potrebno. Devojčice neće moći da pređu u bolju školu, jer takve nema. Verovatno će moći da dobiju nove haljinice tri puta godišnje, umesto dvaput." On sleže ramenima. "Nije mi stalo. Već imaju lepe haljine. Prema tome, mojim sestrama neće biti bolje ako počnem da radim kod tebe, nikome to neće biti od koristi izuzev mojoj majci. Njoj se baš ne dopada Sem Kepard, a Lukasa ne može da vidi očima. Ona neće to da prizna, ali to je bar delimično razlog što se zalaže za ideju da pređem da radim kod tebe, jer će oni biti pogođeni kad mene ne bude: Kepard zato što više neće dobijati nešto malo novca, Lukas zato što me voli." Kain pogleda ponovo Tomasa. "Sem toga", dodade on ne menjajući ton, "ne volim tvog brata, i ako on misli da je to dobra ideja, najverovatnije da nije."
     Na Kainovo iznenađenje, Tomasa njegova primedba samo nasmeja. Smeh mu je zvučao čudno, verovatno zbog pretrpljenog udara. "Ne, moj brat nije baš prijatan čovek", složi se on, "i znam da ga ne voliš." Poćutao je, nastavljajući da korača. "Ipak, on nije baš toliko rđav, dečače, a Elena je od njega dobila posao kome je bila veoma malo vična, bar u ono vreme kad joj ga je dao. Tvoja je majka u tridesetim godinama, Kaine, i izgleda još starija; i ima dve male devojčice i sina koji još nije dorastao poslu za odraslog muškarca. Ona se neće ponovo udati, Kaine, i moj brat, onako prost, debeo i nesiguran u sebe, površan i bez duha, još je dobar. Hoću da kažem, dobra prilika za sirotu Elenu, i bolja nego što je mogla da joj zapadne." On uzdahnu kao da ga je nešto zabolelo, ali ne uspori korak. "Kad bi samo znao svoju majku iz devojačkih dana. To je vredelo videti - ambiciozna, to je prava reč, za onako siromašnu porodicu iz kakve je bila. I dobro joj je išlo sve dok ti otac nije poginuo i Miša..." Tomas prekide rečenicu i odmah nastavi, nešto sporije. "Mislim da sada već zna da neće imati bolju sudbinu od svoje majke, ali čvrsto je rešila da devojčicama pruži bolju priliku."
     Kain ćutke klimnu.
     "A što se tebe tiče... Kaine, ne mogu te uzeti za šegrta. Bankrotiraću. Ali mogu te naučiti onome što znam, kao da si mi šegrt. Jednoga dana ćeš moći da zarađuješ za život na taj način, knjigovodstvom."
     Tomas ugleda sumnjičavi izraz na Kainovom licu i nasmeši se. "Oh, naravno ne ovde, tu nemaš izgleda. Previše je onih koji će se sećati dečaka sa pločnika, koji im je čistio cipele za pola estara. Ali u - dobro, ne u Telindelu, isuviše je blizu - već u Serloku, udaljeniji je i veći, ili još bolje, u Murstinu ili Elajtaunu, gde neće biti nikoga ko te zna iz detinjstva - eto, tamo bi uspeo, Kaine. I to dobro. Tako, ujašeš jednog dana u grad na dobrom konju, sa novčanikom punim zvezda, uzmeš u najam jednu kancelariju i obesiš firmu na vratima. U početku nećeš imati mnogo posla, ali ako istraješ i naplaćuješ manje nego druge knjigovođe i za nijansu bolje radiš od njih, i laskaš svojim klijentima kako su te iznenadili svojim izvanrednim smislom za posao..."
     Kain se poče smejati.
     Tomas zastade u pola rečenice. "Jesam li kazao nešto smešno?"
     "Poznaješ li Lukasa?"
     "Tvog prijatelja pevača? Pa, dva-tri puta sam mu platio piće - oh Izvanredan smisao za posao." Tomas klimnu. "Možda sam zaista nesvesno ponovio njegove reči. Svetlost mi je sinula na govor, zaista sam ga čuo da tako kaže. Ako baš hoćeš, možeš da se ugledaš na njega - na stranu to što je neodgovoran, taj pevač je oštrouman čovek. Dakle, kao što rekoh, Kaine, uradiš te stvari, polako stekneš klijentelu, i doći će dan kad se u gradu više niko neće sećati da se nisi rodio u trgovačkoj klasi. Pre nego što zađeš u godine skupiće se već dosta novaca, ako budeš mudro štedeo, da možeš polako početi da čežnjivo pričaš o svom rodnom gradu, Istmarču: prodaj firmu, spakuj ženu i decu, i kreni na zapad. Pređi poveće parče Putnikovog druma, izaberi neki gradić koji obećava - ne znam im ni imena, nikad nisam išao dalje od Murstina - no, izaberi neki takav gradić, ujaši u njega s porodicom, svi obučeni najlepše i sa najboljim konjem i kočijama koje možeš da kupiš, ispričaj svima ozbiljna lica da ste zemljoposednici iz Istmarča. Morali ste da se odselite zbog razmirica sa vašim gospodarem - ljudi su uvek spremni da misle najgore o tebi, dok svoju malu, prljavu maštu budu upotrebljavali da pronađu zašto ste bili proterani, neće se pitati da li si ti zaista ono što kažeš da jesi. Baci svoj novac na sto pred gradskog gospodara i sa nepopustljivom ljubaznošću traži da ti neko proda parče zemlje." Tomas se nasmeši pomalo drhtavim smeškom. "I oni će to uraditi, i gle, evo te, od uličnog čistača cipela do zemljoposednika, sve za jedan jedini ljudski vek. Toga je već bilo. Da sam se ja ženio i imao decu, i sam bih to uradio. Ali pre nego što to učiniš, Kaine, potreban ti je zanat. Onda, hoćeš li pristati da radiš kod mene?"
     Kain je gutao svaku reč. "Svakako."
     Taj jednostavni odgovor kao da prepade Tomasa; on zaviri Kainu u oči, za trenutak iznenađen. "Pa," primeti on poćutavši malo, "izgleda da sam još sposoban da ponekog nagovorim."
     "Mene nisu nagovorio."
     "Šta? Šta to znači?"
     "Najzad si me", mirno odvrati Kain, "zamolio."

     Jedne večeri, pred početak leta, Kain se pojavi u Lukasovom šatoru, okrvavljen i pretučen, no ipak hodajući bez ičije pomoći. Lukas ga primi takvog bez reči, opra mu lice od krvi i previ mu ruku, pa je zatim obesi u zavoj oko vrata; rame mu je bilo iščašeno. Nije pitao Kaina šta se dogodilo, a Kain nije hteo sam da mu kaže.
     Lukas ga otprati do kuće, noseći u ruci svetlosni nož sa upaljenom oštricom koja je sijala čitav metar u dužini. Oni koji su se zatekli na ulici, kad su prolazili Kain i Lukas, sklanjali su im se s puta.
     Zaustavili su se ispred stepeništa na ulazu. "Kaine?"
     "Neću da ti kažem ko je to uradio, Lukase. Prebićeš ih."
     "Nego?"
     "Hoću to ja da uradim."
     U odsjaju prilagodljivog zraka na Lukasovom tamnom licu ukazaše se, iznenada, blistavi zubi, i brzo nestadoše. "To već mogu da razumem. Kaži majci da ćeš sa mnom na izlet u Telindel. Bićemo odsutni tri, možda i četiri nedelje. Ja ću reći gospo'n Tomasu. Mislim da se neće mnogo ljutiti. Kad se budeš vratio znaćeš više o prljavoj borbi nego ma ko u ovom glupom, prokletom selu."
     "Dobro." Kain postoja još jedan trenutak. "Hvala ti, Lukase."
     "Nema na čemu." Lukas isključi svoj svetlosni nož i okači ga o pojas. "Onda, laku noć."
     Prvi put od kad je Lukas upoznao Kaina, Kain ga je zagrlio, čvrsto i kratko. Kain je imao utisak da ga je iznenadio. "Hvala ti što si mi prijatelj." Zatim potrča uz stepenice ne sačekavši odgovor.
     Ostavši da stoji sam samcit u mraku, Lukas se opet nasmeši, mnogo nežnije nego što je to obično činio. "Nema na čemu, dečače. Sama Svetlost zna, nema na čemu."

     Kainu se činilo, godinama kasnije, da je Telindel svakako morao učiniti na njega izvestan utisak. Bio je to prvi grad koji je video u životu, sa četiri puta više stanovnika samo u gradu nego što ih je bilo u čitavoj oblasti Istmarča. Ipak, iako se jasno sećao putovanja, i tamo i natrag, Telindel mu je ostao u pameti samo kao zbrkana i razlivena slika, zapamćeni utisak o zbunjujućoj veličini i brojnosti. Preko sveg sećanja koje je ostalo o Telindelu nametnule su se slike grada za vreme Rata. Tu mu je bio prvi Glavni štab, pre nego što je izgradio Komandni centar u Pećinama, i uspomene na veliki grad svele su se tih godina na gradić - i to maleni - koji je bio srušen i obnovljen takoreći preko noći.
     Veoma jasno se sećao svojih prvih utisaka o Pećinama; Lukasa koji, samo pomislivši, stvara avetinjsku svetlost koja ih svuda prati i zalazi zajedno s njima pravo ispod površine Zemlje, u ogromne, odzvanjajuće prostore. Pećine su ga oduševile mnogo više od ma čega drugog u Telindelu, toliko da je tokom svog boravka u njemu, sa svim gradskim čudesima pred očima, s teškom mukom sprečavao da mu se prizori i mirisi iz Pećina ne pojave pred očima i potisnu stvarnost.
     Jedne noći podigli su šator na ivici Putnikovog druma, odmah pored rascvetalog polja. Miris cveća u oštrom noćnom vazduhu bio je prosto neverovatan, i Kain je proveo budan najveći deo noći, i čudne su mu slike promicale kroz um kad god bi zadremao: tri žene, i bledozlatna svetlost, i svetlost je postala krug...
     Prsten.
     Sledećeg jutra ušli su u Telindel i Kain je zaboravio na snove koji su ga cele noći mučili. Proveli su dva dana u Telindelu, tumarajući po gradu dok je Lukas obavljao kupovinu, posmatrajući kako se Telindel doteruje za Letnje igre, a zatim krenuše natrag u Istmarč. Celim putem do kuće snovi više nisu mučili Kaina. Svakog jutra i večeri provodili su po jedan sat vežbajući nekoliko različitih borilačkih veština. Nije bilo noći koje su proveli na putu a da Kain nije iscrpljen odlazio u postelju.
     Naučio je kako valja rukovati nožem, kao i prilagodljivim laserom koji je nosio Lukas. Lukas je u Telindelu kupio dva mača i složeni luk, i vežbali su i sa tim oružjem, baš kao da je Kain bio jedno od one privilogovane Malahorove dece, a ne obično kmetovsko čeljade iz brda oko Istmarča.
     Kain je već znao kako će brzinu i snagu povećati pomoću meditacije u jednom jedinom usklađenom naletu. Sada ga je Lukas učio da to radi u svakoj prilici: na prepad, probuđen napadom iz sna, ili dok se ozbiljno bavi nekim drugim poslom.
     Proveli su na putu nepunih pet nedelja. Kada su se vratili u Istmarč Kain je saznao da je za to vreme u selu boravio jedan vladar, koji je testirao decu za Akademiju. Izuzev Kainove majke, u Istmarču sigurno nije bilo nikoga ko bi nešto posumnjao; čak je i Elena samo podozrevala; nije bila sigurna.
     Kain nije ništa slutio. Živeo je u Lukasovom svetu, a u Lukasovom svetu nije postojala podudarnost događaja.
     Nije mu ni padalo na pamet da pita Lukasa da li je on znao da vladar treba da dođe. Čudio se samo otkud je Lukas, ali nije ga čak ni to zapitao. Kad Lukas bude hteo da on to sazna, sam će mu kazati.
     Umesto da se time bavi, ušao je u trag trojici dečaka, od kojih je svaki bio nekoliko godina stariji od njega, i prebio ih tako da su za dlaku ostali živi.
     Prvi put u životu, Kain je spoznao pobedu.
     Bila je veoma slatka.

     Vreme je proticalo...
     Kain je bio malo iznenađen kada je otkrio da mu se dopada da vodi knjigovodstvo sa Tomasom, i da još više uživa kad povremeno zađu u višu matematiku, trigonometriju i kalkulus - ono što je Tomas nazivao 'brojevima za zabavu', jer su bili potpuno beskorisni za knjigovodstvo. U prisustvu Tomasovih klijenta nije nikada zabeležio ni crticu u neku od knjiga, ali kad bi oni otišli, radio je koliko god bi mu Tomas dozvoljavao. Vremenom je to postalo najveći deo Tomasovog posla. Ponekad bi klijenti zapazili Kainov krupni, malo neuredni rukopis pored Tomasovih urednijih zabeležaka i pitali ga šta je to. Tomas je pustio glas da ima artritis u rukama i da mu Kain povremeno piše brojeve po diktatu; zemljoposednici i trgovci koji nisu znali dovoljno matematike da vode vlastite knjige lako su poverovali da je ne zna ni nekadašnji čistač cipela.
     Kain je proveo nešto više od pet godina čisteći cipele; sada je već četiri godine bio Tomasov pomagač, i te godine su bile, kad se jednom navikao na Tomasove zahteve, četiri najlepše godine u Kainovom životu. Tomasu je Kain sve manje i manje bio potreban u kancelariji, jer se polako oporavljao od moždanog udara, i dokle god je Kain obavljao ono što mu je Tomas stavljao u dužnost tokom prepodneva, i bio prisutan kada su posle ručka klijenti dolazili kod Tomasa, Tomas se uglavnom nije brinuo kako će i gde Kain provesti popodneva i večeri. I zato, iako je Kain sada provodio manje vremena kod Keparda, to je vreme bilo bolje iskorišćeno; imao je više vremena da uči pesme koje je pevao Lukas i više vremena da se prosto opusti, pijucka pivo i sluša šta razgovaraju gosti u krčmi. Sem Kepard nije u početku bio baš uljudan prema Kainu; Kain je koštao Keparda možda i čitavih tri estara dnevno zato što nije više sedeo na stepenicama pred ulazom i čekao da naiđu zemljoposednici i trgovci da im se očiste cipele. Pored novca koji je Kepard dobijao ubirući svoj desetak, ti isti ljudi bi često zatim navratili u Kepardovu krčmu, čak i ako to nisu prvobitno nameravali, i tu bi potrošili znatno više od onih pola estara koje bi im Kain naplatio.
     Ali kako su godišnja doba prolazila i pretvarala se u godine, Kepard je polako zaboravio svoju ljutnju, i opet prestao da naplaćuje Kainu led.
     Kain se zaljubio u Dženi, konobaricu, bar nešto malo. Znao je da se Lukas najčešće sastaje sa njom, i gotovo se nadao da će njihova veza postati stalna i da će se venčati. Ona je bila lepuškasta plavokosa devojka, iako nije bila baš najlepša žena koju je Kain video u životu. I nije se ni negovala da izgleda što bolje, onako kao neke žene u gradu. Kain je gotovo nikada nije video našminkanu. Nije mu to smetalo; u sebi je mislio da je lepotica. Izuzev Lukasa, koji se tu nije ubrajao, ona je bila jedino odraslo stvorenje koje nikada nije postupalo sa njim kao sa detetom.

     Kain je sedeo u uglu sa Lukasom, pijući svoje pivo. Bio je večeras nekako čudno raspoložen, kao i Lukas. Bili su toliko bliski, Kain Lukasu i Lukas Kainu, da Kain ponekad nije znao da li je on taj koji je Lukasa oneraspoložio, ili je Lukas to učinio njemu, Kain nije bio siguran šta Lukasa muči; znao je svoju muku i dobro je znao da joj nema leka.
     Kain je došao u krčmu kasno po podne, ostao samo malo, a onda otišao da isprati sestre od škole do kuće. Kada se vratio da večera, zatekao je Lukasa kako sedi na tremu ispred krčme smrknuta lica.
     Kain nije progovorio sa Lukasom, samo je stajao i čekao sve dok Lukas nije ustao i dok nisu ušli u krčmu da večeraju. Dženi ih je posluživala izuzetno tiho. Kain je jasno osećao da je, baš kao on i Lukas, Dženi takođe zbog nečega nesrećna. U trenutku je pomislio da, kad je već tako krenulo, on verovatno te večeri ne bi trebalo ni da ide kući; i njegova majka će sigurno zbog nečega biti ljuta. Bio je to jedan od onih dana; čak je i Tomas, obično najljubazniji čovek na svetu, bio izuzetno i bolesno razdražljiv celo prepodne i popodne.
     U sumrak je izašao, baš na vreme da posmatra kako trgovac Haime Luzende zatvara radnju i prati svoju kćerku Rizu kući. Riza je išla u školu kod učiteljice Sendel, kao i Kainove sestre; tamo ju je Kain prvi put i video. Prvi sat posle završetka predavanja provodila je radeći u očevoj staklarskoj radnji. Tek što je Kain izašao da udahne noćni vazduh Lukas je pošao za njim, noseći gitaru obešenu o rame. Lukas je video od čega Kain ne može da odvoji pogled, ali nije ništa rekao, čak nije ni pokušao da Kaina posavetuje i kaže mu da nema nikakvih izgleda kod te devojke. Godinama kasnije Kain je shvatio da se Lukas uzdržao od primedbi ne zato što ga je iznenada spopao napad učtivosti, već što, prosto, nije bio od onih ljudi koji će uzalud trošiti reči objašnjavajući Kainu nešto što je bio siguran da ovaj već zna.
     "Hodi, momče", obrati mu se Lukas, nežnije nego što je to obično činio. Razbarušio je, pomalo nespretno Kainovu kosu. "Hodi, idemo unutra, da ti pokažem kako sam te pre neko veče varao na kocki."
     Kain zavrte glavom. "Mislim da nisi, Lukase." Posmatrao je čoveka i devojčicu kako se udaljuju niz sve mračniju ulicu. Šaka gospodina Luzenda obuhvatila je nož koji mu je visio o pojasu. Bio je svestan Kainove pažnje, i nije mu prijala.
     "Jesi li onda za jednu moju pesmicu?"
     Kain se osvrnu i pogleda ga, odjednom svestan da prijatelj pokušava da ga razveseli, iako je i sam neraspoložen. "Jesam," saglasi se posle male pauze, pomalo grubo. "To bih voleo." Vratio se za Lukasom u krčmu i opet su seli za svoj sto. Dženi je u prolazu pokupila njihove prazne čaše i bez reči donela sledeću turu. Lukas je nije ni pogledao, i Dženi mu iza leđa napravi rogove. Kain se s mukom uzdrža da ne prsne u smeh.
     Ovlaš započevši laku melodiju koju Kain nije prepoznao, Lukas uze da peva raskalašnu pesmicu o avanturama trgovca iz Serloka, započevši trgovčevim nedoličnim rođenjem koje je postajalo sve više nedolično što je on duže pevao. Ni jedan jedini stih ne bi smeo da se otpeva u pristojnom društvu. Kain je video kad je Dženi pocrvenela i oseti da je i sam buknuo od stida. Lukas se nasmeši i završi pesmu posle još jedne strofe, a onda šapnu Kainu dok je trajao aplauz: "A još sam i preskočio sve one masne delove, kad se Džoko zaljubio u mazgu."
     Dženi opet prođe i zameni Lukasovu praznu čašu punom. Bacila je pogled i na Kainovu gotovo praznu čašu, ali ovaj odrečno zavrte glavom.
     "Lukase?"
     Lukas pogleda Kaina preko ivice svoje krigle i spusti je na sto, obrisavši penu sa brkova. "Ah... od pevanja čovek ožedni. Šta si hteo?"
     Kain obori pogled na sto, staro, izbrazdano drvo. "Hajde da mi otpevaš Dijamant."
     Lukasov izraz lica se ne promeni. "Dečko, radije ne bih."
     Kain podiže pogled k njemu. "Molim te?"
     Lukas je nepomično gledao u Kaina, sa čudnim izrazom na licu koji Kain nije umeo da protumači. Najzad reče, bez imalo uzbuđenja. "Kako želiš." Spustio je pogled na gitaru kao da je tek sada shvatio da mu visi oko vrata i zabavio se neko vreme štimujući instrument, iako je već bio naštimovan. Najzad podiže pogled i dreknu: "Utišajte se malo, da mogu da radim!" Ne sačekavši da nastupi tišina koju je tražio, odmah započe:

     Najzelenija što videh
     Polja sve bleđa bivaju,
     Pevačev glas je sve tiši
     U neostvarenom snivanju.

     Glasovi gostiju u krčmi utišaše se kao što se voda upije u sasušeno tlo, i nastupi mrtva tišina, dok je Lukas pevao.

     Zlaćan svetlost se gasi
     Tama je dan obvila,
     Pevačev glas je umuk'o,
     Al' haftist još uvek svira.

     O, hoćeš li da igraš?
     O, hoćeš li pevati moći?
     Nikada nećeš znati
     Šta jutro sobom nosi.

     Svirač u harfu svira,
     zvukom te čistim kadi,
     Nikada nećeš znati
     Šta će igrač da uradi.

     Sveće trepere, a pevač
     je slep,
     I drugi šalje pogled
     svojoj dragoj,
     A ti što vidiš, možeš li
     reć'
     Ko je igrač u igri toj?

     Nastupa jutro i odnosi te,
     Nema te, al'moja
     muzika odzvanja,
     Diže se izbledelo zlato
     O, hoćeš li poznati
     Dijamant dana?

     Svirao sam ti,
     Al' davno to beše.
     Zar da sviram dalje
     Tek radi pesme.

     Lukas skide ruke sa žica brzo da su se svi trgli, kao da mu dodir gitare pričinjava bol.
     Neko u drugom kraju krčme poče da aplaudira, ne baš samouvereno, i brzo prestade. Tišina se prosto mogla opipati. Lukas se teturajući uspravi na noge i obesi gitaru o rame. "Suviše sam popio", reče on hrapavim glasom, "Vidimo se ujutro, dečko. Treba smesta da kreneš kući, majci, odraće me."
     Pravo kao strela prošao je kroz krčmu do izlaza i izašao u noć.
     Stari Sem Kepard priđe Kainu posle nekoliko minuta i uze praznu čašu koju je Lukas ostavio na stolu. "Lukas se malo napio, zar ne?" mirno upita starac.
     "Sumnjam", kratko odreza Kain.
     Potom iskapi pivo, spusti svoj poslednji kovani novac na sto da plati, i izađe.

     Hodao je bez cilja, onako neraspoložen kroz prazne i mračne ulice. Mesec je bio samo otcepljena grančica, sakriven s vremena na vreme sivim oblacima koji su hitali preko neba gonjeni vetrom. Selo je izgledalo nestvarno, potpuno izbeljeno i bezbojno u beloj svetlosti mladog meseca i zvezda. Vazduh je treperio od ozona i Kain je znao da će uskoro pasti kiša. Posle izvesnog vremena spustila se magla, i uz iznenadni oštri bol, u magnovenju mu je navrlo sećanje na dan očeve smrti. Utonuo u misli, nije obraćao pažnju kuda ide. I zato oseti nešto nalik na iznenađenje kad začu kako ga neko zove po imenu; podigavši pogled, shvati da se opet obreo na zapadnoj strani sela, nedaleko od Kepardove krčme.
     Samo za trenutak nije znao gde se nalazi, a onda se setio.
     Žena preko puta ga je opet pozvala po imenu, i Kain je video da je to Dženi, koja se vraćala kući iz krčme, čvrsto umotana u šal da se zaštiti od zime. "Kaine! Došao si da me otpratiš do kuće, je li?"
     "Dženi?" Kain je gutao svaku reč. "Naravno. Šta bih drugo?" Iznenadna pojava jednog ljudskog bića u bledoj magli i jednostavni prijateljski glas koji je izgovorio njegovo ime, ogrejali su Kaina bolje nego bilo šta drugo. Lakim koracima pretrčao je preko vlažne kaldrme do Dženi, koja je stajala, čekajući ga. Žena mu ponudi ruku, kao da je on jedan od njenih mnogobrojnih udvarača, koji je zaista došao da je otprati do kuće, i Kain provuče svoju ruku ispod njene bez osmeha. Ona ga prijateljski uhvati za članak na ruci.
     "Vraćaš se ranije kući, zar ne?"
     Dženi se malo okrenu da bi zavirila u njegov profil. Leva dojka joj se očeša o njegovu mišicu dok se okretala. "Kaine, prošla je ponoć."
     "Oh." Kain razmisli malo o tome. "Nisam bio svestan da... šetam."
     "To mi je jasno", podrugljivo dobaci Dženi. "Šetnja mora da je strahovito zanimljiva dečacima od dvanaest godina."
     "Ja imam trinaest", odseče Kain.
     Dženi uzdahnu; dah joj se smrzavao u vazduhu. "Opet mene po glavi. Izgleda da mi je ova noć baksuzna. Noćas sam, nešto ranije, tako isto naljutila Lukasa, jednom od ovakvih primedbi. Za ime Svetlosti, Kaine, ništa loše nisam mislila."
     "U redu je, nisi me uvredila. Samo sam hteo da kažem da imam trinaest godina." On podiže pogled; bila je viša od njega gotovo za glavu. "A ne dvanaest."
     "Dobro", prihvati ona, glumeći očajanje. "Kapiram. U redu?"
     "U redu."
     "O čemu si to razmišljao, šetajući sasvim sam?" Dženi malo nakrivi glavu. "O Rizi Luzende, možda?"
     Kain naglo i ljutito istrže ruku. "Za ime Svetlosti, šta te se tiče! Naslušao sam se do mile volje gde mi je mesto u životu. Znam da je glupo da mislim na nju, je li ti jasno? Znam."
     Dženi mu polako opet uze ruku i provuče je ispod svoje. Rekla je, tako nežno da nije mogao da se uvredi. "Ah, pa ona je ionako suviše matora. Trebalo bi da nađeš sebi curu svojih godina, da je obučiš kako valja."
     Kainu pade na pamet jedna misao i on zapita, ne sačekavši odgovor da razmisli. "Koliko ti je godina, Dženi?"
     Blagi smešak joj ukrasi usne. "Starija sam od te male Luzende, sigurno."
     "Oh. Oh", reče on, iznenada veoma zbunjen, "nisam na to mislio."
     "Nisi, dabome", ozbiljno odvrati Dženi. Ćutala je neko vreme, a onda se poče smejati. "Pa, moje godine i nisu tako velika tajna, rekla bih. Imam dvadeset šest godina, Kaine." Glas joj nije bio lišen gorčine. "Dovoljno mlada da me muškarci još dovoljno posećuju, dovoljno stara da više ne dobijem muža kakvog vredi imati. U stvari, nije to ni tako loše. Dobijam deset odsto profita Kepardove krčme, i kad ostarim toliko da muškarci više neće dolaziti da me posećuju - hmm, biće to za desetak godina, ako Svetlost dozvoli, tada ću imati dovoljno ušteđevine da kupim deonice u krčmi." Glas joj se malo utiša. "A muškarci koji me posećuju ponekad ostavljaju poklone - kovani novac - kad završe posao. Uzimam ga."
     Kain je gutao njene reči, a onda je radoznalo upita: "Jesi li ti kurva?"
     Dženi stade kao ukopana i zaprepašćeno se zagleda u njega. Onda poče da se smeje, čak veoma veselo. Malo se smirivši, ali smejući se i dalje, ona upita: "Gde si naučio tu reč, Kaine?"
     Kaina je njen smeh iznenadio. "Ja... to je bilo..."
     Dženi zavrte glavom, ne sačekavši da joj odgovori. "Ne mari", reče, očigledno raspoložena. "Od Lukasa, mora da si naučio od njega. To je reč koja se upotrebljava u Serloku; nikada je nisam čula iz usta nekog iz Istmarča. Hodi," pozva ga ona, okrenuvši se da nastavi put, "nećemo valjda stajati ovde svu noć?" Ona opet ućuta, kao da joj je nešto palo na pamet. Ne gledajući u Kaina, ona upita: "Da li ti je Lukas kazao da sam ja kurva?"
     "Nije", iskreno odgovori Kain. "Nikada nije sa mnom razgovarao o tebi, osim..." Izletelo mu je pre nego što je shvatio, i svestan njenog pogleda na sebi, nevešto je završio rečenicu. "Pa, rekao je da si mu ti bila najbolji provod, izuzev jedne nedelje koju je proveo u Zlatnoj reci, a nije mogao da se seti te nedelje u Zlatnoj reci; samo su mu pričali o njoj."
     Dženi je ćutala, i Kain se već uplašio da ju je uvredio. On nastavi da se pravda. "Pa, tako je on rekao."
     Ona šmrknu. "Oh, verujem, to liči na njega. Muškarci tako pričaju, znam. Možda bi, ipak, trebalo da to primim kao kompliment." Dženi je opet neko vreme ćutala, i onda nastavi: "Ali tu reč kurva, Kaine, ne smeš više upotrebiti. Većina ljudi u Istmarču neće znati šta znači, ali neki hoće, a u Serloku je to uvreda i reč koju ne smeš upotrebiti u pristojnom društvu."
     Kain klimnu; u stvari, bilo mu je svejedno.
     "Uz to", nastavi Dženi, "ja nisam to. Kurva traži da joj čovek plati da bi ga pustila da legne s njom. Ja to nikada ne radim, a ako baš neko hoće da ostavi novac, dobro, to je njegova stvar; ja nikada ne tražim. O čemu je Lukas onako tužno razmišljao?"
     Pitanje je došlo tako glatko, bez ikakvog prelaza sa prethodne teme, da Kaina zateče nespremnog i on odgovori iskreno. "Mislim da je nekada neku voleo, i da je njoj napisao tu pesmu. Jednom je meni počeo da svira, i prekinuo."
     "Oh?" Dženi je izgleda počela da razmišlja o tome. Prešli su ulicu, uputivši se na drugu stranu, gde su zgrade postepeno gubile sjaj uglačanog kamena i postajale grube oronule građevine od cigle i neobojenog drveta. "Tako se bar meni čini."
     "A kako bi drukčije?"
     Dženi je oklevala, polako prevlačeći prstima preko Kainovog članka na ruci. "I on ti je pevao, Kaine?"
     Kain zavrte glavom. "Ja sam ga zamolio. Dakle?"
     "Mislim da te on voli."
     Potrajalo je, dok Kain nije uspeo da razabere šta mu ona kaže. Onda je upotrebio jedan izraz koji bi zaprepastio njegovu majku i dodao: "Ne budi glupa."
     U gotovo potpunim mraku nije mogao da joj vidi izraz na licu. "Nikada nisi naslutio tako nešto?"
     "Nisam. Mi smo prijatelji... on me podučava. To je sve."
     "Onda neću više govoriti o tome. Razumem prijateljstvo. Prijatelje, Kaine, treba da čuvaš kao najveće blago. Nikada ih nećeš imati mnogo." Osetila je kako se on ukrutio i brzo dodala: "Ne, ne, ne mislim na tebe lično. Nemoj se tako žestiti. Samo sam htela da kažem da su dobri prijatelji retkost, bez obzira na to ko si i šta si." Ćuteći su prošli još nekoliko uglova, sve dok se nisu približili Dženinoj sobi, na vrhu spoljnog stepeništa jedne kuće od cigala šćućurene na samoj ivici sela.
     Ona mu oslobodi ruku kad su stigli do stepenica koje su vodile u njenu sobu. "Hvala što si me dopratio, Kaine. To je dosadan put svake noći." Ona se saže i ovlaš ga poljubi u čelo. "A sad požuri kući. Majka će ti se brinuti."
     Kain zavrte glavom. "Biće u krevetu sa Hoganom. Verovatno neće ni primetiti da me nema, a i ako primeti, biće joj svejedno."
     "Oh." Kao da se zbunila kad joj je to rekao. Dženi ga je gledala, stojeći u mraku.
     "Dženi?"
     Iznenada se stresla i obuhvatila rukama svoja ramena. "Da, Kaine?"
     "Ono što si rekla o Lukasu... jesi li zaista tako mislila?"
     To pitanje nije očekivala. "Da."
     "Oh."
     "Nisam mislila ništa loše, Kaine. Molim te, gledaj u mene." On podiže glavu i susrete se s njenim očima. "Zar nikada nisi zastao da se zapitaš zašto bi se jedan čovek njegovih godina družio sa dečakom tvog uzrasta? Ne mislim da žudi za tvojom guzom - iako me to ne bi iznenadilo, lepa je - već, prosto, da li zaista uobražavaš da je tvoj vrcavi duh razlog zbog kojeg je on u tvom društvu? Ili...no, dobro, nije važno. Ako se zaljubio u tebe ne čudi me, lep si gotovo kao devojčica. Zato se noćaš naljutio na mene. Ukazala sam mu na to. Ja sam mislila da je to samo šala." Ona sleže ramenima. "Možda ga je sećanje na izgubljenu ljubav navelo da se ponaša onako kako se noćas ponašao. A možda je bilo i nešto drugo."
     Kain je nepomično stajao na hladnoći, a misli su mu se kovitlale kroz um kao jato svitaca. Nije rekao ni reč, samo je stajao i gledao u nju.
     Najzad ona ponovo progovori, tonom kao da se nešto predomišlja. "Da li bi onda želeo da pođeš sa mnom gore?"
     Kain polako izgovori: "Molim?"
     "Ta nemoj", reče ona, odjednom kao da ga začikava, "nisi valjda odjednom ogluveo. Mora da si pomišljao na to, kad si tako daleko išao sa mnom da me pratiš. Hoćeš li, dakle, sa mnom gore?"
     Kain je buljio u nju. Ta misao mu uopšte nije bila u pameti. "Ja... zašto?"
     Dženi stavi ruke na kukove. "E, alal ti je pitanje!" Tada vide da je on zaista iskren, i uzdahnu. "Kaine, dopadaš mi se. To je već dovoljan razlog, i za ime Svetlosti, ovde napolju je baš hladno. Možemo ležati u krevetu celu noć i brbljati o onima u koje smo zaljubljeni ako se bojiš da radimo nešto drugo, ali sise su mi se smrzle od ovog stajanja. "Da ili ne?"
     "Sve sam potrošio u krčmi", odvali Kain.
     "Gospodari Svetlosti", opsova ona, "donesi mi ujutro cveće! Biće dovoljno." Ona se okrenu ne sačekavši odgovor, i Kain se hitro stade penjati stepenicama za njom.

     Sutradan za večerom sa Lukasom, ovaj se činio dobro raspoloženim. Nijedan nije pominjao prethodno veče, i premda je njihova večera protekla u većem ćutanju nego obično, sledeća je već bila normalnija, a kroz nedelju dana sve je već izgledalo kao da one večeri nije ni bilo.
     Lukas ju je samo jednom spomenuo Kainu, kad mu je dao parče hartije, ispisano njegovim kitnjastim rukopisom na kojoj su bile reči za Dijamant; čak i tada, sve što je rekao bilo je: "Voleo bih da to imaš. Da ne brkaš reči dok kasapiš muziku".
     Kain je bez reči uzeo hartiju i dok se ćutke trudio da počne rečenicu, Lukas se okrenu i udalji se krupnim koracima.

     5.
     Trećega dana leta, kada je Kainu bilo četrnaest godina, vladarka Selena došla je u Istmarč da testira decu za Akademiju u Skupštini.
     Kain nije primetio nikakvo upozorenje; došao je u školu tog popodneva da sestrice isprati do kuće, stigavši nekoliko minuta pošto je trebalo da deca budu puštena kućama, zato da bi Anton, brat Rize Luzende, imao vremena da uzme Rizu i odvede je kući. Nije mu odgovaralo da stigne dok je Riza još bila tamo. Iako je Kain mislio da se Anton neće drznuti da upotrebi nož koji je nosio - Anton je tri nedelje hramao posle njihove poslednje bitke - bolje je bilo ne dovoditi ga u iskušenje.
     Kain otkri, prilično iznenađen, da deca još nisu bila puštena iz razreda. Anton je nestrpljivo stajao ispred kapije: Kain zauze položaj nekoliko metara dalje od njega, čekajući što je strpljivije mogao. Ukoliko se besni pogledi koje je Anton bacao na Kaina dok je prilazio ne protumače kao neka vrste saobraćaja, njih dvojica nisu razgovarali. l vrata učionice su uporno ostajala zatvorena. Kainu ni na pamet ne pade da zakuca na vrata, ili čak da, Svetlosti zakloni, uđe unutra da vidi zašto su se zadržali; učiteljica Sendel bi mu otkinula glavu.
     Stojeći na kapiji, čekajući, Kain pokuša da se seti kada je poslednji put učiteljica Sendel raspustila svoje đake kasnije nego obično. Zahvaljujući metodu vraćanja uspomena kojem ga je Lukas naučio, Kainovo pamćenje je bilo bolje nego u ma koga u Istmarču, poslednji put učiteljica Sendel raspustila je svoje đake kasnije... nije uspeo da prizove ni jednu jedinu priliku u kojoj se ta vrata nisu otvorila tačno na sedmo zvonjenje.
     Konačno, više od četvrt sata kasnije, vrata su se otvorila i đaci izašli. Kainu je odmah palo u oči da se čudno ponašaju. Umesto iznenadnog glasnog brbljanja dečjih glasova koje je obično bilo znak da su deca puštena iz zatvora koji se zove škola, đaci su izlazili tiho, gotovo ozbiljno. Išli su u redu, jedan po jedan i veoma svečano, i nisu trčali, već mirnim hodom izašli na ulicu, gde su čekali Kain i Anton.
     Kainu vlastiti glas zazvuča neobično. "Nešto nije u redu."
     Anton Luzende samo prezrivo šmrknu na zvuk Kainovog glasa, ali se ne usudi da mu odvrati nekom primedbom.
     U jednom čudnom, vremenom rasturenom trenutku, Kain ugleda vladarku kako stoji na pragu, a onda ljutito zavrti glavom i nestade, i deca se opet pojaviše tu, pred njim, hodajući onako neprirodno mirno.
     Kain gotovo nije ni primetio kada je Riza Luzende prošla pored njega, sa osmehom njemu upućenim, koji zahladne kad ga je on prevideo. Četrdesetak đaka, koliko ih je tada ukupno bilo u razredu učiteljice Sendel, gotovo su već izašli, jedan po jedan, iz učionice, kada Kain odjednom shvati otkuda mu ono osećanje praznine u stomaku. Njegove sestre su ostale unutra, a nečija nejasna prilika stajala je nepomično tik iza onog jedinog prozora na učionici, gledajući pravo u njega.
     Razne pretpostavke mu proleteše kroz um brzinom olujnog vetra. Vladarka je zadržala njegove sestre, ali zašto?
     Odgovor je dobio takoreći odmah: zbog Bare, naravno, jer dok je Siva imala samo nagoveštaje Kainove obdarenosti, Bara ju je imala znatno više, i vladarka je mogla lako da zaključi da se obdarenost koja se samo donekle ispoljava kod sestara može pokazati i kod brata; a učiteljica Sendel, dobra žena koja je redovno išla u crkvu, verovatno je pričala bez ustezanja.
     Bez obzira na to kakve pravio pretpostavke, ono što je smislio kao najmanje sumnjivo bilo je da uđe, praveći se nevešt što bolje ume, i vidi zašto su mu se sestre zadržale.
     Kao čovek koji kreće u bitku, Kain prođe kroz kapiju.

     Svih ovih godina, Kain je samo dva puta bio u učionici - kada je odneo da preda učiteljici Sendel zadatke svojih sestara koje su se razbolele. Klupe su bile poređane u četiri dvorstruka reda; bile su dugačke i od grubo otesanog drveta, i u njih je moglo da sedne po pet učenika. Preko stotinu knjiga nalazilo se na polici iza Sendeline katedre - verovatno dve trećine od ukupnog broja knjiga u Istmarču. Kainu kroz glavu prođe misao da je on, kome nikada bilo dozvoljeno ni da dodirne knjige u toj prostoriji, verovatno većinu njih pročitao na Lukasovoj video ploči.
     Lukas mu je svojevremeno rekao da vladari većinom nisu dovoljno osetljivi da čitaju tuđe misli; ipak, Kain snažno potisnu opasnu misao.
     Bara i Siva su sedele u svojoj klupi - jedna do druge, u poslednjim redovima, zajedno sa drugom decom niže klase - a učiteljica Sendel je nervozno stajala na mestu sa kojeg je obično držala predavanja svojim đacima. Vladarka je stajala pored prozora, okrenuvši se da vidi Kaina kako ulazi. Bila je to žena, iako - Kain je to video na prvi pogled - ne vladarka Elisa, koju je video samo na nekoliko trenutaka, pre osam godina. Žena nije vidno svetlela, što on odmah upamti da bi kasnije pitao Lukasa, a njena haljina, iako je bila lepa i svetlosiva, nije bila tako neposredno i upadljivo neobična kao što je bila odeća vladarke Elise.
     Kao i ta jedina druga vladarka koju je Kain video, žena je izgledala veoma mlada, možda tek u dvadesetim godinama, i ljupka, iako nije zračila onom nezemaljskom lepotom kao vladarka Elisa. Imala je svetloplave oči i kosu boje peska, pravu i toliko dugačku da joj je padala do sredine leđa i u slapovima joj se spuštala niz ramena, lepo odudarajući od golubijeg sivila njene haljine.
     Onda njen pogled uhvati njegov i zadrža ga, i Kain se u magnovanju začudi što mu se Lukasov topli, smeđi pogled ikad učinio zbunjujući. "Ti si verovatno Kain?"
     Iako to nije znao, Kain učini možda najgoru moguću stvar u tom trenutku. Najverovatnije bi bilo koji drugi radnik u Istmarču, od najnižeg kmeta do samog Erika Malahora, istog časa već bio na kolenima - ne računajući, naravno, Lukasa, koji bi je već ubio.
     Kain se suoči sa pogledom ledeno plavih očiju.
     "Jesam, gospo." Nije se ni okrenuo učiteljici Sendel. "Zašto ste zadržali moje sestre? Jesu li bile nevaljale?" Učiteljica Sendel mu nije odgovarala i Kain joj dobaci brz pogled; odatle nije bilo pomoći, učiteljica Sendel je bila gotovo oduzeta od straha.
     "Ne", tiho odgovori vladarka, "nisu bile nevaljale. Znaš li ko sam ja?"
     "Ne znam gospo."
     "Ja sam vladarka Selena." Žena sačeka trenutak i dodade s opasnim prizvukom u glasu: "Da li radnike u Istmarču ne uče kako da kleknu?"
     "Oh. Oprostite, gospo", reče Kain i kleknu, brzo i bez oklevanja, i ne mrdnu se više, čak ni koliko da digne glavu, sve dok mu ona nije rekla da ustane.
     "Koliko ti je godina, dečko?"
     "Četrnaest, gospo Selena."
     "Tvoja sestra ba... zašto si me tako nazvao?"
     Kain s naporom uspori brze otkucaje srca. "Gospo, kako sam vas nazvao?"
     "Gospa Selena." Selena koraknu prema njemu ispitivački ga proučavajući hladnim, plavim očima. "Tako govore u Zlatnoj reci, dečko. Nikada još nisam čula da tako kaže neki stanovnik Istmarča."
     "Ja... vladarka Elisa, gospo, kad sam bio mali, odvela je mog brata Mišu u Skupštinu zato što je poludeo. Da mu pomogne. Moja majka ju je pitala kako želi da joj se obraća, i ona je rekla da je zove gospa Elisa. Valjda sam tako zapamtio.
     "Koliko si imao godina kad se to dogodilo?"
     "Šest." U sledećem trenutku Kain se seti da doda: "Gospo."
     "Pre osam godina. I sve vreme si pamtio tu titulu, da je opet upotrebiš u sledećoj prilici?"
     "Gospo, imam dobro pamćenje."
     "Tako izgleda. Kaine, tvoja sestra Bara je sasvim uradila testove za Akademiju. Nedovoljno da bude primljena, ali dovoljno dobro da zapitam učiteljicu Sendel da li to dete ima braće ili sestre koji su odsutni iz škole; ona je pomenula tebe." Ućutala je samo za trenutak. "Kako se desilo da do sada nisi polagao testove - već dva puta, zar ne?"
     "Živeli smo u brdima, gopođo. Moj otac je lovio ribu kroz ustave, sve dok nije poginuo u oluji. Kada ste imali testove, 1192. godine, ne bejasmo ništa čuli o tome, sve dok vladar koji je održao te testove nije već bio otišao. Svet koji živi u brdima ne sazna uvek za to. Prošli put sam bio otputovao u Telindel, u jednu posetu."
     "Kako zanimljiva podudarnost!"
     Ta tvrdnja izgleda nije zahtevala nikakav odgovor; Kain ga nije ni pružio. Vladarka Selena se tek malčice okrenu, da se obrati učiteljici Sendel. "Učiteljice, devojčice mogu kući. Ja ću testirati dečaka." Pronicljivi, odmeravajući pogled vrati se na Kaina. "On će imati veoma dobar uspeh."

     "Sutra treba da pođem s njom."
     Elenina reakcija nije bila ni nalik onome čega se Kain bojao ili čemu se nadao. Ni ljutnja ni zadovoljstvo nisu se videli na njenom licu. Najviše od svega je delovala umorno. U sledećem trenutku, ona upita: "Šta će biti s tvojim sestrama?"
     "Kazao sam vladarki Seleni da ne mogu ići na Akademiju, ako ne uredi kod učiteljice Sendel da se one dalje školuju. Ona nije..."
     Majka je ukočeno gledala u njega. "Šta si rekao?"
     "Obećala je da će srediti da devojke idu u školu sve dok se ne udaju." Kain sleže ramenima. "Mislim da nije bila ljuta. Mislim da joj se dopalo što se brinem za njih."
     "Kaine?"
     "Molim, Elena?"
     Majka se ugrize za usnu. "Kad stigneš u Skupštinu, hoćeš li otići da obiđeš Mišu?"
     "Da", odvrati Kain kratko. Majka više ne progovori ni reč, i Kain na brzinu poljubi sestre i uze jaknu sa čiviluka, odmah iza vrata.
     "Kuda ćeš?"
     "Kod Lukasa." Kain navuče jaknu. "Gde bih drugde?"

     Lukas je mirno primio vest. On i Kain su razgovarali vraćajući se iz Kepardove krčme u Lukasov šator. "Izgleda da si sasvim dobro uradio testove. Voleo bih da si malo brže kleknuo prede njom, ali..." Lukas pusti da poslednja rečenica još malo ostane da lebdi u vazduhu. "Sada je gotovo."
     "Lukase, ne razumem. Testovi - bili su onakvi kakve si mi i ti davao, da pogodim kartu, da bacim kocku - uradio sam rđavo, da ne može gore biti. Kada je sve bilo gotovo, vladarka Selena je bila još zadovoljnija nego kad smo počinjali."
     Lukas se zacereka. "Razmisli malo, Kaine. Kad promašiš sve karte, na primer, to joj kaže isto toliko kao i da si ih sve pogodio. Kakva je verovatnoća da ne pogodiš baš nijednu kartu?"
     "Oh." Kain malo razmisli. "Prilično mala. Onda joj je jesno da sam pokušavao da to sakrijem od nje."
     Lukas klimnu. "Da, ali već si sve shvatio. Tvoje odbijanje zbog sestara - ako se pitala zašto nisi hteo da uspeš i odeš na Akademiju, tvoja očigledna briga šta će biti sa Sivom i Barom verovatno ju je umirila. No, imajući u vidu da me je zatekla nespremnog, jer je došla ovako rano, sve se lepo završilo. Ionako sam se spremao da se postaram da te ove godine pošalju na Akademiju. Vreme je." Hodali su polako, Suncokretova kopita su klaparala po kaldrmi. Veče je bilo sveže, miris cveća iz vrtova gospodara Malahora dopirao je do njih. "Istmarč nije mesto za tebe, Kaine. Vreme je da vidiš Akademiju i naučiš stvari kojima te ja ne mogu podučiti."
     "Vreme je da upoznam neprijatelja", tiho primeti Kain, "iz prve ruke."
     Lukas samo klimnu.

     Te noći Kain nije mogao da zaspi. Ležao je na svojoj slamarici, nepomično, radeći vežbe disanja. Posle nekog vremena napustio je svoje telo i ostao da lebdi u tihoj, nežnoj tami. Kad bi posegnuo, osetio bi, nekako blizu i istovremeno daleko, umove svojih sestara. Majku nije mogao uopšte da oseti, bar ne bez većeg napora nego što je bio voljan da uloži. Lukas je bio još dalji, ali jasniji i oštriji; njegov zaspali um bio je poput ustrojstva koje je očišćeno od svega osim delanja.
     Vladarka, koja je noćila na imanju gospodara Malahora, bila je sjajni i tvrdi toranj svetlosti u kojem je kontrola vladala toliko jako da Kain nije mogao da otkrije ljudsko biće iza tog sjaja - nikakve topline, nikakve nesigurnosti.
     Samo moć, i disciplina.
     Iako je izgledalo da će noć večito trajati, jutro je ipak svanulo.
     Kain je ustao zajedno sa sestrama i sunđerom se oprao u toploj vodi, koju je majka stavila da provri u kuhinji. Majka mu je oprala najlepšu tuniku i pantalone, onaj par koji je nosio u crkvu Ne-Delama. Njegove jedine cipele bile su od običnog kudeljinog platna, koje je bilo uzicama pričvršćeno tako da mu zaštite noge od najgore hladnoće.
     Ispratio je sestre do škole.
     Ulice su bile neuobičajno žive za ovako rano ujutro. Kainu nije palo na pamet da su ljudi ustali da vide njega, pre nego što ga vladarka odvede na Akademiju. Primetio je neuobičajeno mnogo ljudi na ulicama, ali nije povezao to sa sobom.
     Prošle su trideset dve godine od kada je poslednji put jedan stanovnik Istmarča bio odveden na Akademiju, pa i tu studentkinju poslali su kući pre nego što se završila prva godina njenog školovanja.
     Kain se ponadao da će ugledati vladarku na školskoj kapiji; nije je bilo. Đaci koji su se okupljali pred početak nastave buljili su u njega sa izrazima lica koji su se kretali od zavisti, preko divljenja, do čiste neverice. Niko od njih ga nije oslovio.
     Njegova sestra Siva prešla je ceo put do škole kamena lica. Ni ona ni Kain nisu se odazivali na Barine povremene pokušaje da počne razgovor. Sada je spustila svoje tablice za pisanje na zemlju i bez ikakvog uvoda snažno zagrlila Kaina. Nije glasno izgovorila reč Zbogom. Kad ga je oslobodila svog zagrljaja oči su joj se sijale, ali ni suzu nije pustila. Poklonila se, sa jednom nogom napred i šireći suknjicu, tačno onako kako je učiteljica Sendel učila devojčice da podignu nešto sa zemlje, sa gotovo savršenom otmenošću.
     Bara je plakala i nije ni pokušala da to sakrije. Bacila se Kainu u naručje i govorila mu kroz suze. Samo je Kain mogao da je čuje. "Nećeš me zaboraviti? Obećaj da me nećeš zaboraviti."
     "Neću te zaboraviti." Kain nije pokušao da joj skine ruke, već ju je samo držao, sve dok učiteljica Sendel nije zazvonila za početak nastave. "Sunce moje, kvasiš mi najbolju košulju. Moraću ići. Sivo, odvedi je unutra."
     "Dobro." Siva je uzela mlađu sestricu za ruku i nije se nijednom osvrnula dok je uvodila Baru unutra.
     "Neću te zaboraviti", ponovi Kain. Nije bio siguran da ga je makar i jedna od njih dve čula. Bara je zastala u pola koraka, i čak je izgledalo da i Siva okleva.
     Ali samo za trenutak. Vrata su se zatvorila za njima, a da se nijedna od Kainovih sestara nije osvrnula.
     Kain nije nameravao da se vidi sa Lukasom; i jedno opraštanje, ono od sinoć, bilo mu je dovoljno teško.
     Već se bio uputio prema kući gospodara Malahora, kada se setio da se nije oprostio od Dženi. Želja da izbegne ponovno viđenje sa Lukasom borila se samo kratko vreme sa željom da Dženi kaže zbogom, i izgubila.
     Ako je Lukas zaista nečemu naučio Kaina tokom ovih šest godina, bilo je to da brzo donosi odluke i da ih se pridržava bez žaljenja. Kain se okrenu na pola puta i pohita ka Kepardovoj krčmi.
     Još je bilo rano jutro. Gomila koja je doručkovala u krčmi već se razišla, i ostalo je samo nekoliko teških pijanaca, sklonjenih u separeima. Lukas je bio na svom uobičajenom mestu, i samo je podigao jednu obrvu kad se pojavio Kain. Kain srdačno klimnu Lukasu.
     Dženi je bila iza tezge, brišući čaše. Lice joj se ozari kada je ugledala Kaina. "Kaine," tiho reče, a uglovi usana joj se podigoše u osmeh koji nije mogla da zadrži. "Mislila sam da te neću više videti."
     Kain joj uzvrati osmeh, pomalo zbunjeno i protiv svoje volje. "Kako to? Nisi valjda mislila da ću otići a da se ne oprostim s tobom?"
     "Oh, mislila sam da možda hoćeš." Dženi spusti čašu koju je nesvesno brisala sve vreme od kada je Kain ušao, skide kecelju i obiđe tezgu. "Ti i osećanje se ne slažete uvek baš najbolje. Hodi."

     Ne gledajući ni u šta drugo na svetu, Kain priđe i brzo poljubi Dženi za rastanak.
     Jedan čovek iz separea zviznu. "Hajd' još jednom, dečko!"
     Dženina ruka mu je ostala na ramenu i posle poljupca; opet se nasmešila i rekla, tihim glasom: "Umeš ti i bolje, i ja to znam."
     Kain se osvrnu. Svi su ih posmatrali, otvoreno i bestidno, čak i Lukas. On pomisli: Nek idu svi do đavola, zakorači i poljubi je kako treba.
     U trenutku je ceo svet iščezao. Kad se vratio, čuo je aplauz i zvižduke negde izdaleka. Dženi je šaputala, s usnama na njegovom uhu. "U redu, sad možeš da odeš na Akademiju. Čuvaj mi se." Kain se oslobodi njenog zagrljaja i ugleda, istinski zaprepašćen, kako mu se Sem Kepard smeši.
     "Srećno, momče."
     Na putu ka vratima Kain je morao da prođe pored Lukasa. Stao je i ostao tako, gledajući u njega. Nije mogao da smisli ništa što već nije rekao prethodne noći. Najzad reče: "Pa, zbogom Lukase."
     Lukas klimnu, ali se ne pokrenu. Kain shvati da još stoji, ukopan u mestu. Hteo je da krene, da ode, ali nije mogao. Blage, smeđe oči su ga držale.
     Lukas polako ustade i prošaputa: "Kaine."
     Kain nije mogao ni da se pokrene.
     Nadao sam se da će mi Sudbina poslati oruđe. Nekoga s kim ću deliti snove, a onda si ti došao, i ja sam pomislio da mi je oruđe poslato. Kilometrima daleko, Kain je bio tek nejasno svestan da ljudi bulje u njih. Sve ove godine sam tražio, nijednom mi nije palo na pamet da će to oruđe biti čovek, da će jednog dana stati pred mene, od krvi i mesa, dečak koga sam otkrio da volim.
     Kain je stajao u mestu kao zaleđen, podrhtavajući, pokušavajući da zadrži makar krpicu dostojanstva. Ostalima u krčmi možda se činilo da dva čoveka samo ćutke stoje, gledajući se. Kada je Lukas video da Kain ne može da se pokrene, ili da neće, nasmešio se, obešenjački, iskrivio, i zagrlio Kaina. Nije ga iznenadilo što se Kain tada uhvatio za njega, držao ga snažno i čvrsto. Kaine, rekao je mirno, pazi se. A glasno je prošaptao: "Idi. Ona će te čekati. Ne smeš dozvoliti da čeka na tebe."
     Kain je trčao sve dok, osvrnuvši se, nije više mogao da vidi krčmu Sema Keparda.

     Sunce je već peklo kada je Kain prošao kroz selo do imanja gospodara Malahora.
     Vladarka Selena ga je čekala na ulazu u kuću gospodara Malahora. Nije radila ništa, samo je sedela zatvorenih očiju na uglačanoj kamenoj klupi pred kućom, čekajući ga pokraj belih ruža sa tako dubokom mirnoćom da se Kain gotovo uplašio. Odjednom mu se učinilo da bi, čak i da provede nedelju dana opraštajući se od porodice, zatekao vladarku kako ga tu čeka, ne primećujući da vreme prolazi.
     Otvorila je oči kad se približio, i ustala na noge tako ljupko da se u Kainu uskomešala bolna želja. "Jesi li gotov?"
     Stojeći neodlučno na izgrabuljanom travnjaku ispred kuće, Kain grčevito klimnu. "Jesam." On se ugrize za usnu, ali ipak dodade: "Pogrešili ste, znate."
     Ta primedba kao da je razveselila vladarku. "Jesam li?" Prastare oči uhvatiše njegove i zadržaše ih pogledom poznavanja, toliko ličnog, da se Kain sav zajapuri. Bio je dovoljan takav njen pogled pa da Kain oseti ogromnu nelagodnost. "Mislim da nisam."
     Suočen s tim blagim podsmehom, Kain prosto nije bio u stanju da sredi misli. Ali je uspeo, podigao glavu i prkosno odvratio: "Poznajem sebe bolje nego vi. Ako se ispostavi da ne mogu da naučim ono čemu me podučavate, hoću da se vratim kući."
     U njenom smehu nije bilo zlobe. "Mi se ne cenkamo ovde, dete. Ipak - ako sam napravila grešku i ti ne budeš pogodan za naše potrebe, budi siguran da te nećemo zadržati na Akademiji."
     On tvrdoglavo zavrte glavom. "Ne, ostati na Akademiji nije isto što i otići kući."
     Senka gneva prelete preko vladarkinog lica i odmah nestade. "Kaine, mi nismo čudovišta. Zaista nismo. I ja nisam pogrešila kad sam te izabrala. U tebi postoji moć." Ipak, Kain ostavi da mu se sumnja jasno ogleda na licu, i vladarka Selena se nasmeši, a glas joj je bio veoma tih. "Kako god želiš."
     Mlaz Svetlosti odjednom se stvori niotkuda, otrže se od vazduha oko njih, i Kain začu samoga sebe kako vrišti u trenutku pre nego što ga je odnela.

     Ponovo su se materijalizovali na jednom visokom grebenu od kamenočelika, daleko iznad ostalog sveta.
     Kainov vrisak se istog časa prekinuo. Unezvereno se osvrtao oko sebe, i onda uhvatio Selenin pogled. Prisilio je sebe da se umiri i rekao, tek malčice hrapavim glasom: "Dobro sam."
     Vladarka klimnmu. "Znam." Pružila mu je ruku i on je, ustežući se, prihvati. Zajedno su prišli ivici grebena i pogledali dole. Istmarč se prostirao ispod njih, a iza njega cela dolina, dokle je oko dopiralo, pre nego što bi daljina zamaglila pojedinosti.
     Selena je stajala tik iza Kaina. Pustila mu je ruku i prešla mu prstima preko mišica, da bi na kraju ostavila šake da joj počivaju na njegovim ramenima. Kain je drhtao, gotovo nezadrživo. Vladarka je počela da govori, tu odmah iza Kaina; govor joj je bio tihi, umirujući tok reči koje nije mogao da razume, dok se rečenični naglasak hipnotički dizao i spuštao.
     Duboko u njemu, Lukasov glas, gotovo ugušen ogromnom moći koja je rasla oko njih, prošaputao je: Ćuti, dečko, i smiri se.
     Zlatna svetlost oko Kaina se širila, i toplota je prodirala kroz njega i u njega. U lobanji je počelo da mu tutnji, i dah mu se skratio. Nešto je trebalo da se dogodi. U Kainovim ušima je snažno zazvonilo, i čuo se glas koji nije bio Selenin, uporan i ispitivački.
     Šta vidiš, Kaine? Kaži mi, šta vidiš?
     Kain pokuša da uspori disanje, da ga učini laganim i dubokim, onako kako ga je Lukas učio. Ali tutnjava u glavi mu nije prestajala, a čuo je svoj glas, kako govori sam od sebe, bez uticaja njegove volje. "Voda... nadolazi voda, i ljudi, viču... vrata su se zatvorila, a oni ne umeju da plivaju..." Reči su mu krkljajući izletale iz grla, i Kain je čuo neki glas u daljini, oštar i kreštav, pre nego ga je belina potpuno obuzela.
     Neko je već duže vremena govorio. Bio je to miran glas, glas nekog odraslog, glas moći i starosti.
     "...i protiv te tame uzdigao sam ga, i protiv te tame sam ga postavio. Jer ugledah hladnoću, i u hladnoći čoveka, i u čoveku odluku; i kada umrem umreti neću, i kada padnem, pasti neću, jer u njemu sam postao potpun."
     Bio je to njegov vlastiti glas, i završio je. Stajao je na grebenu od kamenočelika, samo korak daleko od ivice i ambisa pod njom. Noge su mu se tresle i drhtao je celim telom.
     Žena je stajala iza njega, držeći ga, obrgrlivši ga rukama i čvrsto se držeći za svoje šake na njegovim grudima.
     Glas mu je bio nešto jači od šapata; grlo ga je bolelo. "Pustite me. Molim vas." Ona ga posluša i on koraknu unazad od ivice, polako se okrećući da je pogleda u lice.
     Lice vladarke Selene bilo je nepomično i spokojno. "Kako se osećaš? Izgledaš grozno."
     "Odlično." Progutao je pljuvačku da ovlaži grlo. "Šta sam govorio?"
     "Rekao si mi da imaš moć." Kain oseti kako ona prikuplja svetlost oko njih, i ovog puta nije zavrištao.
     Nije ponovo ugledao Istmarč skoro pedeset godina.









7. AKADEMIJA
@03 = Godina 1206-1207. posle Ognja
     1.
     Kain se iskobelja iz sna, pospanih očiju i ne snalazeći se gde je. Glava ga je bolela kao da je u njoj radilo tuce kovača iz Zlatne reke, ne postaravši se da raspreme za sobom kad su završili.
     Nečiji glas ga oslovi, i to je bio poslednji glas na svetu koji je u tom trenutku želeo da čuje. "Lepo, opet si se usvinjio."
     Kain otvori jedno oko. Ležao je na krevetu u svojoj kućici, jednoj od stotina sličnih koje su bile odvojene za potrebe studenata Akademije na donjem severnom, kraju grada Skupštine. Sedeći prekrštenih nogu u dnu njegovog kreveta, obučena samo u čistu, belu dugačku haljinu, njegova koleginica sa studija, Elijan Temerga, posmatrala ga je, dok joj se na licu jasno ocrtavalo neodobravanje. Kain zastenja, i pusti da mu kapci ponovo padnu. "Jesam li umro?"
     "Nisi, ali ne znam da li bih više volela da jesi. Bar ne bih morala stalno da te zatičem u ovakvom stanju."
     Kain se polako uspravi u postelji i spusti noge preko ivice. Neko je bio tako daleko odmakao pod da je njegovim stopalima bila potrebna čitava večnost da ga dodirnu. Otvorio je oči, ovoga puta oba, i kućica se malo zavrte ukrug oko njega, pa se na kraju umiri. "Eli", reče on tiho, "sinoć si kazala da treba da se provedem, i ja sam te poslušao." Vlastiti glas mu je čudno odzvanjao u ušima.
     Devojka koja je sedela u dnu kreveta zbunjeno pogleda u Kaina. Bila je to tamnoputa devojka iz grada Soreta, u oblasti Turin, južno od Semalije, odrasla na obalama reke Amandar. Izuzev boje kože i oblika očiju, nije nimalo podsećala na Lukasa; ali s vremena na vreme, Kain bi ga začuo u njenom glasu, u naglasku kojim je izgovarala zajednički jezik. Bila je dve godine starija od Kaina i tog leta trebalo je da polaže završni test. I pored negodovanja, koje joj se jasno ogledalo u mirnim, smeđim očima, izgledala je tako poželjno da Kain u magnovenju oseti želju da je zagrli i povuče je natrag sa sobom u krevet.
     Na žalost, imajući u vidu u kakvom je Eli raspoloženju, nije bilo gore stvari koju bi mogao da uradi. Posegnuo je jedva primetno, pruživši jednu ruku, i krčag sa vodom na stolu u kućici se podiže i dolebde do njega. Pio je mnogo i na dušak, zastajući da mu se stomak umiri od hladne vode, i opet pio.
     "Kaine, morala sam da učim. Izlazim na test iz tri predmeta u Prv-Dan. Što je još gore, Alber me testira. Ti to znaš."
     Vladar Alber je bio član vladajućeg Suda; on, Logan i vladar Gabrijel jedini su se, od svih članova Suda, iole interesovali za Akademiju. Alberovo interesovanje je, izgleda, bio uglavnom u negativnom smislu; ako je ikada kazao ma šta dobro o Akademiji ili nekom njenom studentu, to nije stiglo do Kainovih ušiju.
     Kain klimnu i istog časa zažali što je to uradio. "Svakako. Ali ja nisam morao da učim, i otišao sam na zabavu. Šta tu ima lošeg?" Eli mu nije odgovorila. "Koliko je sati?"
     Eline trepavice se malo spustiše. Ispružila je ruku, da pošalje telepatsku vezu kojom su studenti saznavali koje je doba dana. Ideja da se dan podeli na delove - sate, kako su ih vladari nazivali, deset u jednom danu - Kainu je bila dobro poznata, iako ne u izrazima koje su upotrebljavali vladari. Njihova opsednutost vremenom bila je jedna od mnogobrojnih stvari koje su Kainu delovale izuzetno strano i neshvatljivo. Loša je već bila i sama njihova potreba za satima, ali sati su se cepkali u minute, stotinu u jednom satu, a minuti su, opet, bili iscepkani u po stotinu smešnih, sićušnih stvari koje su se zvale sekunde. "Prema telepatskoj vezi... 4:84:74. Tek što nije podne. Jesi li toliko mamuran da ne možeš čak ni da čuješ koliko je sati?"
     "Bestraga." Kain se napravi da nije čuo njeno pitanje i udahnu vazduh duboko i polako, da kiseonikom ispuni svoj krvotok. "Obećao sam Logi da ću se postarati da svoj čas održi na vreme. Ali zaboravio sam da zatražim buđenje."
     Glas joj je bio veoma miran. "Opet si s njim izašao, sinoć?"
     "Da. Pa šta onda?" Kain je ipak uspeo da stane na noge i sada je zamišljeno posmatrao ogromni put koji će morati da prevali da bi stigao do tuša. Posle pet godina provedenih u Skupštini, tuš, sa toplom i hladnom tekućom vodom, više nije izgledao kao neka naročita raskoš; bio je samo deo svakodnevnice, koji je sada, u ovom trenutku, bio tako daleko da nije predstavljao udobnost.
     "Taj vladar", reče ona mirno, "sramota je za svoj rod."
     Kain klimnu. Glava ipak nije pretila da mu se potpuno odvoji od tela. "I jeste. Ali je drugar i po."
     "Šta li si samo našao u njemu?"
     "U vladaru koji ima smisla za humor? Još pitaš?"
     "A šta je on, uzgred rečeno, našao u tebi? Kako se to tako odjednom zainteresovao?"
     "Ne znam", odvrati Kain, što je, sve u svemu, bila istina. Slutio je, ipak, nešto što ga je toliko zabrinjavalo koliko je uopšte sebi dopuštao da se brine.
     Eli uzdahnu. Poticala je iz jedne zemljoposedničke porodice u Turinu; bila je više od Kaina svesna razlika u klasama i vodila je računa o njima. Kain joj nikada nije pričao o svom detinjstvu, a ona ga nikada nije istinski ni zapitala. Pretpostavljao je da zna da je njegov položaj u društvu - ili bivši položaj - znatno ispod njenog, iako su sada oboje, kao studenti Akademije, ušli u tako visoku klasu kakvu nijedan radnik nije mogao da se nada da će dostići. Studenti Akademije, kad bi pali na završnom testu - a uvek su padali - obično bi dobijali službu u administraciji: učitelja, advokata, ubirača poreza, mesto na kojima su vladari više voleli da zaposle, kad god je bilo moguće, nekog od visoko obrazovanih studenata Akademije, a ne često nepismenog radnika, kakvog su uglavnom mogli naći u Dolini. "Kaine, ti imaš izgleda da položiš završni test."
     "Koliko i svi ostali."
     "Nije istina, i ti to znaš. Gotovo ga niko do sada nije položio - nisam čula da se ma kada to desilo, a studenti koji su već bili tu kad sam došla takođe nisu nikada čuli za to. Ali ti si drugačiji. Ti bi mogao da uspeš, Kaine. Nemoj upropastiti dragocenu priliku time što ćeš se svađati sa ljudima."
     "Misliš na vladara Albera." Kain napravi jedan nepristojni pokret rukom. "Eto, tako ja mislim o Alberu. On ne voli da vidi da se radnici druže sa vladarima; ne bi trebalo da bude sudija u Zlatnoj reci. Hoćeš li biti ljubazna da mi opereš leđa?"
     "Neću."
     Kain sleže ramenima, pažljivo i u pravoj liniji prođe kroz dvosobnu kućicu, stade ispod tuša i otvori hladnu vodu.

     Eli je već bila otišla kad je Kain izašao ispod tuša, osećajući da će možda ipak preživeti, a pomalo se nadajući i da neće. Obukao se srazmerno brzo, imajući u vidu okolnosti, navukao par čizama koje mu je poklonila vladarka Selena, izašao iz kućice i počeo da korača uzbrdo, kroz grad Skupštinu, u pravcu imanja vladara Loge.
     Skupština je, početkom 1200-tih, bila grad na vrhuncu slave. Nikada neće biti ni veći, ni mirniji, ni delotvorniji. Više od dvesta hiljada osoba - oko četrdeset hiljada vladara, i odgovarajući broj radnika - živelo je u njegovim granicama. Singer, na obali jezera T'Pau, bio je jedno drugo mesto na kugli zemaljskoj gde su vladari živeli u znatnijem broju; oko pet hiljada ih je od tog grada napravilo sebi dom.
     Skupština je bila grad koji su vladari izgradili za sebe; ništa u njemu nije postojalo a da na neki način nije zadovoljavalo njihove potrebe. Izuzev, u manjoj meri, grada Singera, u celoj Dolini vladara nije bilo grada koji bi se s njim mogao meriti po slavi i lepoti, građevinama od belog mermera sa crnim ivicama, sjajnim srebrnim ili platinskim fasadama, ulicama od feroasfalta, i negovanim travnjacima. U Skupštini je bilo i dvadesetospratnica, koje su se poput divova nadnosile nad ostale. Njene bolnice su bile čuvene po dobrom lečenju; radnici višeg društvenog položaja, širom Doline, dolazili su da se u njemu leče.
     Akademija, škola osnovana da bi se pronalazilo i dalje razvijalo psihički obdareno radničko stanovništvo Doline, beležila je sve veće uspehe sa svakom proteklom decenijom. Studenti, najbolji među postojećim radničkim stanovništvom, dolazili su u nju, učili i bili vraćani iz nje među radnike sa novostečenim visokim položajem u društvu; dovoljno bogati da rađaju mnogo dece, bez teškoća da ih izdržavaju, i na taj način, tokom vekova, podignu opšti genetski nivo Doline. U suštini, to je bio program za odabiranje i odgajanje radnika, iako je moguće da većina vladara nije o njemu mislila na taj način, a sigurno je da oni koji jesu, nisu svojim studentima hteli da ga prikažu takvim. Posle samoubistva genetskog inženjera T'Pau, vladari su izgubili najveći deo onoga što su znali o genetskom inženjeringu; i zato nisu mogli da tim putem uzdignu radnike do svog nivoa. Pošto su imali jedan par hromozoma više, nisu mogli ni da se razmnožavaju sa radnicima i tako ih unaprede, deleći s njima svoje genetsko nasleđe.
     I zato su, kroz prefinjeni metod Akademije, odgajali radnike, baš kao što se odgajaju konji.
     Program se zasnivao na zdravim eugenskim principima; zato vladari nisu bili mnogo iznenađeni kada su otkrili, tokom vekova, da zaista deluje. U nekim područjima su radnici koji su studirali na Akademiji već bili stigli blizu toga da nadmaše vladare; bilo je radnika koji su, na primer, čitali misli i predskazivali budućnost bolje nego što su Gospodari Svetlosti ikada bili sposobni da to rade.
     I tada, u samo praskozorje trinaestog veka posle Ognja, vladarka Selena im je dovela najobdarenijeg studenta kojeg je Akademija ikada imala. Mnogim vladarima se učinilo da je vrhunac sna bio na putu da se ostvari; pojavio se radnik toliko moćan, toliko blizu da postigne Svetlost, da se lako moglo dogoditi da položi završni test.
     A ako i ne uspe, njegova deca sigurno hoće.
     Naravno, mogli su da znaju da Kain od Istmarča nikada neće imati dece.

     Pregradno polje se rasulo.
     "Dobro jutro, Tea."
     Logina služavka učtivo ispravi Kaina. "Dobro popodne, mladi gospodine Kaine. Jeste li došli po gospodara Logu?"
     "Jesam, Tea. Zamolio me je da se postaram da stigne na vreme na svoj čas u 5:50."
     Ona klimnu. "Onda ste, znači, stigli tačno kad treba, mladi gospodine Kaine." Provela ga je kroz predvorje i niz kratko stepenište do Loginog pećinastog prebivališta. To je bila prva vladarska kuća koju je posetio i još jedna od malobrojnih. Prvih nekoliko puta kad je prolazio kroz Logino imanje Kain je bivao naizmenično zaprepašćen obiljem i besan zbog rasipništva - sve to samo za jednog čoveka - ali posle prvih nekoliko poseta to osećanje je u njemu izbledelo, i danas jedva da ga je primetio.
     Vladar Loga ležao je ispružen na postelji licem naniže, go i obamro. Na postelji nije bilo čaršava i ćebeta, samo razapeti krzneni prekrivač na kome je on ležao. Kamin, nedaleko od kreveta i pokriven rešetkom tako da varnice ne mogu da padnu na krzno, održavao je toplotu u sobi. Sva moguća oružja, od najprimitivnijih do onih koja su se zaista upotrebljavala u kasnijim Ognjenim ratovima, visila su po zidovima u varvarskom sjaju: prilagodljivi laseri, minobacači i ošamučivači mešali su se sa kopljima, mačevima i noževima, teškim kopljima i bolama i topuzima. Kain je viđao kako se drugi vladari, bukvalno, fizički razbole posle kratkog boravka u toj sobi.
     Loga malčice okrenu glavu i otvori jedno, strahovito zakrvavljeno oko na odjek Kainovih koraka po uglačanim, mermernim pločicama. "Za ime Svetlosti, koliko je sati?"
     Kain gotovo da nije morao ni da oslušne da bi čuo otkucaje u umu, telepatsku emisiju koja je postojala zato da bude sigurno da studenti neće zadocnjavati na časove. "5:22, Logha. Trebalo bi da držiš predavanje u pola šest."
     "Oh, ne mogu. Mrtav sam."
     Kain potvrdi. "I ja sam tako mislio, odmah posle buđenja. Na žalost, ispostavilo se da sam živ. Bojim se da si i ti."
     Riđokosom se ova pomisao očevidno nije nimalo dopala. "Da, imaš pravo." On poče da mrda ustima, kao da u njima ima nečega. "Možda sam živ, ali u ustima mi ima nešto mrtvo. Šta smo mi ono sinoć pili?"
     "Ne sećam se. Nekakav gazirani viski." Kain se strese. "Bilo je slatko."
     "Šta ćeš ti ovde?"
     "Imaš čas", ponovi Kain. "U pola šest."
     "Sećam se. Zamolio sam te da dođeš po mene." Uz ogromni napor Loga se prevrnu na leđa i ostade tako, buljeći u tavanicu. "Imam i drugi, u 6:50, proklet da je. Dobro." Pogled mu je bio čudno nepomičan, kao kod slepog čoveka. "Ti ćeš morati da održiš čas u 5:30. Jako mi je loše. Ja ću održati onaj u 6:50 - to nisu čak ni studenti Akademije, samo ratnici iz Singera, koji su došli da nauče borbu golim rukama."
     "Borbu golim rukama?" učtivo ponovi Kain.
     "Da." Tavanica mora da je bila izuzetno privlačna. "Ti, naravno, pojma nemaš o borbi golim rukama."
     "Ni najmanjeg", ljubazno odvrati Kain. "Gde bih tako nešto i mogao da naučim, u onoj selendri Istmarču?"
     "Naravno." Loga opet zatvori oči. "Svetlost mi sijala na reči, Kaine, ti si prvi koji me je u poslednjih pet stotina godina napio tako da padnem pod sto."
     "Uh..." Kain malo nakrivi glavu, pokušavajući da se seti razgovora koji je vodio sa jednim studentom, pre nekoliko godina. Bilo je to nešto o..." Mislim da neću moći da držim čas umesto tebe, Loga."
     "Zašto, do đavola, ne bi?"
     "Loga, ja sam student, radnik, nisam vladar. Akademija je stara sedam stotina godina; za sve to vreme, da li se ikada dogodilo da neki student drži predavanje, iz ma kog predmeta?"
     "Hmmm." Loga nije nijednom, pomisli Kain, trepnuo od kad je otvorio oči. "To ti je dobro pitanje. Dečko po imenu Levin ili tako nekako održao je jedno predavanje pre sto osamdeset ili devedeset godina. O samohipnozi. Smesta su ga izjurili sa Akademije."
     "Eto, vidiš."
     "Oh, ne zato što je bio radnik, Kaine, već zato što je veoma loše predavao." Loga zavrte glavom, sećajući se. "Bilo je neverovatno. Izuzetno loše."
     "O čemu je ovo predavanje, Loga?"
     "O telekinezi." Loga se prevrte na bok i podboči glavu na lakat. "Nauči tu malu kopilad kako da varaju na kocki."
     Kain oseti neku prazninu u trbušnoj duplji. "Malu kopilad?" Koliko im je godina, Loga?"
     "Sedam, osam. Ne, zaista ne mogu danas, Kaine. Sve te nevine, razrogačene okice..." Logu izdade glas, a kad je opet progovorio, glas mu je bio čvrst. "Ne. Ne mogu. Zaista ne mogu. Mrzim decu."
     Kain uzdahnu. "Loga, ti bolje umeš sa decom od večine drugih vladara kojeg znam."
     "Je l' da? Pa, samo zato što znaju da ih mrzim, i ja znam da ona mrze mene. Tako je naš odnos na pravoj osnovi, i zato se slažemo."
     "Loga, ja zaista..."
     "Kaine." Reč je bila zapovednička. Bez ikakvog izraza na licu, Kain pogleda u zakrvavljene, plave oči. "Kaine, ja te ne molim. Odlazi i održi moj čas."
     "E, baš si rešio da izazivaš Albera, zar ne?" Loga klonu natrag na postelju, raširenih ruku i nogu i ne odgovori. "Dobro", mirno prihvati Kain, "ali čisto zbog mene samog, iskreno se nadam da imaš makar i nejasnu, uopštenu predstavu o tome šta ćeš kad zagusti. U redu?"
     "Ti si jedno grozno, samoživo stvorenje. Kaine. Idi."
     "Da, zaista smo veoma slični", složi se Kain. Imao je još to zadovoljstvo da vidi kako je preko Loginog lica za trenutak preleteo drugačiji izraz, a onda je otišao.

     Ležali su zajedno u krevetu u Elijaninoj kolibi, ne vodeći ljubav, samo se grčeći da im bude toplije. Kain je potpuno zatvorio um, tako da mu se činilo da opaža svet oko sebe kroz više slojeva debelog stakla. Bio je primoran da tako uradi, samo zato da bi mogao da zaspi; Eli se brinula zbog problema koji je imao sa Alberom, kao da brigom može nešto učiniti. Brbljanje njenih misli, koje se bez prestanka okretalo kao vodenica, bilo je u suštini i neprijatno; a nije mnogo bolja bila ni njena stalna potreba da odgovori.
     Kain joj se najzad nežno obrati. "Eli, hoćeš li, molim te, da zavežeš? Nisam ni ja siguran šta Loga namerava, ali siguran sam da nijedno od nas neće noćas to uspeti da odgonetne."
     "Kaine, nisi video kako je Alber večeras izgledao kada je čuo da ti držiš čas umesto Loge. Ovde sam od svoje devete godine, Kaine, i nikada do sada nisam videla da neko od njih pobesni. Prosto, ne rade to kada su nama na vidiku."
     "Da, znam."
     "Kaine."
     "Eli." On spusti glas. "Slušaj. Niko mi neće skinuti glavu zato što sam poslušao naređenje. Možda će me poslati kući, a to nije kraj sveta; voleo bih da opet vidim sestrice, a da li sam zvanično završio školovanje ili ne, nema mnogo značaja. Sa onim što sam ovde naučio mogu ujahati u bilo koje selo ili grad u Dolini - ubrajajući tu i tvoj rodni grad, Eli - i za deset godina ću već upravljati njime. Prema tome, šta mi se najgore može dogoditi? Da me izbace, mislim, a to će se gotovo sigurno desiti, bez obzira na ovo sada, kad budem pao na Završnom testu. A najbolje? Loga će možda istisnuti Albera iz svakodnevnog rada na Akademiji; nadam se da je to bila njegova namera. U svakom slučaju, mi sada, u ovom trenutku, ne možemo ništa da uradimo. I zato, hajde da spavamo."
     Eli je ćutala još samo za trenutak, a onda dreknu: "Kaine, kazala sam ti da se kloniš Loge! Nije dobro umešati se među vladare kada se svađaju. Tako su blagi i nežni sve prokleto vreme, da radnici ne shvataju koliko su u suštini bezobzirni. I tako lepo postupaju s nama, s nekima od nas - naročito s onima koji..." ona poče malo da muca "... ne potiču iz veoma visoke društvene klase, da radnici zaborave da smo mi ovde zbog njih, a ne obratno."
     Kain se zakikota u mraku. "Eli, hoćeš da kažeš da sam naivan?"
     "Kaine, ne smeš im verovati, ne smeš verovati Logi."
     Kain se prevrnu na stranu i ovlaš pređe rukom preko njenog golog tela. "Kaži, ne boj se. Jednoga dana, Eli, ispričaću ti o mom učitelju Lukasu."
     "Lukas... pominjao si ga. Bio je pevač u Istmarču?"
     "Da. Mislim da bi mu se dopala, i da bi se i on tebi dopao, da ste se sreli. Kada oboje odemo odavde, hoćeš li poći sa mnom u Istmarč, da te upoznam s njim? Vas dvoje ste mi najvažniji od svih ljudi na svetu."
     "Možda." Ležala je veoma mirno. "Kaine, da li me voliš?"
     Kain uzdahnu. "Ne znam. Nisam siguran da znam šta je to. Ti si mi veoma važna."
     "Znam."
     Kain spusti usne na njene, prevuče joj jezikom preko usana. "Hoćeš li poći sa mnom u Istmarč?"
     Elijana je dugo ćutala. "Da sačekamo dok ne dođe taj trenutak, Kaine. Svašta se može dogoditi."
     "Hoćeš li", prošapta on, "poći sa mnom gde god budem išao?"
     Žena nije oklevala ni trenutka. "Pitaj me opet, Kaine, kad budeš položio Završni test."
     Usamljen u postelji s njom, Kain se okrenu na bok, licem na drugu stranu. U sledećem trenutku osetio je toplotu njenog tela koje mu se pripijalo uz leđa i njen vreli dah na potiljku.
     Zaspao je, i nije zapamtio šta je sanjao.

     Kain je morao da se prijavi na ulazu u bolnicu pre nego što su ga pustili da prođe kroz zgradu do vrata iza žive ograde, koja je okruživala bolnicu.
     "Dobro jutro, Kaine", pozdravi ga radnica koja je stražarila na ulazu. Bila je to lepuškasta, smeđokosa devojka čiji naglasak Kain nije mogao da veže za neko određeno mesto; tek odskora je preuzela tu službu od jedne starije žene po imenu Patra, i Kain još nije saznao kako se devojka zove. Završila je sa kucanjem njegovog imena na tastaturi koja je bila sastavni deo njenog radnog stola, podigla pogled i nasmešila mu se. "Možete ući. Ceo dan je uzbuđen, čeka vas."
     Kain se nasmeši. "Sigurno". On podiže uvis kesicu koju je nosio u ruci. "Slatkiši. Može li, ili je na lekovima?"
     Devojka opet obori pogled na terminal svog računara. "Nema problema. Neće uzimati lekove još dva dana."
     Kain joj se zahvali i vrati se.
     U Skupštini je bilo osam bolnica; svih ovih godina koje je proveo u Skupštini Kain im nije naučio imena. Svaka se zvala po nekom vladaru koji je poginuo u nekom od raznoraznih ratova dok su vladari učvršćivali svoju vlast nad Zemljom.
     Prva bolnica čije je ime naučio, i jedina čije je ime pamtio, mnogo decenija kasnije, bila je Memorijalna bolnica Makena za neuropsihička istraživanja. Bila je to jedna od najstarijih zgrada u Skupštini; Kain je mogao da pogodi po natpisu iznad vrata, gde je ime bolnice bilo ispisano na dva načina, na zajedničkom jeziku u starom jeziku, a angliska verzija se nalazila iznad natpisa na zajedničkom jeziku.
     Kain je dolazio u tu bolnicu svakog Prv-dana, sve vreme svog boravka u Skupštini, da poseti Mišu.
     Miša je radio u bolničkim vrtovima. Bio je, što Kaina nije iznenadilo, odličan baštovan; deda Garet bi sigurno bio zadovoljan njime.
     Bio je, takođe, sasvim priprost.
     Miša je bio na kolenima, okrenut leđima Kainu, kada je ovaj ušao da ga poseti tog Prv-dana, i plevio između jednakih laserom poravnatih redova cveća. Pevušio je kroz zube pesmicu koju je naučio od Kaina, a koju Kain, opet, beše naučio od Lukasa. Kain zastade na travnjaku koji se protezao s obe strane vrta, posmatrajući Mišu kako plevi. Bilo je trenutaka kada je zavideo starijem bratu. Nije se sasvim dobro sećao Miše kakav je bio pre one nesreće, i zato nije imao nikakvo poređenje sa njim kakav je sada; ali ono što je Miša postao bio je toliko srećan čovek, da Kain nije sreo srećnijeg. Telo mu je starilo, ali ne i um.
     Uvek bi se obradovao kad vidi Kaina.
     Miša je završio plevljenje na tom delu i pokupio iščupani korov da ga stavi u malu platnenu vrećicu obešenu o pojas. Pri tom je podigao pogled i ugledao Kaina. Lice mu se odmah razvuče u široki osmeh. "Kaine!"
     Kain uzvrati Miši osmeh, priđe mu i zagrli ga. U početku je morao da se navikava da to radi; radnici u bolnici su čvrsto verovali da bolesnike treba grliti i dodirivati što je češće moguće. Skoro cele prve godine svog boravka u Skupštini, Kain nije bio u stanju da natera sebe da grli poludelog starijeg brata, kao što su oni tražili od njega, i zato je Miša postao uplašen i depresivan; zbog nečega je Miša uvek mislio da je Kain nezadovoljan njim.
     Na Kainove veliko iznenađenje, Miša ga je odmah prepoznao kad je prvi put došao da ga poseti; osam godina koliko je proteklo između Marikove smrti i Kainovog dolaska na Akademiju za njega kao da nije postojalo.
     Kain se oprezno oslobodi Mišinog zagrljaja. "Ćao, Mišo. Kako se danas osećaš?"
     Miša nije prestajao da se smeši. "Danas odlično, Kaine. Danas je vladarka Kalandra došla i uzela neko cveće koje sam joj odgajio. Da li je tata došao s tobom?"
     Jednom i samo jednom, Kain je pokušao da objasni Miši da je Marik mrtav. "Nije, Mišo. Tata je poručio da se danas brineš o svom vrtu; on je morao u ribolov. Verovatno će doći iduće nedelje."
     Miša je za trenutak izgledao razočaran, a onda se opet nasmeši. "Opet." Iduća nedelja je bila toliko daleko da je Kain znao da će zaboraviti njegov odgovor do sledeće posete. "Jesi li došao da ručaš sa mnom?"
     "Na žalost nisam", odgovori Kain, praveći se nevešt. "Mislim da će me potražiti vladar Loga."
     Mišino lice se opusti. "Oh." Kain se nasmeši na tužni i pretužni izraz bratovljenog lica i pruži mu kesu koju je doneo. Miša je, izgleda, tek tada primetio kesu. "Bombone?" Gledao je Kaina sa izrazom koji je bio gotovo sumnjičav, otvorio kesu i pogledao unutra. "Čokolade? Oh, Kaine, baš ti hvala!" I on se obisnu Kainu oko vrata.
     "Hej, dosta." Kain se, s osmehom, oslobodi. "Spremao si se da mi pokažeš male ruže koje si zasadio, sećaš se? Obećao si."
     Miša vatreno potvrdi glavom. "Da, sećam se." Uzeo je Kaina za ruku, kao dete, i zajedno siđoše niz stazu koja je vodila kroz park iza bolnice.

     "Pametan čovek", čuo je jednom Kain jednog trgovca da kaže u Kepardovoj krčmi, "ne kocka se u Zlatnoj reci." U ono vreme ta primedba mu ništa nije kazivala; međutim, ubrzo posle dolaska u Skupštinu, postalo mu je jasno. Kain je umeo da natera kocku da padne kako on hoće, umeo je da vidi karte s one druge strane. To je važilo i za mnoge druge studente Akademije, i za većinu vladara. Vladar je, pored toga, ako se valjano napije, bio sposoban da jednom mišlju uništi krčmu. Gotovo da nije godišnjeg doba u kome neka krčma ne bi stradala na taj način. Molba vlasnika krčme Sudu obično je bila dovoljna da se krčma ponovo izgradi; ali nije bilo nadoknade za gubitke koje je vlasnik krčme imao dok je ona stajala srušena.
     Zlatna reka je bila na samo dvadeset minuta putovanja vozom na jednoj šini kroz pobrđe Crnih planina. U njoj je živelo četrdeset pet hiljada radnika, i tih četrdeset pet hiljada radnika su se često ubrajali, zajedno sa radnicima Skupštine, u jednu skupinu radnika koji su bili namenjeni da služe vladarima; svejedno, Zlatna reka je bila grad za sebe.
     Ta dva grada su se razlikovala kao noć i dan; Zlatna reka je bio grad u kojem su živeli samo radnici - u njemu nisu stanovali vladari - i premda je bila čistija i bogatija od većine radničkih gradova, nije se mogla ni uporediti sa ulickanom čistoćom i negovanim vrtovima grada gore na planini.
     Zlatna reka bi bila skoro sat jahanja iz Skupštine, sve vreme niz brdo, da je uopšte bilo moguće da se do nje stigne na taj način. Iz Skupštine, nije; jedan od nekoliko primeraka još aktivne mašinske tehnologije koje je Kain imao priliku da vidi, malen voz na jednoj šini, povezivao je dva grada. Putovanje od Skupštine do Zlatne reke, potpomognuto silom teže, trajalo je samo dvadeset minuta. Put uzbrdo trajao je gotovo dvostruko duže, i to ne samo zbog sile teže. Na putu nizbrdo vagoni na jednoj šini bili su uglavnom opterećeni samo putnicima. Na putu uzbrdo, nekih petnaestak puta dnevno, vagoni su bili natovareni do vrha hranom iz zemljoradničkih gradića iz čitavog južnog dela Doline. Skupština nije odgajala vlastitu hranu.
     Posle više od pet godina provedenih u Skupštini, Kain jedva da je primećivao stotine načina na koje se taj grad bitno razlikovao od bilo kog drugog na licu Zemlje - izuzev kada je na kratko dolazio u Zlatnu reku. Prvo što mu je privlačilo pažnju kad se iskrca sa voza bio je miris; kuvanja hrane, jedva primetan smrad prašine u vazduhu, i drugi, manje prijatni smradovi - niko, naravno, nikada nije mokrio na ulici u gradu Skupštini. I posle pet godina, u Skupštini se nije osećao kod kuće; u Zlatnoj reci smesta se opuštao. Mesto je ličilo na Istmarč, samo povećan - osam krčmi, i dve krčme koje se zovu restorani, što je značilo da se u njima isključivo služila hrana onima koji su bili lenji da kuvaju za sebe.
     Među koje se mogao ubrojati i Kain.
     Krenuo je niz ulicu Prospers, krivudavu ulicu ni nalik onima u Skupštini, pravim kao strela, koje su vodile ka severu ili jugu, istoku ili zapadu, ali nikad u oba pravca istovremeno. Ulica Prospers je započinjala u predgrađu, gde se završavala ona jednošinska pruga iz Skupštine, i vodila u obliku džinovske petlje oko većine predgrađa Zlatne reke pre nego što polako iščezne duž obala potočića koji je bio, tako daleko na jugu, sve što je preostalo od moćne reke Almandar. Kain nije bio daleko ni od Semjuelsove krčme ni od Aninog restorana, i upravo je pokušavao da izabere, kad je osetio laki poremećaj stvarnosti; u sledećem trenutku osetio je nalet vetrića, i vladar Loga se pojavio na ulici pored njega. Najveći broj, iako ni izdaleka ne svi radnici koji su se zatekli na ulici, brzo su klekli kada se Loga pojavio i krenuli dalje svojim poslom.
     Kain samo reče: "Zdravo, Loga. Večera?"
     "Dabome." Riđokosi se osvrnu oko sebe; dugačka kosa mu je bila vezana u pletenicu koja mu je dopirala do ramena, i pokretala se zajedno s njim. "Kod Ane? Nisam tamo jeo već nekoliko godina." Kad vladar kaže nekoliko godina, to znači bilo koje vreme počev od tog trenutka pa do onog koje je prethodilo rođenju Kainovih roditelja. U stvari, u Zlatnoj reci je vladao običaj koji nije imao snagu zakona u pravom smislu te reči - da firme ne menjaju ime kad promene vlasnika; vladarima je smetalo kad ne bi, tragajući za nekim mestom na kome nisu bili sto godina, mogli da ga nađu zato što je promenilo ime.
     Ušli su i bili odvedeni do stola u dnu sale, gde je Kain obično sedeo. Osvetljenje je bilo prigušeno, što se Kainu najviše dopadalo, i stalni posetioci su bili na tako lošem glasu da nisu pravili neprijatnosti jedni drugima.
     "Znaš", zamišljeno reče Loga, dok su išli ka stolu, "čini mi se da sam jednom spalio ovo mesto."
     "Ne sećaš se?"
     Loga sleže ramenima. "Na žalost, ne. Bilo je to dosta davno. I bilo je slučajno, ako je ovo to isto mesto."
     Kad su seli i naručili, i kad su im doneli pivo, Loga reče veselo: "Verovatno želiš da neko vreme zaobilaziš Albera?"
     "Odlično."
     "Srećom", nastavi Loga, "neće ti biti teško. Premešten je, potpuno van Akademije. Uredio sam da ga pošalju u Biblioteku."
     "Oh?" Kain malo razmisli. Biblioteka je sadržavala prikupljeno znanje vladara, sve što su ikada saznali ili već znali. Neki studenti su se odlučivali da argatuju u njoj, posle padanja na Završnom testu, radije nego da potpuno napuste Skupštinu. To je bio jedini način da student koji je pao na Završnom testu ostane u Skupštini. Izbor je bio za sva vremena; radnik ili radnica koji bi jednom dobili pristup dokumentima u Biblioteci nisu se više mogli vratiti kući. Vladari to nisu dozvoljavali. "Kako si uspeo?"
     "Dokazao sam da Alber ne služi najboljim interesima Akademije - da je emotivno zarobljen poslom, da se tako izrazim. Mi smo se, zajedno sa svojim pristalicama, sinoć provodili kao ludi natežući se u Domu."
     "Čestitam."
     Osmeh na Loginom licu nestade. "Kaine, koji ti je vrag? Imao sam prilično jasan utisak da ne mariš mnogo za Albera. Znam da on tebe nije voleo."
     "Taj me čovek mrzi", mirno odvrati Kain.
     "Mrzi i mene", pobuni se Loga. "Zar se to ne računa?"
     Kain se protiv volje nasmeši. "Pa, ne baš mnogo." Osmeh mu se, međutim, brzo ugasi i on planu. "Do đavola, Loga, divno je što si se rešio Albera. Ali zar si baš mene morao da upotrebiš za to? Još piva", doviknu on konobarici u prolazu.
     "Jesam." Loga je gledao u Kaina široko otvorenih očiju i sa pogledom nevinosti, koji je gotovo uspeo da održi. "Kaine, ti si jedini student na Akademiji kome sam mogao da poverim jedan čas, i onda da branim svoj izbor i budem očevidno u pravu, jer si obdaren koliko i svaki vladar. Ne postoji zakon koji zabranjuje da radnici drže nastavu, samo običaj, jer se oni unapred smatraju nesposobnim za to. Hteo sam da prekršim običaj i napravim presedan - da se nastavnički položaj dodeljuje čoveku ne zato što je vladar, već zato što je sposoban - i juče smo to i uspeli."
     Kain iskapi kriglu do kraja u trenutku kad mu konobarica stavi sledeću pored lakta. "Pokušaj da ne zaboravljaš, molim te, da sam ja samo radnik. Za ime Svetlosti, Loga, nisu mi potrebni neprijatelji kao što je Alber. Ti - ti si njemu ravan, čak i bolji od njega. Ja sam samo običan radnik zbog kojeg je izgubio posao."
     Loga sleže ramenima. "Šta ti može?" On se nasmeši Kainu. "Hajde, razmisli malo. Više ga nema na Akademiji, a teško da će te goniti i napasti, kao da je i sam samo običan radnik."
     "A kada izađem sa Akademije? Sad ćeš mi još i reći da svaki posao koji dobijem, sudije ili poslanika, neće pre toga ići na odobrenje Suda?"
     Loga mu dugo nije odgovarao. Dođe im i hrana, još cvrčeći odresci u drvenim činijicama, sa toplim hlebom i zapečenim pasuljem. Kain je sedeo preko puta Loge, netremice gledajući u vladara. Devojka koja im je donela hranu se udalji, i Loga najzad progovori. "Istina je. Ako budeš postavljen za sudiju ili poslanika, to će morati da odobri Sud u punom sastavu, i naravno, Alber će se suprotstaviti tvom postavljenju."
     Kain podiže jednu obrvu. "Ako?"
     "Ponekad", veselo i ljubazno nastavi Loga, "kad pokušavaš da budeš sarkastičan, podsetiš me na radnika koga sam jednom poznavao, jednog mog studenta sa Akademije. Danas je sigurno već starac."
     "Zaista?" Kain kao da je prihvatio razgovor. "Je li me ti to hvališ?"
     "Na neki način." Svetle, plave oči pozivale su Kaina da prihvati šalu. "Znaš li ko me je takođe podsećao na tog studenta?"
     Kain nije osetio da okleva. "Ko?"
     Loga mu uputi široki osmeh. "Pa, naravno, Lukas."
     "Lukas? Ne poznajem nikakvog Lukasa?"
     "Bio sam u Istmarču, Kaine. Turobno mesto."
     "Istmarč? Ja nisam... a, misliš na pevača. Je l' na njega misliš?"
     "Da, Kaine, na tvog prijatelja." Loga se zakikota. "Bio je već otišao, naravno, kad sam ja stigao. Kazali su mi da je otišao iz Istmarča otprilike godinu dana pošto si ti otišao na Akademiju. Dovoljno dugo da niko osim tvoje majke ne poveže ta dva događaja. Kaine, opisao sam svog nekadašnjeg studenta tim ljudima, svog nekadašnjeg studenta Artemisa, i znaš li ti da su se svi do poslednjeg radnika složili da je to opis pevača Lukasa."
     "Bojim se da nisi pogodio. Kažeš taj Artemis". Kain namerno pogrešno izgovori njegovo ime, isto kao i Loga, sa naglaskom na e - "sada treba da je već starac. Loga, Lukas je bio mlad čovek. Tridesetak ili tako nekako, kad sam ga poslednji put video."
     Loga klimnu, odseče komadić odreska i pojede ga. "Naravno, nije mogao biti isti čovek. Ipak, neverovatna sličnost, a?"
     Kain uze još jedan gutljaj piva. "Možda. Ipak - ti i ja pomalo ličimo jedan na drugog. Kad bih ja obojio kosu u crveno i pustio da mi malo poraste, izašao na sunce da mi koža samo malčice potamni, koliko bi ljudi tamo napolju na tvoj opis reklo: Jeste, to je Kain. To je baš on. Hmmm? Lukas je bio lepotan sa crnom bradom i crnom kosom, tamnom kožom i smeđim očima. Koliko ljudi postoji, Loga, u Semaliji i Turinu, koji odgovaraju tom opisu? Dvadeset hiljada? Pedeset?"
     "Išao sam u Istmarč", odvrati Loga, "i posetio sam tvoju majku. Zašto me ne pitaš kako je ona, umesto da se svađaš tu sa mnom oko tog pevača? Rekao bih da bi većina ljudi radije pitala kako im je porodica."
     "Ne volim svoju majku." Kain se nasmeši. "Kako su mi sestre?"
     Loga se poče smejati kao da je Kain rekao nešto lukavo. "Odlično, zaista su dobro. Hoćeš li da večeras idemo na igranku?
     Kain odmahnu rukom. "Svakako. Zašto da ne?"
     "Odlično. U singeru ima zabava. Ti ćeš poći sa mnom i pravićeš se da si vladar."
     "Kako ti kažeš."
     "Kaine", nastavi Loga, odjednom smrtno ozbiljan, "jedino treba da se brineš zbog Albera kad budeš tražio sebi posao u administrativnim službama. A to će se dogoditi samo ako budeš pao na Završnom testu. Dakle, odgovor na tvoj problem je potpuno jasan."
     Kain je video šta ga čeka. "Nemoj", nastavi on, "pasti na Testu."
     Loga se zakikota i podiže svoju kriglu nalik na zdravicu. "Mudar si ti dečko, Kaine."

     Tokom te noći, Kain se u jednoj prilici našao na stazi oivičenoj drvećem koja je krivudala duž obala jezera T'Pau, pevajući pijano koliko ga grlo nosi. Jedrilice su krstarile jezerom, svetle i kitnjaste u svežem noćnom vazduhu. Posle čitave večeri provedene u situaciji da mu svi ukazuju poštovanje koje prirodno sleduje svakom vladaru, osećao se veoma čudno. Loga ga je vladarima u Singeru predstavio kao sina nekog vladara za koga Kain nikad nije čuo. "Imaš prilično tamne oči - više smeđe nego crne - ali, ipak, sumnjam da će te ma ko pogledati ispod oka." I zaista, vladari su prihvatili Kaina za jednog od svojih, bez ikakve vidljive sumnje.
     Pet godina provedenih u Skupštini ublažile su Kainov istmarčki naglasak; ipak je držao jezik za zubima i nije tražio društvo vladara na zabavi. Imanje na kome se održavala zabava bilo je ogromno, veće od ma kog što ga je Kain video u Skupštini; bilo je smešteno na uzvišici koja je gledala na jezero T'Pau. Kroz ogromne prozore mogao je da vidi kao se na mesečevoj svetlosti uzdiže gromada Velike brane.
     Bilo je to prvi put da je ugledao Branu od kada je otišao iz Istmarča, i sam pogled na nju učinio je da se oseća veoma čudno, nekako udaljeno i zbrkano. Stajao je i posmatrao je sa čašom slatkog, opojnog pića u jednoj ruci; bilo mu je posluženo u kristalnom peharu koji je vredeo koliko i sve što je njegova porodica ikada posedovala. Najzad ga jedna od žena na zabavi uze za ruku, bez i jedne reči, i odvede u jednu od praznih soba. Bila je to mala, nežna žena sa kosom gotovo isto tako crvenom kao i Logina, i sparila se s njim sa toliko energije i mašte da je Kain ostao pijano zaprepašćen.

     Nečiji glas se pridruži Kainovom, stravično neskladno, i on se pažljivo okrenu da pogleda iza sebe. Loga je bio tu, jedva primetno sijajući poslednjim tragovima svetlosti koja ga je tu prenela. Svetlosti i ploveća svetla sa imanja treperila su iza njega. Loga prekinu pesmu usred strofe i pridruži se Kainu. "Kaine, zašto si, do đavola, otišao sa zabave?"
     Kain nije bio iznenađen videći da je Loga gotovo isto toliko pijan koliko i on sam. Govorio je veoma oprezno, da bi jasno izgovarao reči. "Potucao sam se, do đavola. Zašto bih inače ostajao? Oni svi pričaju o stvarima o kojima ja nemam pojma."
     "Potucao si se?" Loga je sa negodovanjem gledao u njega. "Ja nisam, zasad. S kim?"
     Voda je blago zapljuskivala Kainove članke; on iznenađeno spusti pogled i shvati da ulazi u jezero. "Nisam saznao kako se zove. Riđokosa, tako, omanja, lepe grudi, božanstvena stražnjica. Malo je ličila na tebe." Kain zastade. Misli su mu polako priticale. "Pokušavao sam da ne mislim na to."
     "Šta ima lošeg u mom izgledu?"
     "Pa," oprezno odvrati Kain, "ničega... naročito." Noge su mu opet bile mokre, hladne i mokre. Ah, da voda. Ne idi u vodu, oštro naredi sebi u mislima. "Je li ta žena jedna od tvojih potomaka?"
     "Ne, samo... slučajno ličimo." Loga potvrdno klimnu. "Da, tako je, slučajno ličimo. Ja nemam dece, u svakom slučaju ne sa vladarkama."
     Kain je pijano proučavao Logino lice; bili su na opasnom terenu, načeli su temu o kojoj Kain nije trebalo ništa da zna. "Tako rečeno, ispada da imaš decu sa radnicama."
     "Nemam, za sada. Imao sam, davno."
     Kain pusti da mu preko lica pređe zbunjen izraz. "Ne možeš."
     Loga je u nedoumici zurio u Kaina. "Zašto, kog đavola, ne bih mogao?"
     "Vladari i radnici ne mogu da se uzajamno razmnožavaju. Svi to znamo."
     Loga je gledao u Kaina uznemireno. "Ne... sasvim. T'Pauin narod i radnici ne mogu da se uzajamno plode. Ali ja nisam pripadnik naroda T'Pau; mogu da začnem decu sa ženom radnicom, ali ne i sa ženom vladarkom."
     Kain polako zavrte glavom. "Ne razumem."
     "Kaine, šta čini vladara?"
     "Šta čini vladara?" Kain se glasno nasmeja, i smeh mu je zvučao neveselo i cinično. "Ubij me ako znam. To što živite večito? Ili možda, samo to što mi ne živimo večito, što umiremo jer nemamo velemladost?"
     Neka neverovatna sila ga ščepa i tresnu ga o jedno drvo na ivici staze. "Od koga si čuo tu reč?" Kao da ga je pritisla planina; Kain ne bi mogao da se pokrene ni da mu je život zavisio od toga. Loga dreknu. "Od koga?"
     Kain je zurio u Logu, odjednom savršeno istrežnjen, zurio u divljački izraz u očima svog prijatelja. On oprezno izreče poluistinu: "Reč je bila u tvojim mislima, Loga."
     Loga je bio zadihan i sada posmatraše Kaina kao da hoće da mu pročita istinu na licu. Stajao je raskrečenih nogu, držeći rukama Kaina za ramena. Bolelo ga je, sve više; Kain je razmišljao da li da šutne Logu u mošnice, kad se odjenom nađe na slobodi. "Dobro."
     "Loga?"
     Svetlost se prikupila oko njih. "Hajde, hoću da ti pokažem Završni test." Sjaj je bio veoma jak. "Vreme je."

     Materijalizovali su se u potpuno praznoj prostoriji. Maloj četvrtastoj sobi, sa žutom sunčevom bojom na tavanici, crnim zidovima i crnom prostirkom na podu.
     Soba je bila podeljena na dva jednaka dela ogromnom pločom od nekog providnog materijala, koji je svetleo u odnosu na površine poda, zidova i tavanice. Kain se polako osvrnu oko sebe. Iza njega je sijalo pregradno polje; na drugoj strani ploče takođe se nalazio otvor u zidu, ali u njemu nije bilo ni vrata ni pregradnog polja. U sobi nije više bilo ničega. "Gde smo, Loga?"
     "U Skupštini." Loga prevuče rukom preko pregrade. "Ovo je Završni test. Ploča od providnog monokristala. Najčvršćeg materijala za koji divovi znaju."
     "Mislio sam da je najčvršći materijal dijamant."
     "Najtvrđi, da, ali tvrdoća nije isto što i otpornost na pritisak", odgovori Loga, pažljivo izgovarajući svaku reč. "Ne bi ti bilo tako teško da probiješ tanku ploču od dijamanta."
     Kain oprezno dodirnu pregradu. Bila je glatka, gotovo klizava. "Ne shvatam čemu ovo služi."
     Svetlost naglo buknu. Vetar pomilova Kaina u trenutku kad vazduh ulete da ispuni prazan prostor.
     Loga je stajao s druge strane pregrade, gledajući u Kaina sa nedokučivim izrazom na licu. Glas mu je bio izvitoperen pregradnim zidom. "Priđi mi. Đođi kod mene." Bio je položio dlanove na pregradu i priljubio se uz providni zid. "Znaš za velemladost."
     Kain koraknu napred. "Da."
     Login glas je podrhtavao. "Već odavno sam sam. Ti to možeš. Hajde, skoči, Kaine."
     "Loga, pijan sam."
     "Hteo si da znaš šta čini vladara, Kaine? Ovo. To što sam s ove strane. Tu sam, i zato sam vladar." Svetle, plave oči se upiljiše u Kainove sa strahovitom željom. "Ti to možeš, Kaine. Znam da možeš. Skoči." Reči mu neposredno dodirnuše um. Skoči, Kaine, i živećeš večito.
     "Loga..." Ali Kain ne završi ono što je nameravao da kaže, ma šta to bilo; kroz sobu se zavrte Svetlost kao bič i Loga nestade.
     Još dugo je stajao u praznoj sobi, zureći u avetinjsku, gotovo nevidljivu pregradu. Napokon unatraške izađe iz sobe, obre se u jednoj zgradi Akademije u koju još nikada nije imao priliku da uđe, i prođe kroz prazne, odzvanjajuće ulice Skupštine dok najzad ne stiže u svoju kućicu.
     Tu je sedeo, potpuno budan, i razmišljao, i očajnički žudeo da opet razgovara sa Lukasom, ili sa bilo kim ko će mu davati istinite odgovore na pitanja.

     Tog leta Eli je polagala Završni ispit testa i pala, baš kao što su ona i njeni profesori očekivati.
     Nije rekla Kainu da se sprema da polaže; saznao je tek kad je već otišla kući.
     Na svom jastuku u kućici našao je poruku.

     Danas polažem test, a onda se vraćam kući u Soret. Tamo ima jedna škola, i tu ću predavati: zato sam, na kraju krajeva, i došla na Akademiju, da bih naučila nešto čemu vredi podučavati druge. Posle polaganja Testa dođi kod mene, ako budeš hteo. Čekaću te tri godine, i onda ću se udati za nekog drugog. Žao mi je što ne mogu da se oprostim od tebe, ali ne želim da mi poslednja uspomena na tebe bude opraštanje. Osim toga, takve stvari uvek teško padaju. Volim te

     Elijan Temera

     Kain je pročitao poruku, savršeno sretan da se ona ne nada da će ga ikada više opet videti.

     Sedeo je go u tami, u potpunom lotos položaju. Disao je mirno, veoma polako, veoma duboko. Šake su mu počivale na kolenima. Vreli znoj mu je curio niz telo i koža mu je bila veoma osetljiva na dodir.
     Neki glas ga je golicao na robu uma. Sećanje... ali tako stvarno. Glas mu je šaputao, glas u snu ili snoviđenju: Skoči, Kaine. Skoči, i živećeš večito.
     Disanje mu se umiri, uspori još više. Uvlačio je sveži vazduh u pluća; neverovatno dugim, laganim udisajima, unosio je vazduh duboko u sebe. Otkucaji srca su mu se usporili, polako i nežno se složili u ritam koji je odgovarao blaženom udisanju i izdisanju. Glas na rubu njegove svesti utihnu i čitavo biće mu se usredsredi na duboki spokoj, drukčiji od svega što je do tada iskusio.
     Telo mu se odvoji od njega.
     Kain je posegnuo za Svetlošću.
     I zavrištao.
     Zvuk je bio u visokom tonalitetu i podrhtavao je, stravični vrisak koji kao da je zvonio bolom i neuspehom čitavog sveta.
     Dugo nije prestajao.

     Kain se polako vrati svesti, kao da izranja iz velikih vodenih dubina.
     Nije mogao da se pokrene.
     Oko njega su mrmljali glasovi.
     "Za ime Svetlosti, vidiš li šta se dogodilo sa pregradom?"
     Drugi glas - Login? "Jesam li slep? Naravno da vidim. Pazi na noge; krhotine su jako oštre." Zaćutali su; neko dodirnu Kaina. Osetio je kao da dodir dolazi odnekud veoma daleko.
     "Je li živ?"
     Bio je tu i neki bol, veoma dalek.
     "Jedva. Teško je biti siguran, pored ovolike krvi. Mora da je dobio krhotine sa svih strana."
     Treći glas. "Svetlost mi sijala na reči, izgleda kao oni iz poslednje bitke kod Erebiona."
     "Za ime Svetlosti, Loga, šta je moglo ovako da uništi pregradu? Ta prokleta stvar je smrskana."
     Glas je bio veoma odsečan; Login, naravno. "Glupane jedan. On."
     Za trenutak je zavladala tišina. Uništavajuće svestan svoje samoće, Kain oseti da mu je ta tišina dobro došla.
     "A šta bi drugo?" reče Loga smrknuto.
     Potom više nije bilo ni reči, ni zvuka, ni Svetlosti, samo beskrajni bol i praznina i opaki gladni grč u stomaku; nečije ruke ga podigoše i Kain samo jednom kriknu, a onda se spusti u mračne, valovima pokrivene dubine noći bez kraja.

     2.
     Laž je, Kaine, govorio je Lukas, kada se kaže da vladari žive večito. Ne žive; samo žive duže od nas. Ne umiru od starosti ili bolesti, ali to ne znači da uopšte ne umiru. Mogu poginuti nesrećnim slučajem, ili biti ubijeni; većina ih ne poživi duže od četiri do pet vekova pre nego što ih zadesi neka nesreća.
     Šetali su zajedno duž obale velikog, mračnog okeana. Nije bilo sunca, meseca, zvezda; samo ta obala i prigušena, biserno siva svetlost. Voda mu je tiho zapljuskivala stopala.
     Prema tome, ako se smrt ne može zaista izbeći - a ne može - onda je ona samo završetak života, ništa bolje i ništa gore od toga. Eto, Kaine, to je sve što postoji u životu; da ga proživimo što bolje možemo i da hrabro umremo kad nam smrt usledi. Sudbina je ponekad svirepa; ma kako da si mlad, možda je upravo sada taj tvoj trenutak.
     Nastavili su da koračaju, ka još većoj tami koja je ležala dalje niz peskovitu obalu. Koje je ovo mesto? upita najzad Kain.
     Ne znam, odvrati Lukas. Nikada još nisam bio ovde.
     Oh.
     Da se vratimo?
     Kainovi se koraci usporiše, i on stade. Potom se okrenu da pogleda natrag, na put kojim su došli; sivilo je bilo malo ređe u daljini.
     Da, reče on najzad.
     Dobro si izabrao, složi se jednostavno Lukas. Ovde je užasno hladno.

     Nešto kasnije, Kain otvori oči. Bio je neverovatno malaksao; otvaranje očiju iscrplo mu je svu energiju kojom je raspolagao. Ležao je na krevetu u jednoj od soba u bolnici u kojoj je živeo Miša. Prozor u koji je gledao otvarao se u vrtove koje je negovao njegov brat. Po dužini senki shvati da je kasno popodne.
     U sobi su još bila dva čoveka; Miša, koji je mirno sedeo bezizražajnog lica, i vladar Loga, koji je upravo zevao u trenutku kada je Kain otvorio oči. Miša istog časa shvati da se Kain probudio; skočio je sa stolice i kleknuo pored Kainovog kreveta. "Kaine, brinuli smo se za tebe!"
     Loga protrlja oči i nagnu se napred. Nije ustao sa stolice. "Vala i jesmo. Neko vreme samo što nisi izdahnuo." Kain polako okrenu glavu na jastuku da bi video Logu. Glava mu je bila kao planina. "Bilo je veoma čudno", nastavi Loga. "Samo što sam sinoć zadremao, odmah posle ponoći, kad sam se trgao. Znaš, tvoj brat nimalo ne liči na mog studenta Artemisa, ali dok sam se budio, za trenutak mi se učinilo da tu ne sedi tvoj brat, već sam Artemis. Odmah zatim, tvoje disanje je postalo dublje i otkucaji srca ravnomerniji, i znao sam da ćeš ostati živ."
     Kaina je bolelo grlo, toliko ga je bolelo da za trenutak nije bio siguran da će moći da izgovori reči. Kad je konačno uspeo, bilo je to toliko promuklo da nije bio siguran da će ga Loga razumeti. "Odlazi."
     Vladar zavrte glavom. Zašto misliš da sam mu ja neprijatelj, Kaine? Nisam. A nisam ni tvoj. Pokušao sam da se sprijateljim s tobom. Pokušao sam i sa njim.
     Miša je gledao čas u Kaina, čas u vladara. "Kaine? Šta nije u redu?"
     Kain nije uspeo da prikupi snagu da progovori. Odlazi, Loga.
     Kaine, moraćeš da mi odgovoriš.
     Izdao si ga.
     Kaine, prekinuo sam rat. Spasao sam hiljade života, desetine hiljada.
     Svi ti kojima si spasao živote, Loga, zar nisu sada već mrtvi, od starosti?
     Loga šapatom odgovori. "Da."
     Kain pusti da mu kapci opet padnu na oči. Odlazi, Loga. Idi i budi prijatelj s nekim ko neće umreti od toga.
     "Dobro." U Loginom glasu bilo je otvorenog žaljenja koje se moglo čuti čak i kroz prigušujuće slojeve Kainovog bola. "Pretpostavljam da si u pravu. Ko je ikad rekao da je izbor lak?"
     Kain mu ništa ne odgovori. Uskoro je postao svestan da Loge više nema.
     Miša se nagnu nad Kaina čim je Loga izašao. "Lukas", reče on veoma tiho, "kaže da ideš u Biblioteku."
     "Dobro."
     Miša se zavali natrag u stolicu, očevidno zadovoljan što je preneo poruku.
     Kain tiho pozva: "Mišo?"
     "Da?"
     "Drži me za ruku, molim te. Hladno mi je."
     Miša ga iznenađeno pogleda, a onda razvuče usta od čistog oduševljenja. "Dobro." Uzeo je Kainovu ruku u obe svoje.
     Presedeo je tako pored Kaina celu noć.
     Sutradan ujutro, Kain podnese molbu da se zaposli u Biblioteci.

     Proveo je u bolnici dve pune nedelje, nemoćan da ustane iz kreveta. Tokom prvih sedam dana Miša ga je savesno negovao, hranio ga i kupao.
     Vladar koga nikada ranije nije sreo, Loden Almandar, predsednik Suda, došao je da ga obiđe pre nego što su ga otpustili iz bolnice. Iako ga Kain nikada ne beše video, toliko se bio nagledao Lodenovih slika u svojim udžbenicima istorije da ga je odmah prepoznao; Kain se valjano potrudi da ustane iz postelje, da bi mogao da klekne, ali vladareva ruka na ramenu ga spreči. "Nije potrebno, mladiću. Znam da si bolestan." Govorio je zajedničkim jezikom na starinski način, kao neki veoma stari vladari koje je Kain poznavao; upotrebljavao duže oblike reči, bez skraćenica.
     Loden privuče jednu od stolica za posetioce i sede pored Kainove postelje. "Obavestili su me da želiš da radiš u Biblioteci."
     Kainov glas je sada bio već snažniji; nije se bojao da će ga izdati. "Gospodaru, tako je. Voleo bih."
     "Zašto?"
     "Voleo bih da ostanem u Skupštini, gospodaru. Pao sam na Završnom testu."
     Prastari vladar klimnu. "Doista, i jesi." Nije se nasmešio. "Bio je to veoma spektakularan pad, tu sumnje nema, ali, ipak, pad. Radniče Kaine, nisi..." Vladar je samo za trenutak oklevao "... baš omiljen kod vladara Albera. Ako ti se dozvoli da radiš u Biblioteci, on verovatno neće postupati sa tobom kao sa ostalima."
     "Gospodaru, znam. Moj brat Miša živi ovde u Skupštini. Lud je i ne može biti vraćen u Istmarč zajedno sa mnom; potrebno je da neko stalno bdi nad njim. Bio je usamljen pre nego što sam ja došao; ako ga sada napustim, mislim da će umreti."
     "Pričali su mi o tome", prihvati Loden. Na širokom licu nije mu se video nikakav odgonetljiv izraz. "Kaine, i ja bih najviše voleo da te zadržim ovde, u Skupštini. Tebe, i da budem iskren, i tvoju decu. Međutim, moram se povinovati običaju, baš kao i svaki drugi vladar; jedini pravi način da to uradim jeste da te uvedem u Biblioteku. Ti znaš da se ne možeš više vratiti kući, ako si jednom radio u Biblioteci?"
     "Znam", odgovori Kain kratko.
     Oči Lodena Almandara zatreptaše samo za trenutak. "Tako." Kratko se osmehnuo, klimnuo i ustao. "Onda ću se postarati da ti molba bude povoljno rešena. Alber se neće protiviti mojoj odluci. Kad budeš ušao u službu u Biblioteci, ako te Alber bude proganjao, obavesti me. Možda ću moći da ti pomognem."
     "Hvala vam, gospodaru."
     Loden zastade na vratima. "Kaine?"
     "Molim, gospodaru?"
     "Loga mi je rekao da si izašao na Završni test pošto te je napustila studentkinja do koje ti je bilo stalo - i da ti um nije bio spokojan i sređen. Je li to istina?"
     Nalet bola koji je Kain osetio bio je neverovatan, drukčiji od svega što je ikada osetio. Nije mogao da progovori.
     Loden se trže, stojeći onako u dovratku. "Vidim da jeste. Kaine, ako budeš želeo da ponoviš Test, javi mi. Postaraću se da se to uredi." Glas mu je bio onoliko blag koliko je Loden Almandar uopšte bio u stanju da ga proizvede. "Do viđenja, Kaine."

     Molba mu je bila povoljno rešena i Kain je, sa devetnaest godina, bio primljen u Biblioteku.
     Vladar Alber je bio niskog rasta i punačak, i uz to je veoma loše skrivao misli; Kain je pokupio sa površine vladarevog uma sve što se tu nalazilo isto onako lako kao što bi to učinio s bilo kojim radnikom.
     Nije mu to mnogo pomoglo; reklo je Kainu samo da ga Alber mrzi zato što je visok i lep i obdaren, a toliko je znao i sam.
     Alber je netremice zurio u njega. Bili su u jednoj od čitaonica Biblioteke, i vrata su bila zatvorena. Alber se nije potrudio da ustane kada je Kain ušao. Kain ostade da stoji, čekajući da Alber prvi progovori.
     "Nije trebalo da dođeš ovamo", najzad reče Alber.
     "Gospodaru, morao sam. Zbog mog brata."
     Alber klimnu. Nije izgledao naročito besan, iako mu se čista, nepokolebljiva mržnja nije menjala ni za dlaku. "Rekli su mi za njega. Ja ne smatram, radniče Kaine, da je tvoja želja da zadovoljiš svog ludog brata dovoljan razlog da me ponovo uznemiravaš, ovog puta u Biblioteci." Opet je zavrteo glavom, i opet tiho rekao: "Nije trebalo da dođeš ovamo. Koliko ti je godina?"
     "Devetnaest, gospodaru."
     Alber se nagnu u stolici, sklopivši šake iznad stola za čitanje. "A radnici žive, otprilike, šezdeset, sedamdeset godina, kada imaju zdravstvenu pomoć?"
     "Otprilike toliko, gospodaru."
     "Znači, imam na raspolaganju pola veka da te nateram da zažališ što si se umešao u moj život?" Alber se nasmeši. "To će biti dovoljno."
     Kain mu uzvrati osmeh. "Bez sumnje, gospodaru."
     Alberovi zglavci na prstima odjednom pobeleše, a sam vladar se ukruti u stolici. "Da li u tome vidiš nešto smešno, radniče?"
     Kain pusti da mu osmeh polako nestane. "Ja? Ne, gospodaru."
     "Možeš ići, Kaine." Kain malo nakrivi glavu i okrenu se da ode. Njemu iza leđa, Alber dobaci: "Naučiću te gde ti je mesto, radniče."
     Na te reči, Kain zastade i okrenu se na vratima. "Imao sam", reče mirno, "bolje učitelje od vas. Do viđenja, gospodaru."
     Zatvorio je vrata za sobom i otišao, gotovo se nadajući da će Alber krenuti za njim.
     Alber to, međutim, nije učinio.

     Kain je proveo skoro godinu dana u Biblioteci u Skupštini. U početku su se ostali radnici u Biblioteci držali prema njemu sa izvesnom opreznošću i poštovanjem; čak i Alber, iako je jasno pokazivao da ne podnosi Kaina, nije nastojao da ga mnogo proganja pošto je Kain naučio šta mu je posao. Kainov radni dan je uvek bio, sve vreme koje je proveo u Biblioteci, teži nego u njegovih kolega; njemu je to bilo po volji, jer kada nije bio na dužnosti nije imao mnogo šta drugo da radi, sem da spava.
     A kada je spavao bez prestanka je sanjao o Eli. Zašto ga je ostavila na onakav način? Zar nikada nije shvatila koliko mu je bilo stalo do nje?
     Možda joj, mislio je Kain u tihim, praznim trenucima pozno u noći, nije to dovoljno jasno pokazao.
     Skoro pola godine mu je bilo potrebno da se snađe i prilagodi životu u Biblioteci. Bio je to drukčiji svet od svega što je do tada iskusio. Akademija, kada se jednom navikao na obilje i udobnost, nije se mnogo razlikovala od onih večeri koje je provodio sa Lukasom; profesori koji su navodno znali više od Kaina podučavali su ga, a on je učio, dovoljno ili dobro, ali nikada nedovoljno.
     U biblioteci nikoga nije zanimalo šta on zna, i koliko dobro to zna; stalo im je bilo samo da on dobro rukuje stotinama hiljada knjiga, koliko je Biblioteka sadržavala, ili računarskim sistemima koji su, sa svoje strane, sadržavali još toliko informacija; i da što brže te informacije pretoči u čitljivi oblik kada neki profesor sa Akademije, ili neki vladar koji za svoje potrebe vrši istraživanja, to od njega zatraže.
     Nije ga iznenadilo kada je otkrio da vešto rukuje računarskim sistemima; pošto je naučio pravila sintakse kojom računar traži da mu se obraćaju, uglavnom mu se pokoravao bez nesporazuma koji su se obično javljali kada bi drugi radnici pokušali da tragaju kroz baze podataka. Kako su polako odmicale jesenja četvrt 1206. i zimska četvrt 1207. godine, Kainov se život ustalio u neku vrstu tupe predvidljivosti; i to mu nije smetalo.

     U Biblioteci je bilo stvari koje su Kainu nisu dopadale. Na prvom mestu je to bio način na koji su radnici stalno držani na oku, kao da su nečije vlasništvo; nije smeo ni da izađe iz Biblioteke a da se ne javi dežurnom radniku na vratima, i kaže kuda ide i zašto, i kada će se vratiti. Ako je trebalo da odsustvuje samo jedan sat, morao je da se javi nekome od vladara. Nije smeo da napušta grad Skupštinu; ako mu je bilo potrebno nešto iz Zlatne reke, morao je da to napiše na parčetu papira i preda radniku koji je te nedelje bio zadužen za nabavke. Dan, dva, ponekad i nedelju dana kasnije, neko od studenata sa Akademije bi skoknuo do Zlatne reke i nabavio mu ono što je tražio.
     Kainov stan u Biblioteci bio je oskudnije opremljen nego kućica u kojoj je živeo dok je studirao na Akademiji; jedva da je to i primećivao, i nije mu smetalo. Imao je samo jednu sobu, sa vlastitim tušem i toaletom, a krevet je po veličini odgovarao samo jednoj osobi; očigledno se nije mislilo da će radnici u Biblioteci spavati jedni s drugima.
     Barem, ne udobno.
     Bila je to još jedna od stvari na koje Kain nije obraćao pažnju. Ostali radnici u Biblioteci mu nisu bili mnogo zanimljivi; uz nekoliko izuzetaka, svi su oni bli najgori studenti sa Akademije, muškarci i žene kojima je bila nepodnošljiva čak i sama pomisao da se vrate u društvo radnika kao što su i sami bili, pošto su doživeli lepote Skupštine. Bilo ih je sto dvadeset, i Kain je zaključio da ih je svega petnaestak iole dostojno nekog interesovanja. Iako je većina radnika došla u Biblioteku isključivo zato što nisu bili voljni da napuste Skupštinu, nekoliko ih je odabralo službu u Biblioteci zato što su se, kao i vladari, bavili nekim istraživanjem i nisu mogli da podnesu da ga ostave nezavršenim.
     Kain je sledio njihov primer. Nalazio se okružen znanjem kojem nijedan radnik izvan Biblioteke nije imao pristupa; i pošto je bio siguran da je to Lukas želeo od njega, Kain je učio.
     U Biblioteci je bilo tri vrste knjige; dozvoljene, zabranjene i knjige pod cenzurom. Knjige sa oznakom 'dozvoljeno' mogao je da dobije svako; radnik, kao i vladar. Zabranjene knjige nisu bile dostupne prosečnom radniku; u teoriji, nisu bile dostupne ni radnicima iz Biblioteke. Ali Kain je otkrio da se niko nije uzbuđivao kada je čitao knjige sa spiska zabranjenih; računar mu je dozvoljavo pristup tim fajlovima kad bi zatražio, a zabranjene knjige koje su se u stvari nalazile na policama, u izdanjima sa tvrdim povezom, nisu nikakvim pregradama bile odvojene od dozvoljenih knjiga.
     Knjige koje su u katalogu Biblioteke bile obeležene oznakom 'pod cenzurom' Kain nije mogao da pronađe u izdanjima sa povezom, i računar mu nije dozvoljavao da otvori neki takav fajl.
     Neki radnici iz Biblioteke su mu rekli da, kako se priča, postoji negde u Biblioteci neka prostorija u kojoj se nalaze svi povezani primerci knjiga pod cenzurom. Sudeći prema glasinama koje su kružile od pamtiveka, na toj prostoriji nije bilo vrata, tako da niko osim vladara nije mogao da uđe u nju.
     Pažljivo špijunirajući po umovima vladara koji su dolazili u Biblioteku, zaključio je da su glasine u pravu. Kain je povremeno uspevao da kroz umove pojedinih vladara baci pogled u sobu, u magnovenju pre nego što bi uskočili u nju. Međutim, bio je napustio svaku nadu da će se domoći tih tvrdo povezanih primeraka; čak i kada bi ponovo izašao da polaže Test, nije želeo da mu glavni cilj bude upravo ta prostorija čije postojanje vladari Zemlje nisu hteli ni da priznaju.
     Računar mu je bio najočigledniji cilj; jedini način na koji je taj računar mogao da sazna ko mu se obraća bila je lozinka koju je morao da mu da. Onaj ko je znao prave lozinke mogao je da čita bukvalno sve iz baze podataka. Bez izuzetka, za koji bi Kain znao, samo je vladarima bio dozvoljen pristup knjigama pod cenzurom. Ako je negde na svetu postojao neki radnik koji je znao potrebne lozinke, Kain to nikada nije saznao.
     I zato je ukrao lozinke iz uma jednog vladara.
     Albera.

     To se dogodilo jednog popodneva 81. dana zime, godine 1207. Za razliku od Lukasa, Kain nije verovao u sudbinu, ili u predodređenje; ipak, učinilo mu se da mora biti još nečega izuzev slučajnosti u činjenici da je upravo onog dana kada je Kain otkrio gde se nalazi Donertaun, vladar Alber onemogućio njegova dalja istraživanja.
     Kain je sedeo za nezauzetim terminalom u jednoj od čitaonica, na brzinu prolazeći kroz tekst o Velikom raskolu. Bilo je četiri osnovne vrste tema koje su se nalazile na spisku knjiga pod cenzurom. Prva je bila nauka i tehnologija; više od dve trećine tekstova pod cenzurom govorilo je, na ovaj ili onaj način, o prirodnim naukama višeg stupnja. Druga tema bila je velemladost, a treća i četvrta istorijski događaji; dobrovoljno izganstvo Sestrinstva Prstena sa Zemlje i Veliki raskol između Donera Almandara i njegovog oca Lodena, kada je najveći deo tehničkih znanja vladara Zemlje napustio Zemlju u floti koju je Doner Almandar izgradio u Donertaunu.
     Kain je čitao stranice na preskok. Tekst je samo donekle bio interesantan; sadržao je informacije koje Kain nije našao ni u jednom drugom tekstu o Velikom raskolu, i odnosile su se na tok rasprave koja je započela 221. godine, kada je T'Pauin narod naučio da se leči pomoću Svetlosti; bila na vrhuncu u sledećoj deceniji, kada je vladar, sada već mrtav, otkrio da se istim metodom može sprečiti starenje. Gotovo odmah potom - samo deset godina posle tog vrhunskog otkrića - dogodio se Veliki raskol; Sud je zvanično doneo odluku da uništi fabrike velemladosti zato što nisu više bile potrebne narodu T'Pau. Naravno, moglo se predvideti kakva će biti reakcija. Čitajući šta je taj čovek napisao, Kain je jasno osetio užas koji je obuzeo Donera Almandara kada je ta odluka bila izvršena. Doner je poveo oko šesdeset odsto T'Pauinog naroda i oko osamdeset odsto ostalog stanovništva Doline i zajedno s njima otišao na jug, u Donertaun. Svedočanstva su dobro osvetlila kako su donete odluke koje su imale za posledicu Veliki raskol; u drugim okolnostima Kain bi bio oduševljen otkrićem.
     Ali sada nije imao vremena.
     Kain dodirnu dugme sa oznakom 'stranica' i na ekranu se ukaza jedna mapa. Bila je to geografska karta Zemljine kugle, datirana 224. godine p. O. i nije se mnogo razlikovala od mape sadašnje Zemlje. Velika brana je već bila izgrađena - videla se na mapi - a Jedini okean je već bio dovoljno nadošao da obrisi kopna liče na obrise koje je Kain dobro poznavao.
     Na mapi se, međutim, nalazilo nešto što nijedna od mapa koje je Kain do tada video nije sadržala. Zvezdica na ivici Blistave pustinje sa natpisom Donerov grad.
     Kain je netremice zurio u mapu. Bio je to dvadeset drugi tekst o Velikom raskolu koji je pretražio; počeo je da se pita nisu li knjige na spisku 'pod cenzurom' i same bile cenzurisane. Nije se usudio da odštampa stranicu iz knjige sa cenzurisanog spiska; zato je dobro zapamtio mapu, da ne može da je zaboravi, i nastavio da čita tekst.
     Otprilike pola sata pre nego što je trebalo da se Kain javi na dužnost, vladar Alber se, trepereći, materijalizovao u čitaonici.
     Kain je na vreme dobio upozorenje da dolazi Alber. Zatvorio je zato fajl koji je čitao i otvorio jedan koji nije bio sumnjiv, pre nego što je Alber prestao da se sjaji. "Gospodaru Albere", učtivo mu se obrati, ne dižući pogled sa terminala. "Šta mogu da učinim za vas?"
     Alber se nasmeši. Kainu pade u oči da je taj izraz na njemu još neprijatniji od onog uobičajenog, punog agresivnog samosažaljenja. "Možeš da mi odgovoriš na nekoliko pitanja, Kaine."
     Kain nije ni trepnuo. "Svakako." Pritisnuo je tipku 'stranica', kao da i dalje čita.
     "Da li znaš, Kaine, da svaki vladar ima drugačiju lozinku kojom dobija pristup u bibliotečki računar?"
     "Oh?" Kain podiže jednu obrvu. "U stvari, gospodaru, ne, nisam to znao."
     Alber se zacreka. "Mislim da nisi. I kladim se da nisi znao da kada si - mojom lozinkom - ti potpisan na računaru, ja ne mogu da dobijem pristup."
     "Oh." Kain polako ustade. "Bojim se da ni to nisam znao. Dakle, šta će se sada dogoditi?"
     "Znaš, to ti je dobro pitanje." Alber kao da nije bio u stanju da prestane da se smeši. "Čini mi se da će se čak i tvoj dobri prijatelj Loga naljutiti na tebe kad bude saznao šta radiš, a? Proveravam te otprilike već jedan sat; kada pretražimo računar i nađemo zapise o svakoj knjizi koja ti je bila učinjena dostupnom pod mojom lozinkom tokom poslednje četvrti, mislim da će to biti dovoljan razlog da budeš pogubljen."
     Kain je brzo mislio. U tom trenutku je bio odlučio da ubije Albera. Kada je progovorio, glas mu je zvučao savršeno ozbiljno, koliko je umeo da ga napravi takvim. "Pa onda... čak i vi mislite da se više moram bojati Loge nego vas?"
     "Šta?" Alberov osmeh iščeze. "Objasni mi šta misliš!"
     Kain sleže ramenima, zakoračivši prema Alberu. "Mislim samo to da me ne čudi što ste odlučili da gospodaru Logi prepustite dalji postupak." Kain je razmišljao nekoliko sekundi pre nego što je izgovorio sledeće reči. "Sram vas bilo, nemate tri čiste da to sami uradite."
     Sjaj potpuno prekri Albera, i u tom trenutku, po prvi put, zaista je ličio na vladara, onakvog kakav je prema Kainovom mišljenju jedan vladar morao da bude. Kain se živo seti vladara koga je prvi put video, kada je gospa Elisa došla da odvede Mišu. Albert ošamari Kaina, dva puta, što je jače mogao, i Kain oseti ukus krvi u ustima. Stajao je nepomično, gledajući pravo pred sebe. Alber se drao na njega, brzo prosipao reči koje Kain nije ni slušao. Alber ga opet udari, i taj udarac protrese Kaina od glave do pete.
     Dosta, nije čak ni mislio šta da radi; prosto je to uradio, onako kako ga je Lukas naučio. Vreme se usporilo oko njega, i u sledećem trenutku Alber ponovo zamahnu. Ali se Kain saže i izbeže udarac, odgurnu Alberovu ruku u stranu i šutnu ga nogom u koleno. Jasno je čuo kad je kost pukla.
     Alber zaurla, glasom koji je bio odjednako ispunjen strahom i besom, i nestade pre nego što je pao na zemlju.
     Kain brzo koraknu napred. Osetio je nešto; Alber nije bio daleko. Krenuo je ka vratima, i Alber se pojavi pred njim, držeći nož u ruci, sa trenutno izlečenom nogom koju je Kain udario, onako kako samo vladari mogu da se izleče. Sagnuo se i dodirnuo Kaina nožem, zamahnuvši u širokom luku prema Kainovoj mišici. Sve vreme je sijao; u magnovenju je nestao, i nož je napravio posekotinu duž Kainovog ramena. Kain se brzo okrenu, ali vladara opet nije bilo, nova posekotina mu se pojavila na obrazu.
     Kain je stajao nepokretno. Nož je sevao po njegovoj koži, dodirivao ga uvek iznova. Čekao je, čekao da dođe trenutak, i kada je osetio vreli dodir noža sa strane na vratu pokrenuo se unazad zaslepljujućom brzinom, ispružene desne ruke i ukrućenih prstiju. Osetio je kako mu vrhovi prstiju dodiruju Alberom grkljan i on nastavi, gurajući unazad sve dok meso iznenada nije nestalo i on se zatetura unazad, kroz prazan vazduh.
     Alber se ponovo pojavi, stojeći tik ispred Kaina, držeći okrvavljeni nož. Oči su mu bile razgoračene, u šoku. Ispustio je nož i obema rukama se uhvatio za grlo. Kain klonu leđima uza zid i sede. Alber se zatetura dva koraka napred i pade na kolena; Kain je sedeo, posmatrajući ga, i trenutak potom vladar Alber tresnu licem ka zemlji. I dalje se grčevito držao za vrat, kao da pokušava da samoga sebe zadavi, i u tome vrlo dobro uspeva.
     Kain nije bio siguran koliko dugo je tako sedeo pored mrtvog tela, dok mu nije konačno palo na pamet da treba nešto da uradi. Kratko vreme je pomišljao da izađe iz Biblioteke, još neotkriven prođe kroz Skupštinu, sedne na jednošinski voz, spusti se do Zlatne reke, i pobegne - kuda? Pošto je nekoliko sekundi razmišljao, zavrte glavom i odluči da se sam preda. Ustao je, pažljivo zatvorio na računaru knjigu koju je čitao, i isključio terminal.
     Posekotine su počinjale da ga bole.

     Prvi radnici kojima je prišao nisu mu poverovali; kad im je pokazao Alberovo telo, izbezumili su se. Najzad je Kain uspeo da pronađe jednu vladarku u čitaonicama. Zakucao je na otvorena vrata, i kada je vladarka podigla pogled, ušao je i kleknuo. "Gospo?"
     Vladarka nije bila jedna od onih koje je Kain poznavao; radoznalo ga je proučavala pogledom. "Da? Zašto me ometaš u radu?"
     "Gospo, ubio sam vladara Albera."
     Vladarka je zurila u njega.
     "Gospo?" Kain podiže pogled prema njoj. "Izvinite, ali ne znam šta sada da radim. U Istmarču bih se predao izaslaniku, ali mislim da u Skupštini nema nijednog. Ima li?"
     Vladarka ga je i dalje netrimice gledala, zaprepašćena.
     Do đavola, pomisli Kain i posla telepatski poziv. Loga!
     Kaine? Šta je?
     Ubio sam vladara, Loga.
     Kain u trenutku oseti veselu nevericu i onda, odjednom, dve reči na jeziku koji nije znao: Te rashia, ne šališ se!
     Kain pogleda u vladarku, koja je sedela sa otvorenom knjigom pred sobom, dok su stranice lepršale na povetarcu koji je dolazio iz ventilatora. Nije se ni pomerila od kad je čula da je ubio Albera. Možda i dvoje.

     3.
     Kain nije ni znao da u Skupštini postoji zatvor.
     Ćelija je bila mala; dovoljno široka da može da legne i zaspi, ali ne više od toga. U suprotnom uglu nalazio se toalet. Ćelija je bila podeljena u dva dela monokristalnom pregradom, veoma nalik na onu u sobi za testiranje.
     Dva ventilatora su stalno održavala strujanje vazduha kroz ćeliju. U samu ćeliju nije bilo ulaza; na pregradi nije bilo nikakvog otvora. Dvojica vladara, koje je Loga lično izvežbao za borbu golim rukama, držeći ga za ruke uskočile su kroz pregradu zajedno s njim i tu ga ostavili. Vladarka koju Kain nije poznavao dolazila je dva puta dnevno i doturala mu kroz pregradu hranu, i na isti način vraćala poslužvanik sa ostacima prethodnog obroka.
     Dani su se vukli. Znajući vladare, Kain je pretpostavljao da ne vide zašto bi žurili da odluče šta će s njim, i pošto ništa nije mogao da uradi, suzdržavao se da brine.
     Sunčeva svetlost nije dopirala u ćeliju; Kain je samo po telepatskoj emisiji znao kada jedan dan smenjuje drugi. Šest dana je prošlo dok vladar Gabrijel nije došao po njega, vezao mu lisicama ruke na leđa, i bez reči objašnjenja poveo ga sa sobom.

     Materijalizovali su se na jednom kraju dugačke sale sa ogledalima. Odmah iza njih nalazila su se vrata kroz koja bi mogao da uđe radnik; ispred njih kao da su se protezale u beskraj ploče koje su odbijale slike.
     "Koračaj pored mene", mirno je rekao vladar Gabrijel. Krenuo je, ne čekajući na Kaina, i posle trenutka oklevanja Kain je pošao za njim. Gabrijelov milozvučni bariton točio se ne zastajući, reči kao da su dopirale do Kaina sa svim strana. "Dok koračaš ovim putem, zapamti. Bilo je nekada vreme, Kaine, kada nije bilo izvesno da li ćemo preživeti, kada je Svetlost slabo priticala u nas. Borili smo se, Kaine, za goli život. Ali kao što vidiš, mi smo ostali, a sve drugo je prošlo, i vidiš, postali smo moćni. Zemlja je naša; nema ničega što hoda po njoj, ili leti kroz njen vazduh, ili pliva u njenom Okeanu, što bi nam moglo nauditi.
     A ipak, ni mi ne ugrožavamo druge. Gde ima moći, ima i odgovornosti. Moja dela, Kaine, samo su moja; nisu mi nametnuta spolja, jer na svetu nema moći koja bi meni mogla nametnuti svoju volju. Ti si radnik, Kaine, a ipak, za razliku od drugih radnika, tvoja dela su, Kaine, samo tvoja; nisu ti nametnuta spolja, jer na svetu nema moći koja bi ti mogla nametnuti svoju volju.
     Uskoro ćeš stati pred Sud vladara Zemlje, u skupštinskoj sali. Ti si prvi radnik koji će to učiniti, Kaine. Radnici nisu izgradili skupštinsku salu; mi smo je sami podigli, vlastitim rukama smo joj položili temelje, isklesali kamen koji će se pretvoriti u njene zidove i uneli Svetlost unutra."
     Stigli su do kraja hodnika, i Kain se ukipi, vezanih ruku, čekajući šta će sada biti.
     "Ipak, Kaine, Sala je samo jedno mesto. Mesto na kome se svaki vladar može pojaviti bez ikakvih formalnosti, jer pripada svima nama. T'Pau Almandar je to razumela." Gabrijel se okrenu Kainu. "Ipak, praroditeljka T'Pau nam je kazala: Izgradite sebi dvoranu koju sam vam opisala, i obložite je ogledalima kao što sam vam pokazala; i s vremena na vreme proći ćete tim putem, i videti sami sebe u ogledalu, i razmisliti o samima sebi. Praroditeljka je, Kaine, imala smisao za šalu." Uglovi Gabrijelovih usana se izviše naviše, u kratkom smešku. "A onda je rekla, Kaine: Ne zaboravite. I ubila se, jer ona je bila zaboravila."
     "Hvala ti", odvrati Kain suvo. "Dobro ću pamtiti tvoje reči."
     "Napravila je grešku, Kaine. Dala nam je jedan gen više, i onemogućila nam da se opet spajamo sa ostatkom čovečanstva. U svim onim burnim godinama koje su protekle posle njene smrti, Kaine, nebrojeni su radnici izginuli zbog te njene greške. Nadam se da im se nećeš pridružiti."
     Svetlost se obavi oko njih.

     Materijalizovali su se na sredini podijuma za raspravu u skupštinskoj sali.
     Kain radoznalo pogleda oko sebe. Još ranije je viđao holografske slike sale, ali one nisu mogle da prenesu utisak jednostavne veličanstvenosti tog mesta; tokom svog mladog života, Kain još nikada nije video nešto što bi makar izdaleka ličilo na nju.
     U njoj se bilo okupilo više vladara nego što ih je ikada video na jednom mestu - hiljade, u najmanju ruku. Nije bilo nijednog praznog sedišta u gornjim delovima sale. Jedanaest sedišta je okruživalo podijum za raspravu; na njima je sedelo osam vladara, koje je Kain poznavao ili lično, ili po čuvenju: vladarke i vladari Elisa, Selena, Mihael, Atel, Marija, Kalndra, Julijan i Loga. Tri od jedanaest sedišta za Sudije bilo je prazno. Jedno je pripadalo Alberu, koji je bio mrtav; Gabrijel je stajao pored Kaina, u sredini podijuma za raspravu, a Loden Almandar je stajao iza crnog stuba govornice.
     Nisu razmenili ni reč. Loden podiže obe ruke i Svetlost poče da se prosipa odozgo po sali, zlatasti sjaj koji je prodirao kroz otvore na krovu zgrade. Potpuno sam usred obreda spajanja sa božanstvom, Kain je posmatrao, bezizrazna lica, kako se odvija ceremonijal; osećao je njeno prisustvo, ali iako je stajao usred njenih tokova, Svetlost ga se nije doticala.
     Pošto je prošao minut ćutanja, Loden Almandar uperi pogled na Kaina. Iza njegovih leđa Kain je mogao da vidi celu Dolinu, rasprostrtu poput geografske karte. Pogled je bio neverovatan.
     Lodenov glas udari poput oružja. "Kaine, optužen si za ubistvo vladara i člana Suda, Albera I chai andre. Šta imaš da kažeš?"
     Kain je bio nelagodno svestan da su u njega upereni pogledi hiljada pari očiju, većinom izrazito neprijateljskih. Njihova pažnja mu je remetila koncentraciju, otežavala mu da se usresredi na ono što izlazi iz njega. Ipak, očistio je um što je bolje umeo, i sročio odgovor. "Gospodaru, izuzev što poričem reč ubistvo, slažem se sa činjeničnim stanjem. Kao što sam i sam priznao kad sam dozvao vladara Logu, ja jesam ubio vladara Albera."
     Začula se jedna jedina teška reč.
     "Zašto?"
     "Gospodaru, u samoodbrani. Vladar Alber i ja smo se posvađali, i on me je nekoliko puta udario. Posle trećeg udarca ja sam mu uzvratio. Uzeo je na sebe Svetlost i nestao; vratio se sa nožem i posekao me nekoliko puta, kao što vidite. Još nosim ožiljke. Nisam mogao da bežim, inače bih to učinio. Poslednji put oštrica noža mi je zahvatila vrat, ni centimetar daleko od žile kucavice. Kada se opet pojavio, ja sam mu uputio udarac koji mu je smrvio dušnik, i od tog udarca je umro. Gospodaru, eto, tako se dogodilo."
     Loden klimnu. "Kaine, nisi ti prvi radnik u istoriji koji je dobio udarac - čak i nezasluženo - od nekog razljućenog vladara. Većina radnika je bila dovoljno pametna da otrpi takve udarce. Ti nisi budala, Kaine, a mislim da nisi ni naprasite prirode. Zašto si mu uzvratio udarac?"
     "Zato, gospodaru", hladnokrvno odvrati Kain, "što mi je povredio ponos. Ja nisam stvar da me neki vladar upotrebljava kako mu se svidi. Vladar Alber je pogrešio utoliko što je drukčije mislio, i zbog te greške je umro. Ja sam radnik, gospodaru. Radnici su moj narod, i ja ih se ne odričem. Ali sam na prvom mestu čovek, ni manje ni više nego ma ko drugi u ovoj dvorani. Stojim iza svojih dela. Ako me udarite, gospodaru, ja ću vam udarac vratiti. Prvi zakon svih živih bića, Lodene Almandare, jeste da se brane kad su napadnuta. Možete me ubiti, i možda ćete tako i učiniti, ali ne možete mi oduzeti volju da se branim kad god mogu."
     "Šta misliš da treba da uradimo s tobom, Kaine?"
     "Vratite me na moje radno mesto u Biblioteci." Kain se malo okrenu, ruku vezanim na leđima, i pogleda po sali na vladare, koji su sedeli posmatrali ga. "Nisam učinio nikakav prestup."
     "Gabrijele", reče Loden, "čuli smo dovoljno. Vrati Kaina u ćeliju. Sačekaćemo tvoj povratak pre nego što pokušamo da usaglasimo mišljenja."
     Vladar Gabrijel samo malo sagnu glavu. Jednom rukom je dodirnuo Kainovo rame. "Odmah se vraćam."
     Nestali su zajedno.
     Kain je sedeo u ćeliji. Poslepodne je došao vladar Gabrijel i obavestio da će ujutro opet biti izveden pred Sud.
     Pošto ništa drugo nije imao da radi, Kain je čekao.
     Dan je prošao i pretvorio se u noć.

     Materijalizovali su se, svetlucajući, u podrumskom skladištu blizu južnog kraja grada Skupštine.
     "Šta je to što imaš da nam pokažeš, Loga, a što ne može da sačeka do jutra?" upita ljutito Selena.
     Njen otac je stajao iza nje, bezizrazna lica.
     Loga brzo baci pogled na nju, pa na njega. "Ovo." Časak potom, materijalizovali su se ispred jednog ogromnog rama. U polumraku, izgledalo je kao da u njemu nema ničega; Loga pokuca prstom po praznom prostoru, a onda udari u pregradu. "Ovim je zamenjen zid koji je Kain smrvio polažući Test."
     Loden uzdahnu. "Pa, onda? Moja kćerka je u pravu, Loga. Kasno je."
     Loga mu odgovori, pažljivo birajući reči. "Verujem da je opšte mišljenje da ja spadam među najmoćnije vladare po sposobnosti upravljanja Svetlošću - je li tako?"
     Bili su dovoljno oštroumni; Loga je video da oboje unapred znaju šta hoće da im kaže. "Drugari, ja ovo ne mogu da probijem. Pokušavao sam oko dva sata, i nisam mogao. Samo podrhtava, i jednom, kad mi se neverovatno zavrtelo u glavi od koncentracije, uspeo sam da zazvoni, kao zvono."
     "Kain je", prihvati Selena, "razdrobio jednu takvu pregradu. Da li se bojiš da će možda razbiti pregradu u svojoj ćeliji? Ako te to zabrinjava, Loga, ja se na tvom mestu ne bih sekirala. Kada je to uradio bio je u nesvesti tri dana."
     "Neću to da kažem. Hoću da kažem", uzbuđeno nastavi Loga, "da je on to uradio - a ja ne mogu." On mahnu rukom prema njima. "Pokušajte vi, ako hoćete. Ili ti, Lodene. Slomi je." Loga pređe s druge strane pregrade. "Šta je to što čini vladare? Sposobnost da upravljamo Svetlošću? Ili samo sposobnost da njima uskratimo velemladost?"
     Gledali su ga.
     "Probij tu pregradu, Lodene. Razbij je", prošapta on, "i živećeš večito."

     Bio je 88. dan Zime, 1207. godine p. O.
     Još jednom su ga doveli i postavili u sredinu sale, u središte kruga vladara. Sala je opet bila dupke puna, i opet su tri sedišta od jedanaest namenjenih Sudijama bila prazna.
     Kain je ćutke stajao, kao i vladar Gabrijel na korak iza njega. Nije se više dizala Svetlost; Kain je nagađao da je obred bio obavljen pre nego što su njega doveli. To nije slutilo na dobro.
     Loden nije gubio vreme na formalnosti. Stojeći iza govornice progovorio je čim se Kain sabrao i video gde stoji. "Radniče Kaine, proglašen si krivim za ubistvo vladara Albera. Presuda ovog Suda glasi da dva dana posle ovoga, prvoga dana Proleća, budeš proteran sa gradskog trga Zlatne reke, u Blistavu pustinju, tako da svojim uklanjanjem iz blizine vladara i radnika budeš sprečen da izvršiš neko zlodelo."
     Kain je polako shvatao svaku reč.
     Oni hoće da ga ubiju.
     Bio je mlad; smrt je bila nešto u šta nije baš sasvim verovao. I nije ga najviše potresla misao da će umreti, već sama ideja da su najmoćnija bića sveta u kome živi donela odluku da mu oduzmu život.
     Jer, iako su vladari govorili o 'proterivanju', i na taj način u vlastitim očima održavali privid da su milosrdni, čovek bez zaštitne opreme će umreti ako samo jedan dan bude izložen zračenju Blistave pustinje, koje je i dalje bilo smrtonosno, posle više od dvanaest vekova posle Ognja.
     Čudno, ali pomisao na Lukasa dade Kainu snagu da podigne glavu i netremice se suoči sa neprijateljskim zurenjem gomile. Lukas ne bi bio zadovoljan ako Kain poklekne pred vladarima; i zato to Kain neće učiniti.
     Postao je svestan da okupljeni vladari nešto čekaju. Šta? Kain je stajao bez reči, gledajući po sebi najbližem krugu vladara. Zaista, većina ih nije uopšte mogla da prikrije misli; Kain ih je čitao kao knjigu. Tamo gde nije naišao na neprijateljstvo naišao je, u najboljem slučaju, na mirenje sa odlukom. Jedino Logu Kain uopšte nije mogao da pročita; svetle, plave oči, bore oko usta, nisu sadržale nikakvu poruku za Kaina.
     Kain se na kraju vrati u mislima na Lodena. Mrtva tišina je potrajala čitav minut, a onda Kain učtivo upita: "Da li čekate da ja nešto kažem?"
     "Dva puta otkako je naš narod došao u ovu Dolinu", odvrati Loden, "jedan vladar je ubio drugog. U oba slučaja dozvolili smo im da govore pre nego što je presuda izvršena. Pravedno je da isto dozvolimo i tebi."
     "Smem li nešto da vas pitam, gospodaru Lodene?"
     Stari vladar klimnu. "Smeš."
     "Da li će nešto što ja kažem moći da ubedi ovaj Sud da preinači presudu?"
     Loden Almandar se osmehnu. "Bojim se da ne postoje izgledi za tako nešto."
     Kain klimnu. "Hvala. Poštujem vašu otvorenost." On duboko udahnu vazduh. "U stvari, poštujem vaše staranje da se držite etičkih principa, čak i kad me bespogovorno osuđujute na smrt. Ali ima nešto čemu niste mnogo vični - etika postaje samo veština kojom opravdavate ubijanje onih koji nemaju moć da vam naude." Krajičkom oka Kain vide kako preko Loginog lica prelete čuđenje, i nestade; glas mu posta jači. "Govorite o etici. Učenje etike je jedan od osnovnih razloga, bar tako su mi rekli, što Akademija uopšte postoji. Devet stotina i trideset šest godina, još od Velikog raskola, vladari Zemlje drže u robovlasničkom odnosu ljude koji su toliko plemeniti, isto toliko mudri, i na svoj način isto toliko obdareni kao i T'Pauin narod. Zato što ne umeju da upravljaju Svetlošću kao T'Pauin narod, samo zato, vladari Zemlje su im uskratili velemladost."
     Kain zastade. Bio je gotovo siguran kakav će odziv dobiti; i dobio ga je. Žagor glasova i misli eksplodirao je oko njega, kao mehur, nastajući talas neprijateljstva, većeg i ništa manje opasnosg od onog koje je ispoljio Loga na obali jezera T'Pau. Stajao je usred sale i izazivao taj pandemonijum.
     Kada se opet sve utišalo, Kain se obrati predsedniku Suda. "Mogu li da nastavim?"
     "Gde si saznao za tu reč?"
     Kain se upola okrenu i uputi osmeh pravo Logi u lice. Bilo je sigurno da su svi u toj gomili to primetili. "Da li to ima značaja, gospodaru Lodene?"
     "Možda i nema. Možeš nastaviti, radniče."
     "Hvala. Dakle, vladari, tu postoji jedna protivrečnost. Znam da ste svesni da postoji. Znam, takođe, da se jedan deo vaših spisa o etici upušta u objašnjavanje te protivrečnosti. Erebion je danak vašeg odbijanja da se pošteno suočite sa ružnom stvarnošću svoje odluke da radnicima uskratite velemladost. Samo na jedan jedini način možete to sebi opravdati, zar ne? Da biste dozvolili da radnici tako umiru, morate verovati, duboko verovati, da vam nismo ravni, da je na neki način naše pravo na život manje opravdano od prava vladara na svoju moć i svoju bezbednost." Kain potom dodade tiho, tako da su se oni na vašim sedištima amfiteatra morali napregnuti da ga čuju. "Moć Svetlosti je zapanjujuća stvar. Mora da se osećate užasno ponosni što vladate njome, i s pravom. Ali - to je ipak samo moć. Vaši vlastiti filozofi uglavnom odbijaju pretpostavku da postoji urođena moralnost u onima koju tu moć vrše.
     "To je", ponovi Kain, "ipak samo moć. I zato se vaša vladavina ne zasniva na moralnom pravu, već isključivo na činjenici da vi možete da vladate, da na Zemlji ne postoji sila dovoljno jaka da vas spreči u tome. U Svetlosti bez sumnje počiva velika moć, isceliteljska, graditeljska. Ali u njoj počiva i velika moć razaranja; upravo ta moć je pokorila narode, isto tako dostojne slobode kao i vi, i drži ih vašim robovima već skoro čitav milenijum.
     "I sve to vreme", nastavi Kain od Istmarča, "radnici su preživljavali. Uprkos vama preživeli su kao narod, zadržali svoje dostojanstvo; kao što pokazuje Erebion, zadržali su i hrabrost, i, zajedno sa znanjem, volju da delaju. Prema tome, postoji jedna veća sila od one kojom ste vi u stanju da upravljate; i ako je sila jedina osnova za zakon koji priznajete, onda postoji i veći zakon od zakona vladara Zemlje.
     Tom zakonu se ja pokoravam.
     Odbacujem vas. Odbacujem vašu vlast.
     To je sve što sam imao da kažem."

     Vratili su ga u ćeliju.

     Loga je došao da ga poseti pred kraj tog popodneva. Naravno, nije se poslužio vratima; samo se, svetlucajući, materijalizovao sa druge strane pregrade u ćeliji.
     Kain je bio u polusnu; uspravio se i spustio noge preko ivice ležaja, ovlaš zevnuvši. Pozdrav mu nije bio naročito uljudan. "Šta hoćeš?"
     Na drugoj strani pregrade bila je samo jedna stolica. Loga se sruči u nju, i ostade klonulo da sedi. Tugovao je iskreno, i očigledno. "Žao mi je, Kaine."
     "Ja treba da umrem, a tebi je žao?" Kain zavrte glavom. "Idi bestraga."
     "Sinoć, u Zlatnoj reci", nastavi Loga, "neko je izlepio stotine plakata o tebi, i zašto si ubio Albera. Pokušali smo da to zataškamo. Postojali su veoma dobri izgledi, Kaine, da se vratiš na svoje radno mesto u Biblioteci, da ti se na kraju dozvoli da opet polažeš Test. Ali ti plakati su sve izmenili. U njima se nije pominjala velemladost, ali sve se već zna. Vladari ne mogu dozvoliti da se sazna da je jedan radnik ubio vladara i prošao bez kazne. Da, tu si u pravu, vladari vladaju silom. Međutim, nije sve tako crno-belo, kako bi ti voleo da bude. Mi, prosto rečeno, nismo takvi negativci, kao što bi ti hteo da budemo. Održali smo mir, kakav ovaj napaćeni stari svet nikada još nije imao; sprečili smo da nas i sve što smo postigli potpuno uništi još jedan Ognjeni rat. Ti si učio racionalnu etiku; prvo što ona kaže jeste da mora postojati razum da bi razmišljao o etici, jer ako nema razuma, nema ni polazne tačke sa koje bi se mogla razmatrati pitanja etike. Prema tome, najveće dobro jeste da opstane razum. Naša vladavina je sprečila da izbije još jedan Ognjeni rat, nalik na onaj koji je gotovo zbrisao sa ove planete samosvesni razum. To je bila, prosto rečeno, dobra stvar."
     Kain malo nakrivi glavu. "Vrlo blagoglagoljivo. Dobro ubeđuješ, iako nisam siguran zašto se uopšte trudiš?"
     "Kaine, da li su plakati bili potrebni? Da li si ti pokušao da ovo preuveličaš, tako da se ne može mirno razrešiti?"
     Kain sleže ramenima. "Ja nisam lepio te plakate, Loga. Bio sam u zatvoru. I pre nego što me upitaš, ne znam ni ko ih je izlepio. Istina je. Nisam ni znao da se to radi, sve dok mi ti nisi rekao." Malo je razmislio, a onda opet podigao pogled. "Nije mi krivo. Žao mi je samo što se na tim prokletim plakatima ne pominje velemladost. Sumnjam da biste Zlatnu reku mogli da sravnite sa zemljom onako kako ste sravnili Erebion, da biste sprečili da se proširi vest o tome." On zastade. "Istina. Loga, ovo ti mogu reći o istini: sumnjam da je sama po sebi moćnija od laži; u laž isuviše lako poveruje isuviše mnogo ljudi. Ali zato što je istina, može se razotkriti i kada se na laž već odavno zaboravi. Pošto ste tako dugovečni, svakako ćete umeti da cenite moć vremena u ovom slučaju."
     "Kaine", prošapta Loga, "mogao si večno da živiš."
     "Večno da živim? Sa takvima kao što si ti?" Kain se upilji u Logu. "Proklet da si zbog svoje dvoličnosti. Radije ću umreti."
     U Loginom glasu se jasno osećao bol. "Želja će ti biti ispunjena."
     Kain se gorko nasmeja. "Ponekad se desi da uspeš."

     Dani su prolazili. Prošao je 89. dan Zime, i 90. dan; 91. dan je, naravno, bila Ne-Dela, i zatišje koje kao da je ovladalo celom Skupštinom i celom Zlatnom rekom takođe, izgleda je doprlo i do Kainove ćelije. Proveo je dan mirno ležeći, sećajući se onih koje je poznavao, opraštajući se od uspomena. Očekivao je da će sledećeg dana umreti; i premda ga ta pomisao nije plašila, osećao je, ipak, da nije spreman da umre.
     Toliko je toga ostalo da se uradi!
     Nije bio mnogo iznenađen kada je otkrio da ne može da zaspi; pomisao da tih nekoliko sati koji su mu preostali provede u samozaboravu koji će uskoro postati trajan, odbijala ga je.
     Noć je polako odmicala.
     Upravo pred ponoć vrata Kainove ćelije se otvoriše, bolje reći otškrinuše. Prilika u putničkom ogrtaču, sa kapuljačom koja joj je skrivala lice, provukla se kroz otvor, i vrata se brzo zatvoriše za njom.
     Kain se brzo uspravi na slamarici, pomalo se ustežeći. "Za ime Svetlosti, zar čovek ne sme da traži da malo odspava pre nego što ga pogubite?"
     Od glasa koji je čuo uhvati ga jeza, kao što ga nikad nije hvatala za ovih šest godina. "Na žalost, ne sme." Čovek zbaci kapuljaču s glave, i Lukas jednostavno reče: "Da znaš, uradio si prokleto glupu stvar.

     4.
     Kain se sasvim uspravi, zagledavši se unezvereno u njega. "Lukas? Za ime Svetlosti..." Glas mu je postajao jači.
     "Smiri se!" oštro mu dobaci Lukas. "Ako te na Akademiji niko nije naučio da radiš vežbe disanja kako treba, valjda si to naučio od mene."
     Ton njegovog glasa pogodi cilj. Kain je stajao ćutke, dok nije opet bio u stanju da vlada otkucajima svoga srca. Glas mu je bio gotovo spokojan. Bilo je na stotine stvari koje je želeo da kaže ili da pita, sve odjednom. Najzad je samo rekao: "Zdravo, Lukase."
     Pridošlica krenu napred, sve dok se nije našao tih uz pregradu od monokristala. "Zdravo, Kaine. Da te pogledam."
     Kain je takođe žudno upijao njegovo lice. Iste one tople oči, ista lepo negovana brada i brkovi; osetio je kako se godine tope, i u jednom čudesnom trenutku opet je osetio da je mlad, prvi put otkako ga je vladarka Selena dovela na Akademiju. "Lukase, nisi se nimalo promenio." Kain koraknu napred, ali ga pregrada zaustavi, i on shvati, malo ali istinski iznenađen, da je viši od Lukasa.
     Lukas kao da je mislio isto. "Ti jesi, Kaine. Više nisi dete."
     Kain jedva da ga je čuo. "Za ime Svetlosti, Lukase, baš se radujem što te vidim. Nedostajao si mi, nisam imao s kim da pričam."
     "Oh?" Lukas podiže jednu obrvu. "Zaista?"
     "Aha." Kain je čuo misao koju Lukas nije glasno izgovorio, i nasmešio se. "Ti si mi nedostajao."
     Lukas zamišljeno klimnu, a onda razvuče usta. "Pošteno. I ti si meni nedostajao. Želeo sam da te posetim, sigurno si osetio, ali bilo je opasno. Loga se isuviše brzo zalepio za tebe; kad sam stigao u Zlatnu reku motrio je na tebe, gotovo bez prestanka." Osmeh mu je i dalje titrao na usnama. "Posle nekog vremena, počeo sam da se pitam da li još uvek želiš da se sretneš sa mnom."
     Kain se trže, kao da ga je nešto udarilo. "Kako si mogao tako nešto da pomisliš?"
     "Šest godina ima od tada, Kaine. Bio si još dečak kada sam te poslednji put video; sada si čovek, i to takav čovek kakvog svet ne viđa često. Bio sam ti učitelj, i prijatelj, ali nije preostalo mnogo toga čemu te mogu naučiti, a nisam ni bio siguran da će naše prijateljstvo istrajati, kad budeš izložen uticaju vladara. Moć je zavodljiva, Kaine, i ona je droga, za koju mislim da ti prija."
     Njegove reči samo za trenutak uznemiriše Kaina, a onda ih odbaci sleganjem ramena. "Pa nisi bio u pravu. Drago mi je što te vidim. Nikad se neću promeniti toliko da me više nema, Lukase."
     "Dobro." Lukas više ništa ne reče; samo je stajao, smešeći se Kainu, premeravajući ga pogledom. "Za ime Svetlosti, prosto ne mogu da poverujem koliko si porastao."
     Kain ga pusti da gleda i u sledećem trenutku reče: "Postoji jedan problem. Na žalost..."
     "Da?"
     "Naše ponovno viđenje će biti kratko."
     "Ah, da."
     "Vidiš, sutra će me pogubiti."
     Lukas klimnu. "Možda ćemo moći to da sprečimo."
     Kain ispusti vazduh, za koji nije ni bio svestan da ga zadržava. "Nadao sam se da ćeš to reći, Lukase?"
     "Molim?"
     "Pronašao sam Donertaun. Znam gde je."
     Lukasov osmeh postade još širi. "Onda, sedi." On privuče onu jednu stolicu, s druge strane pregrade. "Da popričamo."

     Razgovarali su skoro dva sata pre nego što Lukas kaza da mora poći. Veći deo ta dva sata nije bio posvećen neposrednom problemu - kako da Kain preživi izgnanstvo u Blistavu pustinju; taj je problem Lukas jednostavno rešio na samom početku njihovog razgovora. "Blistava pustinja", rekao je, "nije tako opasna kao što ljudi veruju. Jednom sam projahao kroz nju, sa ličnim Štitom postavljenim na široku disperziju: to je i mene i mog konja održalo u životu, i prošli smo kroz pustinju pre nego što smo umrli od žeđi. Ti nećeš imati konja, i zato nećeš moći tako brzo da prođeš kroz pustinju; ali prema istoj toj logici, tvoj Štit će morati da štiti samo tebe, a ne i veliku masu tvog konja. Zato će duže trajati, kažem ti." Lukas izvuče Štit za jednu osobu iz svog ogrtača.
     Kain ih je već ranije viđao. Vladar koji je hteo da provede duže vreme izvan Doline morao je da nosi takav, bez pogovora. Čak i malo oštećenje neutralnog tkiva zračenjem bilo je neizlečivo, i tokom vekova, te male količine zračenja su se sabirale. Štitovi su vladare pošteđivali te opasnosti. "Kako ćeš mi ga doturiti? Na ovoj prokletoj pregradi, Lukase, nema otvora. Čak mi i jela vladarka prebacuje preko nje."
     Lukas pogled Kaina. "Kao što kažeš. Sačekaj." Kapci mu padoše preko očiju, a disanje mu se ujednači i nastavi u blagom ritmu. Štit koji je držao podignut u rukama poče da sija, ne onim narandžastim sjajem koji je značio da je uključen, već toplim, žućkastobelim sjajem Svetlosti. Kain je gledao zaprepašćeno, gotovo ne verujući svojim očima. Svetlost je polako postajala sve jača, neprimetno se slivajući između Lukasovih ruku.
     Čuo se gromki udarac kad je Štit nestao, i vazduh poleteo unutra da ispuni mesto koje je zauzimao pre toga; a čuo se još jedan, tiši udarac kad se pojavio u vazduhu ispred Kaina, lebdeći na metar iznad tla.
     Kain refleksnim pokretom uhvati Štit, pre nego što je pao na pod ćelije.
     Sedeći s druge strane pregrade, Lukas se kupao u znoju. "Mora da sam ostario. Kunem se da to nije nekada išlo tako teško."
     "Lukase?"
     "Molim?"
     Kain je okretao Štit u rukama. "Lukase, kad si bio... kada si, kako vladari kažu, pao na Testu i kad su te poslali kući u Erebion - da li si tada mogao to da uradiš?"
     Lukas izvuče parče tkanine iz ogrtača i obrisa lice. "Jesam."
     "Razumem." Lukas sleže ramenima. "Ali teško mi je, Kaine, veoma teško. Ne mogu samoga sebe da prebacim; suviše sam krupan. Nisam ostavio neki naročiti utisak na njih; svako dete među vladarima može to da izvede bolje od mene." On skloni tkaninu. "Mislim da bi i ti to mogao, Kaine, možda čak i bolje. Čuo sam šta si uradio sa pregradom u sobi za testiranje."
     Kain je, međutim, svu pažnju obratio na Štit. "Znači... ovo treba da uključim u trenutku kad me budu prenosili u izganstvo? Jesi li siguran da u tom trenutku ne mogu da obustave moj prenos?"
     "Nisam. Ali možemo da se kockamo, srazmerno sa sigurnošću. U protivnom, moraće da pobude prokleto mnogo moći, a da te nikud ne pošalju."
     "Ruke će mi najverovatnije biti vezane."
     "Čuo sam šta si uradio sa pregradom u sobi za testiranje", ponovi Lukas, zakikotavši se. "Ako nisi u stanju da raskineš jedan običan lanac na prokletim lisicama, onda i treba da budeš ispržen u Blistavoj pustinji."
     Kain klimnu. "Tako je." On ugura mali Štit u pojas pantalona i prekri sve to košuljom. Bio je potpuno skriven; ako ga ne budu pretresali, neće otkriti da ima štit, a Kain je sumnjao da će ga pretresati - na kraju krajeva, misliće da niko osim vladara neće moći nešto da mu doturi, a nijedan vladar to neće hteti.
     Posle toga su razgovarali o stvarima koje je Kain video i naučio u gradu Skupštini. Razgovarali su, onoliko koliko je Kain mogao sebi da dozvoli, i o Elijani; kad je razgovor prešao na nju Lukas je samo slušao, i nije traćio vreme pokušavajući da objasni Kainu gde je pogrešio. Kain je znao, i rekao je i Lukasu, i to se videlo ne toliko po onome što je rekao, koliko po onome što nije rekao o toj ženi.
     Nije rekao da ju je voleo.
     Ukratko su porazgovarali o Logi; obojica su, tokom godina provedenih na Akademiji, uživali isto prijateljstvo sa raspusnim vladarom, i ono što Kain nije potpuno shvatao o tom mutantu postalo je jasno tokom razgovora. Loga je bio, prema Lukasovim rečima, toliko usamljen, koliko nijedno ljudsko biće nije bilo usamljeno u istoriji sveta; nije bio pripadnik T'Pauinog naroda, nije bio radnik, nije bio čak ni varvarin, kao oni srebrnooki, od kojih ga je Doner Almandar spasao.
     Lukas mu je ukratko ispričao glavne događaje u Istmarču u godini koja je prethodila njegovom, Lukasovom odlasku. Nije se mnogo šta promenilo; Erik Malahor je umro, i najstariji sin je nasledio njegove dužnosti. Sivu je zaprosio najmlađi sin iz jedne prilično siromašne trgovačke porodice, i o tome se još pregovaralo kad je Lukas otišao. Sve ostalo je u osnovi ostalo nepromenjeno; i to su bile, od pre pet godina, najnovije vesti koje je Lukas preneo Kainu. Razgovor im se naglo prekinuo; Lukas je odjednom podigao pogled. "Drugi sat je skoro istekao. Uskoro će se straža pred tvojom ćelijom smeniti. Moram da odem pre toga; radnik koji zamenjuje noćnog stražara je jedan od naših." Ustao je, uvijajući se u ogrtač, ni ne pogledavši u Kaina. "Voleo bih, Kaine, da smo imali više vremena. Ipak, da su želje konji, do trbuha bismo već utonuli u konjsku balegu, a?" Završivši sa vezivanjem uzica na svom ogrtaču, on se ponovo okrenu Kainu. "Budi mi živ i uživaj, Kaine."
     Kain prošapta: "Lukase."
     Lukas za trenutak skrenu pogled. "Moram da idem, dečko. Ne bih voleo da moram da ubijem nekog od vladara koji će ti doći u posetu pre pogubljenja." Ipak se okrenuo, gotovo preko volje, kako se Kainu učinilo, i susreo s njegovim pogledom. "Ako me nađu ovde, u zgradi same Skupštine... dugo mi je trebalo da ovde porazmeštam svoje ljude. Neću sve to da prokockam."
     "Uradiću onako kako si mi kazao, Lukase."
     "Zbogom, Kaine."
     Kainu je bilo veoma teško da izgovori te reči. "Zbogom, Lukase."
     Lukas nije otišao. Stajao je i gledao kroz pregradu u Kaina. Kao da je nešto čekao.
     "Lukase?"
     "Molim, Kaine?"
     "Ja..." Kain proguta nešto. "... Lukase, ti si jedini prijatelj koga sam imao u životu."
     Lukas sklopi oči, i ostade još trenutak da stoji u mestu. Onda se nasmeši, i u tom osmehu nije bilo tuge. Otvorivši ponovo oči, reče kratko: "Razumem te." Pokrivši potom kapuljačom lice, tiho zakuca na vrata iza svojih leđa i izgovori poslednje reči koje je Kain čuo od njega.
     "Mučenik, a onda heroj koji se vratio; mislim da će to biti ono pravo. Vrati se, Kaine. Samo se vrati, i videćeš da će to biti vredno truda."
     Brzo je nestao, kroz odškrinuta vrata.
     Kad je otišao, Kain izgovori u praznoj ćeliji: "Volim te."

     5.
     Dan kada je Kain trebalo da umre osvanuo je lep, svetao i vedar.
     Kain je to unapred znao, jer se sadista koji je smenio noćnog stražara postarao da mu to kaže.
     Dan se polako trošio. Obred progonstva nije trebao da otpočne pre podneva. Kain je samo sedeo, i čekao.
     I čekao.
     Najzad su došli po njega.

     Gomila se okupila iz čitavog južnog kraja Doline vladara, da posmatra prizor progonstva ubice Kaina. Tako nešto nije se dogodilo od pamtiveka; radoznale budale su se slivale u Zlatnu reku, puneći krčme do poslednjeg mesta, spavajući na ulicama u kolima koja su vukli konji, onim kojima su došli. Novi su i dalje pristizali, još i tog jutra, prvog dana Proleća, gurajući se da zauzmu najbolji položaj na gradskom trgu. Stub za šibanje u sredini trga, na kome su sitni prestupnici bili kažnjavani, bio je podignut za Kaina. Celokupna ratnička posada Zlatne reke bila je prisutna, štiteći glavni trg da u njega ne prodru radnici, i da vladari, kad budu došli, mogu da obave prenos prognanika neometani prisustvom i zijanjem radnika.
     Dan je bio prekrasan, nebo upravo bolno plavo, bez oblačka. Sunce je sijalo jarko i toplo, i povetarac je kružio Zlatnom rekom isto onako lako i neprimetno kao što su se džeparoši kretali kroz gomile radnika.
     Zlatna reka je bio radnički grad; u podne su zvona zazvonila, pet puta. Pre nego što je poslednje zvono prestalo da odjekuje preko gradskog trga, tridesetak osoba se jednostavno materijalizovalo u središtu praznog prostora. Njihovo pojavljivanje propratila je ogromna buka; vetar je dunuo od njih, nalik na uragan, i potisnuo gomile ljudi na ivici trga.
     U početku radnička publika nije mogla da razazna ubicu među gustim redovima vladara. Uzbuđeni radnici glasno su izvikivali imena vladara koje bi prepoznali, prisno, kao da ti vladari pripadaju njihovim porodicama. Loden, vikali su neki, i Loga, Elisa, Selena i Gabrijel - lako su ih prepoznavali. Radnicima, zbijenim u gomilu, trebalo je izvesno vreme da shvate da visoki čovek koji korača pored Lodena Almandara, iako se drži kao da on, a ne vladari, vlada situacijom, ima ruke vezane na leđima, jer su mu bile okovane.
     Mnogi su doneli trulo voće i pokvarena jaja upravo za taj trenutak; na žalost, osuđenik je bio okružen vladarima, koji sigurno neće dobronamerno primiti promašene hice iz radničkih ruku. Onda su vladari doveli Kaina do gubilišta na kome je stajao stub za bičevanje, i obavili karike lanca koji mu je vezivao ruke oko stuba; zatim su sišli sa gubilišta, i mnogi u gomili počeše da bacaju ono što su doneli.
     Otprilike pola tuceta hitaca pogodilo je cilj; onda je predsednik Suda, Loden Almandar, zatreperio, nestao i materijalizovao se na gubilištu pored Kaina. Vladar zaokruži pogledom po prisutnima. Nije se primetilo da je podigao glas, ali bio mu je na neki način pojačan, tako da je zatutnjao kao glas diva. "A sada, prestanite."
     Kain je mirno trpeo; jedno jaje je zaista bilo mućak i od smrada zamalo da nije počeo da povraća, tu nasred gubilišta.
     Istim tim jakim, veštački pojačanim glasom, Loden nastavi svoju besedu. "Danas smo se ovde okupili da kaznimo radnika Kaina. Prema vlastitom priznanju, osuđen je za ubistvo vladara Albera, koga je, u napadu ludila, napao iz potaje i udavio. Nosite ovaj dan u sećanju dok god budete živeli, jer ovako će proći svako ko odrekne poslušnost vladarima Zemlje. Sada ćemo ga preneti u Blistavu pustinju, i tamo će mu se koža oljuštiti od mesa, a meso će mu vremenom otpasti sa kostiju, dok ne ostane ništa sem kostura ubičinog. Nosite u sećanju", ponovi Loden Almandar, "sudbinu ovog čoveka."
     Stojeći odmah iza njegovih leđa, Kain reče, dovoljno glasno da ga Loden čuje: "Dao si im dobar savet." Nešto se kretalo, na samoj ivici gomile.
     Loden Almandar dodirnu bledu mrlju na okovratniku svoje tunike, i kad se okrenuo Kainu, glas mu je opet bio normalan. "Tvoja obdarenost je mnogo obećavala. Žao mi je, Kaine, što je to izgubljeno."
     Kain susrete vladarev pogled i isceri mu se. "Tek ćeš zažaliti."
     Loden zamišljeno klimnu, i izmače se podalje od njega, u prazan trg gde su ga čekali ostali vladari.
     Kain je trpeo, čekajući, stojeći na seoskom trgu, dok su vladari, ne obraćajući pažnju na uzvike i halabukanje gomile, počeli da prizivaju Svetlost. Loden se jedini nije pridružio javljanju Svetlosti, već je stajao i posmatrao Kaina. Kain oseti vrelo treperenje njihove moći, kako se prikuplja na trgu ispred njega. Prenošenje, takvo kakvo su oni izvodili, pri kojem objekat treba da bude prenet bez vladara koji će rukovoditi njegovim prolaženjem kroz drugi svet, bilo je daleko teže od tradicionalnog skoka. Petnaest vladara, trudeći se zajedno, proveli su isto toliko vremena pripremajući se za to, koliko je trebalo Lukasu da pošalje Štit kroz pregradu zatvorske ćelije.
     Nečujni glas dopre do Kaina. Sad.
     Dok se moć Svetlosti pojačavala pred Kainom, on prizva onoliko moći koliko je posedovao i usredsredi se na lance koji su ga sputavali. Lisice na člancima njegovih ruku se otvoriše bez teškoća. Ne pokušavajući da to sakrije, Kain podiže ruke ispred sebe, da pokaže gomili raskinute lance. Urlik gomile se za kvantum pojača.
     Vladari su, međutim, prizvali Svetlost i oborili je na njega, i dok se Svetlost oko njega pojačavala, u pulsirajućim naletima i sve jače, Kain se obrati Lodenu, kao da su njih dvojica sami na trgu.
     Suočio se sa pogledom starog vladara na ravnoj nozi. Ćutke je sročio reči, usredsredivši svu moć koju je imao na emitovanje; Loden ga nikad ne bi čuo kroz urlanje gomile. Vratiću se.
     Kain sačeka dok nije prosudio da je nastupio poslednji čas i tada, ne oklevajući, izvuče glatki i obli Štit ispod tunike i uključi ga. Štit uhvati odsjaj Svetlosti koja se prikupljala i odbi ga u surovom blesku natrag na gomilu vladara i radnika.
     Loden istog časa shvati šta se događa. Kain je gotovo mogao da vidi kako misli brzo prelaze, kao oblaci, preko Lodenovog lica. Prvi poriv će mu biti da prekine emisiju, ali grdno će zadocniti. Ostali vladari neće moći da prestanu sa prikupljanjem Svetlosti, čak i po cenu života. Kain je posmatrao Lodena, dok se bes lagano, kao lednik, spuštao na njega; i Kain se mrko osmehnu. Gotovo u istom trenutku Kain je ugledao Logu kako se oslobađa od ostalih vladara i prilazi Lodenu, i užasno saznanje mu blesnu u umu istog časa.
     Sjaj beše postao već poguban. Kain je jedva mogao da vidi svoje mučitelje. Iz pozadine okupljene gomile, jedan visoki čovek obučen u crno probijao se kroz gužvu, uporno praveći sebi put ka mestu gde su vladari Loden i Loga stajali i posmatrali Kaina.
     Gomila u trenutku utihnu kada se pojavi iznenadni, neočekivani blesak, i Kainove poslednje reči upućene Lodenu jasno su odjeknule preko trga.
     "Vratiću se, ti kučkin sine!"
     Poslednje što je Kain video bio je čovek poznat u svetu pod imenom Artemis od Erebiona. Nekoliko vladara koji su pokušali da ga zaustave ostali su da leže mrtvi na trgu; sa svetlosnom oštricom u ruci, prelazio je preko trga do mesta na kome su stajali Loden i Loga.
     A tada se sve završilo, i Kain od Istmarča nestade pre nego što je uspeo da vidi kako se Artemis od Erebiona susreo sa smrću.
     Najmlađa deca u toj gomili bila su već starci, kad se on konačno vratio.

     6
     ...i tako je on lutao, deco, tumarao kroz ruševine sveta. Te prve noći, posle Artemisove pogibije, gospodari Svetlosti prirediše hajku za njim, i još nekoliko potonjih noći njihove prikaze su se, trepereći, materijalizovale nad Blistavom pustinjom, i nestajale, kao plamen sveće na vetru. Ali nisu ga našli, jer Kainu nije bilo suđeno da umre od ruke nekog vladara; i vremenom su se gospodari Svetlosti zavarali i počeli da veruju da je Kain umro u Blistavoj pustinji, napokon prestavši da ga traže. Čak i ja, koji nisam verovao da je umro, nisam učinio ništa više sem da sačuvam kopču sa pojasa i srebrnu narukvicu; poslednja Artemisova želja, pre smrti, bila je da ih predam Kainu, i vremenom sam to i učinio.
     Kako je uspeo da preživi Veliku pustinju ne znam, ali on je preživeo i počeo da traži, na svoju ruku, ono što je bilo, u to vreme, već legendarni Donertaun, mesto na kojem se Doner Almandar uzdigao, zajedno sa onima koji su hteli da pođu sa njim, sa Zemlje u floti svemirskih brodova kakvu ovaj zamoreni svet nikada nije video i nikada više neće videti. Jer u Donertaunu, kao nigde na drugom mestu na ovoj planeti, nalazila su se oruđa kakva je Kain želeo: mašine i znanje i ono što je u njegovim očima bilo ključ svega, velemladost, od koje krv uzavri...
     ...šta? Dete moje, naravno da je sve to pronašao.
     Nije verovao, jedan čovek suprotstavljen celokupnoj moći vladara Svetlosti, da neće uspeti, iako bi mu svaki razuman čovek to rekao.
     Jeste, dete moje, u pravu si. Bio je lud.
     Ali je takođe bio, nažalost, u pravu.









Drugi deo: PRSTEN SVETLOSTI









8. SENTA I SOLAN
@03 = Godine 1248. posle Ognja
     1.
     Antigravitaciona dizalica podigla je ogromnu ploču od belog i zlatnog mermera u odgovarajući položaj i polako je spustila u bronzane okvire. Spustivši ploču dizalica se upravo vraćala ka ferobetonskom panelu za koji će se vezati mermer, kad se mermerna ploča raspuče i pade, polako i dostojanstveno kao div, i sa upravo istim posledicama; raznela je sve pod sobom kad je udarila o zemlju. Niko od njih nije bio iskusan graditelj; Alen, radnik koji je imao tu nesreću da bude vođa grupe, stajao je posmatrajući haos, a zatim je otišao da potraži poslovođu.
     Slušao ga je kako psuje.
     "...vazduh, i jebeno tanak..."
     Gradilište je zauzimalo gotovo petnaest kvadratnih kilometara - smeša blata i građevinskog materijala, od ferobetona i vezivnog cementa, koji se stvrdnjavao pod svetlošću lažnog sunca. Gomile mermera i građevinskog drveta uzdizale su se ka nebu do deset, petnaest metara. Gotovo tri hiljade radnika, muškaraca i žena, radilo je na gradilištu.
     "...sunca, jebeno vruća, i jebeno mnogo ih ima..."
     Veštačka sunca su svetlucala u niskoj orbiti, zagrevajući planetu. Na Zemlji su vladari podelili jedan dan u deset sati; ova nova planeta okretala se oko svoje ose za nešto više od devet od tih deset sati. Orbite veštačkih sunaca bile su isplanirane tako da naprave pun krug oko ekvatora jedanput u svaka četiri i po sata, tako da su se uklapale u period tokom kojeg je sunce te planete boravilo na nebu. Planeta je daleko zaostajala za svojim suncem, i zato je život na njoj bio neudoban. Sunce joj je bilo umerena G-2 zvezda, nepunih četrdeset svetlosnih godina daleko od Zemlje, i slična Solu. Sama planeta, iako veoma nalik na Zemlju po veličini i sili teže, bila je, još koliko do pre deset godina, ledeni svet bez ikakvog života, sa atmosferom sličnom Zemljinoj od pre milijardu godina. Ono što je na njoj postojalo od biljaka bili su najprostiji oblici, nalik na mahovine i paprat.
     "...isuviše teško..."
     To se, u najmanju ruku, nije moglo poreći. Sila teže na planeti bila je 1,15 puta uvećana Zemljina gravitacija; sasvim udobna, u stvari, ukoliko se čovek ne upusti u neki težak rad.
     Kao što je bio slučaj sa radnicima.
     Alen naiđe na grupu od nekih petnaestak kolega, okupljenih oko potopljenog basena u kome su se postavljale odvodne cevi. Svaki čovek koji je tu radio bacao je ukupno pet senki, po jednu od svaka četiri veštačka sunca i jednu od onog pravog. Voda je šikljala u vazduh, padala po njima u vidu blagoslovene, hladne kiše.
     Možda se zato niko nije žurio da spreči nesreću; čak je i poslovođa - sredovečni čovek crvenog lica koji se odazivao na ime Pauli, i bio preduzimač na Zemlji pre nego što su ga radne grupe preuzele sa Zemlje zajedno sa ostalim stanovnicima pokrajine Turin - čak je i on, stojeći na mestu sa video-pločom u ruci koja je pokazivala jedan deo projekta, samo dopunjavao litaniju pritužbi:
     "...i, povrh svega, neka mi Svetlost sija na reči, ovaj mermer je sranje! Možda je lep, a možda nije, ali ne služi onako kako oni hoće! Možda je drvo kojim gradimo ružno - ali bar se neće rasuti", završi Pauli s gađenjem.
     "Gospodine?"
     Poslovođa se okrenu i dreknu, pocrvenevši u licu. "Šta je?"
     Alen je ispod oka gledao u poslovođu. "Imam problema, gospodine. Hoćete li da me saslušate?"
     Stojeći pod pljuskom, dok mu se voda slivala niz obraze, Pauli je očevidno progutao prve reči koje su mu navrle na usta. "Šta je?"
     "Pokušavao sam da podignemo mermernu fasadu da bismo mogli da povežemo ferobeton, ali mermer stalno puca pre nego što ferobetonske ploče stavimo na mesto."
     Pauli zatvori oči i ukipi se u mestu. Izbrojao je do deset jednom, zatim ponovo, i kad je otvorio oči i video zbrku koja se stvorila, glas mu je gotovo zvučao mirno. "Pokušajte da najpre namontirate ferobetonske ploče."
     "Ah, tako." U sledećem trenutku, Alen klimnu. "To će uspeti, zar ne?"
     Poslovođa uzdahnu, pomalo preteći. "Hoće." Kada je Alen otišao, Pauli zavrte glavom. "Daju mi divovsku opremu da s njom radim, i idiote sa patuljastim mozgom koji treba da upravljaju tom opremom." On zaurla na radnike koji su stajali oko njega. "Da se neko možda ne čudi i pita zašto se kasni?"
     "Potcenjuju te, Pauli." Njegov pomoćnik pokaza, pokretom glave, u pravcu brda iza njihovih leđa, gde su posmatrači dolazili, kad bi im palo na pamet. "Zašto to ne raspraviš s njima? Imaš sreće, došli su zajedno."
     "Do đavola." Pauli se okrenu celih sto osamdeset stepeni, i tu, na brdu, koje je gledalo na gradilište, stajala je žena na konju i div, obučen u svetlu, lepršavu, zelenu haljinu. "Koliko već dugo stoje tamo?"
     "Tek sam ih sada primetio." Njegov pomoćnik malo poćuta, a zatim dodade: "Pauli, moramo na neki način da sprečimo tu vodu. Kao da čujem Roma, onaj njegov prokleti prodorni glas - Hoćete da kažete da smo izgradili ceo taj mehanički raj, i da niste u stanju da zaustavite vodu u bašti?"
     "Rom je budala", nervozno odvrati Pauli. "Iako je div."
     "Pauli!" Oči njegovog pomoćnika bile su razgoračene od straha.
     "Šta ti je sada?"
     Radnik je govorio usplahirenim šapatom. "Vladarka Senta je tamo gore s njim! Kažu da vladari umeju da čitaju misli!"
     "Ne bi mi bio potreban čistač misli", odvrati Pauli, "da saznam šta mi mislimo o njima. Molim vas", umorno izgovori on, "neka neko od vas siđe do glavne vodovodne cevi i isključi tu prokletinju."

     Posle dva dobra dana provedena u krstarenju planetom koja se cela pretvorila u zabavni park, bilo je osveženje videti nešto što nije bilo savršeno.
     Vladarka Senta, ćerka starog vladara Lodena i vladarke Elise, smejala se dok joj nisu navrle suze na oči. Sedela je porebarke na svom ždrepcu blizu ivice provalije, s desnom nogom kao slučajno prebačenom preko sedla, uživajući u svežem povetarcu koji im je dolazio s leđa. Iza njih se uzdizao grad koji je treperio od srebra, zlata i slonovače: Nova Skupština. Kada je nazad povratila dah, rekla je samo: "To ti je kao da gledaš neki stari film, Rome! Čarlija Čaplina, ili tri zle sestre." U svetlosti sunca njena je bledozlatna kosa blistala. Vladar, a i radnik, osetili bi da je poželjna, privlačna svojim brzim osmehom i glasnim smejanjem, lakim oduševljavanjem i građom tela koja je više odgovarala nekom atleti nego lenjom vladaru. Da joj je neko rekao da liči na svoju majku, ona se ne bi složila - ono što je osećala za majku bilo je, u najboljem slučaju, podeljeno po simpatijama - ali nije dozvoljavala da je bilo šta oneraspoloži.
     Bila je, čak i prema merilima kratkovečnih radnika, sasvim mlada. "Jeste li ih snimali pri radu?"
     Div Rom, stojeći malo iza nje, zavrte svojom ogromnom glavom. Njegov glas, blag i neverovatno dubok, spusti se kroz vazduh nadole, ka njoj. "Nismo. Ne vidim da je bilo potrebno." Visok čitava četiri metra, dvostruko viši od visokog čoveka, stajao je dobro odmaknut od ponora koji je gledao na radni logor, gde će uskoro stajati vrt izvanredne lepote. Korak tamo gde ne treba bio bi smrtonosan za diva, kad bi mu se ogromna težina sručila na tlo, silom koja kosti lomi. "Kad god ih ne držimo na oku, svakog ponaosob, oni se tako ponašaju. To vam je jedan neodgovoran, lenj narod." Pod lepršavom, zelenom haljinom Romove noge su bila dva čvrsta stuba, samo se malo sužavajući pre no što postanu stopala. Njegova malčice izvitoperena lobanja počivala je na ramenima koja su bila toliko široka i opasana mišićima da su više podsećala na divlju životinju nego na svesno biće. Nadlaktice su mu bile jače i od butina nekog veoma snažnog čoveka.
     Romov narod je pripadao tužnijim ostacima Ognjenih ratova; iz saveza genetskih inženjera koji su nastojali da pronađu sve usavršenije vrste radnika, i iz neizbežnih mutacija gena koje su usledile posle uništenja prvog sveta, rodili su se divovi. U vojnim bunkerima ispod Severnog pola preživeli su Ognjene ratove, a preživeli su takođe malo ledeno doba koje je potom usledilo, zahvaljujući isključivo svom poznavanju tehničkih nauka, s kojom su samo vladari mogli da se mere u celokupnoj istoriji sveta. Od kada je Doner Almandar odveo svoju svemirsku flotu sa lica Zemlje, pre više od milenijuma niko više nije bio ravan divovima u mehaničkim zdanjima Zemlje.
     Ti divovi su bili neveseo narod. Priroda nikad nije predvidela da će ljudsko telo toliko porasti u polju zemljišne gravitacije. Tu, u planetarnom utočištu kome vladari Zemlje još nisu bili dali ni ime, sa silom teže još jačom nego na Zemlji, Roma je sve bolelo, bez prestanka, iz prostog napora da se održi u uspravnom položaju.
     Senta mu se obrati, pošto je malo posmatrala radnike. "Hoćemo li da siđemo?"
     Rom se uplaši i na samu tu pomisao. "Savetujem vam da to ne činite. Tamo dole vlada strahovita vrućina."
     "Oh?" Izgledala je iznenađeno. "Ovde gore je sasvim sveže. Radni logor nije tako daleko."
     "Preobraživači atmosfere još nisu postavljeni u tom radnom području. Naravno, vazduh se može udisati, ali vreo je i veoma suv, i nije prečišćen kao vazduh oko Nove Skupštine. Preobraživači će početi da rade, kao što se predviđa, tek kada vrtovi budu gotovo završeni; ferobeton će se tako brzo osušiti."
     Senta se okrenu u sedlu da pogleda put odakle su došli. "Postavili ste preobraživače u Novoj Skupštini? Nisam ih videla."
     "Preobraživači se, naravno, ne mogu videti." Bio je zaista podvig ubaciti tako suvoparan ton u glas koji je inače bio tako mek, i dubok; ipak, Romu to pođe za rukom. "Ne bismo hteli da pokvarimo pogled na vaš prekrasan baštenski svet ružnim mehaničkim napravama."
     "Briljantan si građevinar, Rome", iskreno mu se obrati Senta. "Moj će otac biti veoma zadovoljavan. Svi će biti zadovljni, čini mi se." Ona mu se iznenada nasmeši. "Možda će čak i Loga otkriti da je ovo nebo sasvim podnošljivo."
     Rom samo sleže ramenima. Kod jednog diva je čak i sleganje ramenima bilo veličanstveno. Njegovo mišljenje o vladaru Logi bilo je svima dobro poznato.
     Senta spusti pogled na neorganizovane gomile radnika, koji su radili na poslovima za koje su bili obučeni jedva, ili nikako - i postizali rezultate uprkos svojoj nepripremljenosti. "Da li su ti radnici pravili mnogo problema?"
     "Molim? Ah, oni. Laar i ja smo rešili sve te probleme. Naravno, nismo baš ludi jedni za drugima", dodade on, kratko se nasmejavši. "Napali bi nas, da mogu. Naročito je omrznut moj brat Laar, koji ih je najviše nadzirao. Izgubili smo celu jednu koloniju takvih kao što su ovi, dok smo restruktuisali atmosferu. Bojim se da nismo time zaradili kod njih poene." Ironično i dvosmisleno, on dodade: "Ne vole da rade pod našim nadzorom." Senta naglo podiže pogled ka njemu. Ponašao se veoma čudno, sasvim drukčije od divova koje je, tokom poslednjih nedelja, upoznala i gotovo zavolela. Uhvativši njen pogled, oglasi se kratkim, čak gorkim smehom. "Vi bi bar trebalo da razumete."
     Sentin otvoreni, gotovo nevini izraz lica otvrdnu u nešto drugo, daleko neprivlačnije. "Ovaj razgovor sačuvaj za Kaina i Mastona, kad budeš zadužen. Kad si na vlasti, lakše ti je da shvatiš kako je teško vladati." Konj se nemirno vrteo pod njom, i ona ga umiri jednom jedinom mišlju. "Samo ti završi vrtove, Rome, i budi siguran da nećeš više nikad morati da radiš za nas."
     "Ah, Kain i Maston", tiho progunđa on, i Senti bi jasno da su stigli do izvorišta Romove uznemirenosti. "Laar je prekjuče skoknuo do Zemlje; jutros se vratio sa, da tako kažemo, zanimljivim vestima."
     Senta je znala kakve su to vesti. Saznala je za krađu skoro u isto vreme kada su i oni njeni sunarodnici, koji su još ostali na Zemlji, saznali za nju, i mnogo pre nego što je otputovao Romov brat Laar. Ako ju je uopšte nešto iznenadilo, bila je to činjenica da su uhode divova tako brzo saznale za krađu; njihovi doušnici u Pećinama mora da su gotovo isto toliko dobri koliko i vladarski. "Da, znam."
     "Pomislio sam da možda znate. Kain je ukrao oružje, jedno od onih koje je nekada bilo upotrebljeno u bici protiv vas." Romov glas postade još dublji, ako je to uopšte bilo moguće. "Oružje Svetlosti." Senta ga ni ne pogleda, i Rom gotovo prošapta: "Prsten."
     U odgovor, Senta reče samo: "I onda?"
     Div se promeškolji nekom vrstom usporene napetosti. Šake mu se saviše i zatvoriše u ogromne pesnice. Vladarka Senta ga, međutim, nije udostojala pogleda. "I onda, stvari su se izmenile. Za ovo večito utočište koje smo vam sagradili, obećali ste nam vlast nad Zemljom, obeć..."
     Senta mu upade u reč gotovo ljutito. "To ste tražili, i to ćete dobiti. Za ime Svetlosti, šta vam još treba?"
     Romov glas postade jači. Bez neke svesne odluke, on poče da polako korača gore-dole, duž njihove prirodne osmatračnice. "Ništa nam više ne treba. Maston se nije promenio; njega možemo srediti. Ali tu je sad i Kain, a on se promenio." Duboki glas mu se još više pojača i radnici, udaljeni stotinama metara, podigoše oči u njihovom pravcu. "Dok je još bio samo čovek koji je naterao Gospodare Svetlosti da pobegnu sa Zemlje..."
     "Nismo pobegli!"
     "...mi smo se brinuli." Iznenađujuće pametne oči su je besno gledale sa nakaznog lica. "Nema te tehnologije koju Kainovi inženjeri poseduju, a da je nemaju i naši; a ima mnogo čega što imaju naši, a što njegovi nikada neće imati. Ne bojimo se njegove artiljerije; ne bojimo se borbenih letelica; ne bojimo se ni fuzionog oružja pred kojim su Gospodari Svetlosti ustuknuli!"
     Vladarka Senta poblede.
     Rom to primeti, i usne mu se iskriviše. "Mi smo samo niži divovi", primeti on podrugljivo, "i u nama nema Svetlosti; čak i tako obična stvar kao što je čitanje tuđih misli nam je uskraćena!" Osmeha nestade. "I zato smo razvili izvanredno uho. Mogu vam, reč po reč, navesti ceo razgovor koji je Kain vodio s vašim ocem pre jedne decenije, kada je zapretio da će baciti parče Sunca na samu Skupštinu, i tako za sebe iznudio primirje. Ono što hoću da kažem, gospo, jeste da je naša odbrana više nego ravna Kainovom napadačkom oružju, i kad smo već kod toga, naše napadačke mogućnosti s lakoćom prevazilaze odbranu Istmarča."
     Senta je nepomično gledala naviše u njega, bez straha, prikupljajući Svetlost oko sebe. Napetost kao da istog časa napusti diva i on umorno mahnu rukom u njenom pravcu. "Tebi nisam hteo da naškodim, dete. Samo mi reci, koje je oružje divova ikada nadjačalo Svetlost?"
     Svetlucavi oreol, jedva vidljiv u početnom stadijumu, izblede i nestade. Senta mu odmah odgovori. "Već dva dana razmišljam o tome. Ne mogu ti odgovoriti na osnovu nekog ličnog poznavanja Kaina; srećom, nikada nisam srela tog čoveka. Otac mi je pričao o njemu, a isto tako i Loga. Opisali su mi čoveka koji gleda isključivo sebe, ili duh suprotstavljen Svetlosti. Rome, mislim da neće moći da upotrebi moć tog Prstena. To je sočivo koje skuplja svetlosne zrake u žižu, možda neka vrsta lupe; nismo baš sasvim sigurni", dodade ona i iz nje izbi nešto nalik na humor. "Sestrinstvo nas je uzelo na zub zbog naših postupaka prema svetu, pre nekih jedanaest vekova. Bile su, koliko sam mogla da shvatim, prilično razočarane nama, i smatrale su da ne zaslužujemo da nas nečemu nauče. Ipak verujem da Kain nije u stanju da užiži ili da uveliča nešto što već ne postoji u njemu samom. Ako misli da može, onda je budala."
     "Veoma podroban opis, gospo, čoveka koga niste nikada sreli."
     "Imam poverenja u svoje učitelje, dive."
     "Možda. Ipak - Kain je uradio nešto što se nijedan div ne bi usudio, i postigao nešto što mislim da nijedan div ne bi postigao. Odličan posao, za budalu. Gospo, taj Prsten može biti sada mnogo važniji od nas, za mene i moje, nego grad Skupština koji ste nam vi dali na poklon. Tako recite Lodenu."
     Iako je bila veoma mlada, Senta je već posedovala savršenu oholost, urođeno pravo svakog vladara. "Ja ću svom ocu, dive, reći ono što ja budem htela. Došla sam da prokontrolišem tvoj rad; i on će bez sumnje biti moja glavna tema, kada se vratim da razgovaram s njim."
     Rom za trenutak osmotri mladu ženu. Adrenalin, koji mu se povećao od besa, nije se brzo povlačio; ali s ovim detetom se više ništa nije moglo postići. On klimnu. "Jeste li zadovoljni, onda, s ovim što ste videli?"
     S lakoćom mladosti, ona je izgleda već prešla preko njihove malopređašnje čarke. Osmeh joj je bio božanstven. "Jesam, Rome. Prekrasno je."
     Div zaokruži pogledom po reljefnim plavim planinama daleko na zapadu, po blistavom, praznom gradu, Novoj Skupštini, po pažljivo i s naporom odgajenim šumama i livadama. Odrastao je, kao i svi ostali divovi, na dalekom severu, u zemlji Arktiku, beloj, pustoj i otmenoj. Kao i svi ostali divovi, nalazio je da su pastoralne sklonosti gospodara Svetlosti prilično... prenatrpane. On radoznalo zapita vladarku: "Lepše od Zemlje?"
     Istog časa zažali što je to pitao. Iako mu nije uopšte bilo stalo do gospodara Svetlosti, Rom nije voleo da nanosi bol.
     Ona reče bezbojnim glasom: "Ništa nije lepše od Zemlje."
     Nedostajaće mi dom.

     2.
     ... neki od vas, deco, znaju istoriju toga doba, bar ono najosnovnije; kako se, za vreme Izgona, pokret otpora vladarima nastavio, i posle Kainovog povratka razbuktao u Dvadesetogodišnji rat. Oni koji su ustali protiv vladara živeli su prvenstveno na istoku i zapadu Doline; kada je sporazumom u Istmarču završen Dvadesetogodišnji rat, vladari su zadržali vlast nad središnjim delom Doline, jezerom T'Pau i obalom cele dužine reke Almandar.
     Kain je polagao pravo na oblast koja je bila nešto veća po prostranstvu od one koju su imali vladari, iako je bila njihovom teritorijom razdvojena po sredini; ogromno područje koje je na istoku obuhvatalo njegov rodni grad Istmarč i gradove Telindel, Serlok, Murstin i Elajtaun, a na zapadu gradove Vestmarč i Iglz.
     Narodi u Dolini pripadali su najtvrđim kastinskim društvima u istoriji sveta, i pobunjenici su i dalje poštovali tu tradiciju ništa manje od onih koji su se borili na strani vladara. Mnogima od njih bi uzavrela žuč pri pomisli da im naređuje neko ko je, u krajnjoj liniji, ipak bio sin jednog običnog ribara.
     Jedan od tih bio je i gospodar grada Iglza, čovek po imenu Maston Veramon. Godine 1274, dva dana posle potpisivanja Istmarčkog sporazuma, proglasio se nezavisnim, i ogromno područje podigao na ustanak.
     Protiv Kaina.
     Neka se zna da je bilo i takvih - Loga je bio jedan od njih - koje je sve to zabavljalo.

     Klizni brod iz Iglza došao je sa zapada, izronivši pravo iz užarenog Sunca, u poslednjem satu dana. Letelica je dva puta zaokružila iznad piste Pećina, pre nego što je Štit bio spušten, i klizni brod se tiho spustio nadole, u mekom, vertikalnom ateriranju.
     Štit se istoga časa opet podigao.

     Kain nije bio sasvim siguran koliko je vremena prošlo od kada mu se interfon obraćao Kavadovim glasom.
     "Gospodaru... gospodaru Kaine?"
     Kain otvori oči. Sedeo je u potpunoj tmini, izuzev jedne prigušene varnice svetlosti na koju mu je čitavo biće bilo usredsređeno; izgledalo je da lebdi iznad zemlje, dva metra ispred njega, jedini izvor svetlosti na svetu. "Da, Kavade?"
     "Gospodaru, stigao je Mastonov glasnik."
     "Ah." Kain za trenutak nije bio u stanju da se usredsredi na tu misao. Uz veliki napor skrenuo je pažnju sa varnice svetlosti ispred očiju, i vratio se na probleme stvarnog sveta. "Ko je taj?"
     "Mlad čovek, gospodaru, komandant, kapetan po imenu Solan."
     "Tako? Znači nije komandant kapetan Tristan. Izgleda da ti dugujem jednu zvezdu, Kavade." Poćutao je još malo, nepomičan u mraku. "Nisam mogao da poverujem da će Maston poslati tog Solana. Na osnovu ono malo obaveštanja koje imam o njemu, trebalo bi da je veoma omiljen kod Mastonovih ratnika. Nikako jedan od onih koje bi Maston poslao na zadatak koji će ga obavezno učiniti još omiljenijim."
     "Izuzev, moj gospodaru, ako je u pitanju očekivanje da neće uspeti."
     "Da. Znam da ne veruješ Mastonu, jer si pametan čovek." Kain se oprezno podiže na noge, ni izdaleka onako lako i lepo kako se obično kretao, istežući se nasuprot pobunjenim, bolnim mišićima. "Baš zanimljivo... Gde je sada?"
     "General Mersaj ga, kao što se naredili, vodi u obilazak proizvodnog nivoa."
     "Dobro. Svetlo", uzviknu on, i lebdeće svetiljke u sobi zatreperiše i začkiljiše. U sobi nije bilo ničega izuzev ferobetonskih zidova, tepiha da bude toplije, lebdećih svetiljki da bude svetlije, i providnog stuba u kome je treperila neka materija nalik na kristal.
     Da, u njemu boravi Prsten.
     Kaina je za trenutak uhvatila vrtoglavica, i on zastade, nepomičan, dok nije prošla. "Kavade", nastavi on kada se svet opet primirio, "donesi mi sve što imaš od naših obaveštajaca o tom komandantu Solanu. Zabavljaj tog čoveka bar još jedno pola sata. Ako se zamori od proizvodnog nivoa, odvedi ga u Oružarnicu. Neće te odbiti, neće smeti." Kain uze duboki, umirujući udisaj. "I pošalji mi Keju, da mi spremi kupatilo. Daj joj da ponese dve tablete deoksimetamfetamina. Moram se bolje osećati za susret sa Mastonovim glasnikom."
     "Gospodaru, kako glasi ona reč?"
     "Deoksimetamfetamin", pažljivo ponovi Kain na starom jeziku; Kavadu je ponekad bilo teško da razume reči na zajedničkom jeziku, a kamoli na angliskom. "Keja će znati šta je to. Dve tablete", napomenu on, dok mu se za trenutak smrači pred očima. "I to brzo."

     Na hologramskom portretu kapetana Solana video se mladić oštrih crta, sa ravnom kosom boje peska i svetloplavim očima. Kainu se činio iznenađujuće mlad; najviše dvadeset dve, do dvadeset tri, što bi značilo da je bar tri godine mlađi od Mastonovog 'starijeg' komandanta, čoveka s kojim se Kain jednom upoznao, po imenu Tristan de Volta. Ovaj Solan je bio, ako treba verovati Kainovim obaveštajcima, jedini ozbiljni rival Tristanu de Volti da bude naslednik Mastona Veramorna. Zaista zanimljivo; i zanimljivo da Solan nije imao, ili nije koristio, nikakvo prezime. Ili su mu roditelji bili u nemilosti - ako je poticao iz nekog visokog društvenog staleža - ili je, još verovatnije, bio poreklom iz porodice koja je bila toliko nisko na društvenoj lestvici da su njeni članovi, kao i oba Kainova roditelja, oduvek bili bez prezimena.
     Daleko od toga da je Mastonov drugi kapetan poticao iz neke veoma ugledne porodice; De Volta je samo značilo da se Tristan rodio u gradu Volta, nedaleko od Iglza.
     Što se njega tiče, iako to nije bio predmet na koji bi trošio mnogo vremena i razmišljanja, Kain je smatrao da je komandni kadar u Iglzu loše isplaniran. Maston Veramorn je bio toliko nesiguran da se bojao da ima oko sebe oficire visokog roda, ali i oficire sa velikim iskustvom. 'Slučajna' smrt komandanta pukovnika Gordala Stiliona, pre nepune dve godine, ovo poslednje je, prema Kainovom mišljenju, sasvim dovoljno potvrđivala. Kad Maston bude umro njegov grad, kao i oni na zapadnom kraju Doline, koji su bili u domenu Iglza, upustiće se u borbu za prevlast koju, prema Kainovoj, proceni, Mastonova organizacija nije bila dovoljno jaka da izdrži.
     Kain se, doduše, nije mnogo sekirao. Kada se to dogodi, sutra ili kroz pedeset godina, bio je više nego voljan da stavi šapu i pokupi sve parčiće, i opet zadobije teritoriju koju je izgubio zbog Mastonovog izdajstva.

     Pećine su bile neobično mesto.
     Velikim delom su bile prirodne; još većim nisu, već behu prekopavane tokom poslednjih trideset godina, koliko je isteklo od Kainovog povratka. Solan je tokom svog pažljivo vođenog obilaska video malo radnika, ali ono malo što je video delovalo mu je zadovoljno; nije bilo ni traga strahu, koji je Solan očekivao na osnovu onoga što se pričalo o Kainu. Ratnici u grupi što su je činili Solanovi vodiči takođe su bili veoma raspoloženi; jedan od njih, rošavi pilot kliznog broda po imenu Pas čuvar, koji je maltene ubio Solana prilikom prethodnog leta, veselo mu je sada ponudio revanš - sa živim ili neživim oružjem, zavisno od pregovora o primirju.
     Obilazak proizvodnog nivoa Pećina bio je izuzetno zanimljiv. Solan je video neke proizvodne tehnike kao što je bilo vakum-zavarivanje, za koje je, iako sam nije bio inženjer, znao da bi Mastonovi inženjeri skupo platili. Počeo je već da sumnja da se iza ovog obilaska krije još nešto, osim obične učtivosti, kad su mu ponudili da obiđe i područje oružarnice. Već i samo brodogradilište pružalo je sumornu sliku; Solan je izbrojao, baš kao što su oni očevidno i želeli da učini, tri puta više letelica nego što bi Iglz mogao da pošalje na bojno polje u najboljim danima. Ali nivo za isprobavanje oružja još ga je više potresao. Pokazali su mu nove projektile brod-brod, i laserski top zemlja-brod, koji bi desetkovao protivničku flotu kliznih brodova za nekoliko minuta.
     Jedna stvar, o kojoj su im javili špijuni, ispostavilo se da je bila tačna, baš kao što se Solanova žena Rea nadala: među Kainovim ratnicima zaista je bilo žena.
     Nije bio siguran da li mu se to dopada.

     Potpuno iznenađen, Solan je otkrio da mu se veoma dopada Kain, Veliki gospodar Istmarča i njegovih teritorija. Upoznao se s njim na večeri, koja nije bila ni najmanje ceremonijalna, i na kojoj su bili samo on, Kain, i general Mersaj, glavnokomandujući Kainovog štaba, a posluživao ih je Kainov sluga, varvarin Kavad. Večera je bila poslužena u Kainovom stanu, u sobi koja je bila dovoljno velika da primi pet puta toliko zvanica. Sedeli su na jastučićima oko dugačkog, niskog stola od crne hrastovine. Ta trpeza je bila stara, i prilično posto napravljena, tako da se Solan malo začudio što uopšte tu stoji. Izuzev trpeze, soba je bila zaista raskošno nameštena, sa jarko svetlećim lebdećim svetiljkama, koje su poigravale ispod tavanice, prostirkama od najfinijeg jelenovog krzna, i tapiserijama od sunčeve svile koje su visile po zidovima. Na jednoj tapiseriji bila je naslikana Blistava pustinja noću; bila je gotovo isto tako realistična kao hologram. Njenu tamu osvetljavali su vidljivo sjajni radioaktivni predmeti, sa poluživotom od desetina hiljada godina. Na drugoj tapiseriji bilo je prikazano potpisivanje Istmarčkog sporazuma od pre deset godina, na njoj su vladari izgledali znatno ružnije nego što je Solan bio uveren da su zapravo bili; Kain je bio prikazan u nešto starijem životnom dobu, i ako je to uopšte moguće, još lepši nego što je u stvarnosti izgledao.
     Uprkos onome što mu je Maston ranije ispričao, Solan je otkrio u sebi nevericu da taj mladić koji sedi preko puta njega za stolom - izgledao je najviše nekoliko godina stariji od samoga Solana, može biti živa legenda, kao što su ljudi govorili za Kaina od Istmarča. Bio je bosonog, odeven najjednostavnije, u crnu togu bez ikakvih ukrasa, pričvršćenu pojasom sa srebrnom kopčom izrađenom tek nešto malo iznad proseka. Jedini nakit koji je nosio nije bio ni od zlata ni od platine; samo jedna jedina, srebrna narukvica na levoj podlaktici.
     Kain je, izgleda, bio u najboljem zdravlju; na njemu se nije mogao primetiti nikakav znak bolesti o kojoj su javljali Mastonovi špijuni.
     Nisu mnogo razgovarali dok je trajala večera, koja je bila izvrsna, iako ne onakva kakvu je Solan očekivao: topli odresci svilaša, lako ispohovani i isprženi u slatkom maslacu od pšenice, sa raznim sosovima u koje su ih zamakali; i pečena divljač u belom bešamelu, jelo za koje je general Mersaj rekao Solanu da je iz kuhinje srebrnookih. Bilo je i toplih zemički sa maslacem i jedna činija rashlađenih jagoda. Iako dobra, večera je bila jednostavnija od onih koje su Solanu obično bile služene za stolom gospodara Mastona u daleko manje važnim prilikama.
     Jedino Solanovo pitanje za večerom bilo je upućeno sluzi Kavadu. "Svilaš je odličan, varvarine. Odakle je? Valjda ne koriste ratne letelice da ga dobavite pre nego što se pokvari?"
     Na njegovo iznenađenje, odgovor je došao od Kaina. "Ne, naravno. U brdima prema severozapadu postoji mala ustava. Kroz nju lovimo ribu."
     Pošto je posuđe od večere bilo raspremljeno, Kavad im je doneo kuvano vino i kafu. Kafa je bila piće na koje Solan nije bio navikao, i kada je srknuo iz šolje, nije mu se dopala. Varvarin mu je prineo kuvano i začinjeno vino, i on ga je uzeo sa zahvalnošću; u sobi je bilo hladnije nego što je navikao, a nije bilo kamina.
     Komandant Mersaj prvi spomenu razlog Solanovog prisustva. Uradio je to jednom jedinom rečju.
     "Mir?"
     Solan skrenu pogled sa Kaina na Mersaja, i opet ga vrati na njega. "Igre u Iglzu će biti za tri nedelje; bolje vreme nećemo imati. I izgleda da je to dobra ideja, kada se sve okolnosti uzmu u obzir. Naše uzajamne bitke nam do sada nisu donele ama baš nikakvo dobro."
     Kain srknu vino iz pehara. "Slažem se s vama. Zaista, dva puta od kako se pobunio, nagovarao sam Mastona da se opet udružimo. Do sada nije pokazao nikakvo zanimanje. Zaista se čudim, kapetane Solan, što nam sada predlaže primirje." Prvi put je Solan shvatio zašto crne oči tog čoveka zauzimaju najviše mesta u opisima koje su o Kainu davali njihovi špijuni; prvi put ih je Kain uperio pravo u njega.
     Solan je mislio da odgovara bez vidnog ustezanja. "Vladari su drastično ubrzali svoje aktivnosti sa divovima. Naši obaveštajci ne znaju zašto, ali moramo pretpostaviti da im namere nisu prijateljske ni prema nama ni prema vama. Ako treba opet da izbije rat, moramo se ujediniti. Vladari još imaju ogromnu moć."
     "Drastično", ponovi Kain. Nije skidao pogled sa Solana. "Orine, kaži mu."
     "Pre sedam godina", objasni Orin Mersaj, "dvadeset četiri hiljade žitelja pokrajine Semalije bilo je evakuisano tokom jedne jedine godišnje četvrti i negde prebačeno. Pre četiri i po godine, početkom zime 1280, drugih jedanaest hiljada radnika je uzeto iz pokrajine Turin i negde prebačeno. Znate li gde bi to negde moglo da bude, komandante kapetane?"
     "Komandante", ukočeno odgovori Solan, "ne znam." U dnu svesti mu zaigra pomisao. A takođe nisam ni slutio da je taj broj toliko velik.
     Kain je spustio pehar i počeo da prstima desne trlja srebrnu narukvicu na levoj ruci. Podigavši pogled, on samo reče: "Solane, nismo ni mi."
     "Gospodaru Kaine, ja ne..."
     "Kaine, molim te", iznenada reče taj čovek.
     "Gospodine?"
     "Za tebe - samo Kain."
     Solan je šetao pogledom naizmenično od jednog do drugog. "Dobro, Kaine, ja ne vidim šta time želiš da kažeš."
     "Mastonu je poznato", strpljivo objasni Kain, "već najmanje četiri i po godine, da su vladari i divovi zauzeti nekim ogromnim građevinskim projektom, možda u orbiti, možda i ne. Pre tri godišnje četvrti, orbitalni saobraćaj je poludeo. Divovi su lansirali u proseku po dva teretna broda u orbitu svakog dana." Podigavši pehar sa stola, on ustade i nerovzno poče da šeta. "Gotovo celu deceniju znam da su vladari doneli neku veliku odluku, koja je bila neposredna posledica sporazuma u Istmarču, a to zna i Maston. Gotovo sam se izbezumio pokušavajući da otkrijem šta rade. Da li prave orbitalni laserski top? Da li pomišljaju da izguraju jedan asteroid iz orbite i bace ga na Istmarč? Mogli bi, da hoće, znaš. Čak bih i ja to mogao da uradim, da sam bio dovoljno sumanut da pre deset godina počnem sa takvim planovima - a Štit koji te zaklanja od fuzione bombe ili laserskog topa neće te zaštititi od udara asteroida. Da li te četrdeset dve hiljade radnika podučavaju ratničkim veštinama, spremajući se da nam ih spuste na glave pravo iz orbite? Ne bi im bilo prvi put. Pre nego što sam se čak i ja rodio, poslali su radnike, tek kratko vreme obučavane, da rukuju ratničkim oružjem, protiv pobunjenog grada Erebiona, i sravnili ga sa zemljom. Možda ne planiraju ni jedno od toga? Ili sve? Ne znam, ali to me toliko zabrinjava da sam spreman da sarađujem čak i sa takvima kao što je Maston Veramorn." Kain zastade u hodu i okrenu se prema Solanu, mahnuvši u njegovom pravcu rukom u kojoj je držao pehar.
     "Zatim, pre jedne i po četvrti, svi špijuni koje sam imao u Skupštini odjednom su zaćutali. Svi do jednog."
     Solan se ugrize za usnu. "Naši takođe."
     Kain klimnu, vraćajući se bosonog iz šetnje preko jelenjeg krzna. "Znam. I zato, pretpostavljajući da nestanak mojih špijuna znači da se vladari spremaju da udare, poslao sam glasnika tvom gospodaru, navaljujući da on i ja sarađujemo. Dovoljno je loše već i tp što vi, budale jedne, napadate i pljačkate radničke naseobine na teritoriji vladara, a još gore što isto činite i onima u mom domenu..."
     Solan se vatreno usprotivi. "Nisu naši brodovi prvi oborili vaše, gospodaru Kaine, već je bilo obrnuto!"
     Kain kao da se trže kad je Solan prasnuo; nasmešivši se, odgovori sasvim blago. "Istina je. Doduše, vaši ratnici su upravo bili zapalili kuću koja je pripadala jednom od mojih podanika..."
     "To je bilo na spornoj terit..."
     Kain prsnu u smeh. "Dečko, čovek kome je kuća gorela izgleda da je mislio da je on moj podanik. Za ime Svetlosti, Solane, zašto su baš tebe poslali da pregovaraš u ime Mastona? To radiš veoma loše."
     Solan zausti da odgovori, a onda, nevoljno, odustade. Napokon reče: "Zaista?"
     "Pa, recimo da ti je jezik brži od pameti. Da si moj oficir, tu tvoju osobinu bih ti pripisao u velike vrline; iskustvo me je naučilo da imam poverenja u ljude koji kažu ono što im je tog trenutka palo na pamet." Kainu ne uspe da sakrije osmeh. "Zar nije malo neobično kad neko ko je došao da me obrlati da sklopim primirje od prve skoči i počne da se svađa sa mnom oko potpuno nevažne prošlosti."
     Solan nije znao šta da odgovori; zato je samo mudro ćutao.
     Kain se opet spusti na jastučiće, preko puta Solana, i prekrsti noge. "Nije mi cilj da oživljavam stare sukobe; što je bilo, bilo je."
     Solan najzad ponovo progovori. "Ne želeći da se prepirem s tobom oko nevažnih stvari, Kaine, ipak ti moram reći da nisi u pravu ako misliš da sam došao da te obrlatim. Vodićemo pregovore o uslovima primirja koji su prihvatljivi za mog gospodara Mastona, ili nećemo voditi nikakve pregovore."
     "A sada mi još i lažeš", tiho primeti Kain. Solan malo pocrvene od gneva, a Kain nastavi: "Dozvoli da ti objasnim kako stoje stvari, kako ih ja vidim, a onda ćeš me ili ubediti da grešim, ako budeš hteo, otići, ako budeš hteo, ili ostati da utanačimo pojedinosti oko primirja - ako budeš hteo." Solan se opet ugrize za usnu i ne reče ništa. Kain se nagnu napred, preko stola. "Dobro, ipak si pametan. A sad me slušaj, proklet bio, i pokušaj da naučiš nešto od pametnijih od sebe. Pre jedne i po četvrti, poslao sam Orina Mersaja u Iglz da lično prenese Mastonu moju žarku želju da on i ja radimo zajedno. Možda se sećaš te njegove posete."
     Orin Mersaj progunđa: "Raportirao sam po povratku da sam video novog komandanta, jednog kapetana o kome moj gospodar Kain nije ranije čuo. Tada smo prvi put, u stvari, i saznali da vi postojite, izuzev jednog neproverenog izveštaja da se Mastonova ćerka pre četiri do pet godina, bez slavlja i halabuke, udala za jednog od Mastonovih mlađih ratnika."
     "Upravo su me proizveli u kapetana uoči vaše posete, komandante generale Mersaj."
     "Znam."
     "Prema tome", tiho dodade Kain, ni trenutka ne ispuštajući Solanov pogled, "šta se danas promenilo? Šta to postoji u sadašnjoj situaciji, a da nije postajalo i onda? Imamo više nego trostruko veći broj borbenih letelica od Iglza; ali tako je bilo i krajem prošle zime. Imamo dva puta više ratnika, ali tako je bilo i krajem prošle zime. Prema tome, šta se promenilo? Kaži mi?"
     Solan klimnu. "Nije mi lako da pogađam misli mog gospodara Mastona, ali - znam da vam je poznato da smo mi obavešteni da ste... hmmm... došli u posed", oprezno nagovesti on, "jednog oružja, Prstena, od kojeg strepe čak i vladari."
     Na Solovanovo iznenađenje, Kain ni ne pokuša da porekne. "Pa, onda?" upita on.
     "Naravno, razumete, ja samo nagađam, ali mislim da je možda, u stvari čak možda i veoma verovatno..."
     "Da?"
     Savršeno ozbiljna lica Solan pogleda Kaina pravo u oči i reče: "... U stvari, gotovo sam ubeđen da je moj gospodar Maston promenio stav prema vama isključivo zbog toga što je u osnovi dobar čovek."
     U jednom trenutku, koji je trajao kao večnost, Solan nije bio sasvim siguran da je dao pravi odgovor. A onda se komandant general Mersaj zagrcnu u svoje piće; čak se i Kain zakikota. Mersaj spusti čašu na sto i ustade. "Ostario sam, gospodaru, i treba da počinem. Gospodaru, ako smem?"
     "Laku noć, Orine." Kain čak ni ne pogleda svog glavnokomandujućeg. "Prijatno spavanje. Kad ustaneš, skokni do mene, ako hoćeš. Nadam se da ćemo do tada već imati prednacrt mirovnog ugovora, da ga pogledaš."
     I Solan je ustao, prihvativši ispruženu Mersajevu ruku i čvrsto je stegavši. "Laku noć, komandante generale."
     "Laku noć, komandante kapetane. Sutra se vidimo."
     Mersaj se okrenu i krupnim koracima izađe iz sobe.

     Razgovarali su do kasno u noć, pijući kuvano vino sa začinima, koje im je doneo varvarin. Iako je bio dovoljno pametan da se ne izlane, Solan je bio zaprepašćen koliko se razlikuje Kain koga je znao iz priča - čovek koji se za tren oka razjari i ubije dok ne trepneš - od čoveka koga je upoznao. Već posle pola sata razgovora znao je da nikada nije sreo obrazovanijeg čoveka. Pre nego što je noć prošla, bio je ubeđen da nikada nije sreo inteligentnijeg.
     Solan nije mogao da se seti da je ovaj to glasno izgovorio - što nije bilo nikakvo čudo, jer je bio polupijan - ali u jednom trenutku Kain je rekao: "Znaš, nisi baš sasvim u pravu. Oh, da, verujem da nikada nisi sreo pametnijeg ni obrazovanijeg čoveka, ali samo zato što nikad nisi bio u Skupštini. Ima bar tuce vladara obrazovanijih od mene, ako ni zbog čega drugog ono bar zbog toga što su imali na raspolaganju više decenija studiranja nego ja. Postoje bar dva vladara - Loga i predsednik Suda Loden, i znam da si slušao o obojici - od kojih je Loden pametan koliko i ja. Loga je pametniji, i to me brine, iskreno da ti kažem." Kain je za trenutak izgledao zbunjen; i sam je dosta popio. "Meni zaista nije teško da ubijem, čini mi se, a to je još jedna stvar koju vladari ne rade. Mislim da nemaju petlju. Jednom su mogli da me ubiju i budu sigurni da me nema, ali su umesto toga rešili da me prognaju, misleći da ću sam umreti i da će tako imati mirnu savest." Zbunjeni pogled je nestao, i on se nasmešio Solanu. "Uostalom, oni su budale, što su tim postupkom i dokazali, i zato nema veze."
     Na to je Solan prsnuo u smeh, a potom su prešli na druge teme.

     Kad mu je Kain predložio da idu na spavanje, Solan se teturajući uspravio na noge. "Dobra ideja." Primetio je, lecnuvši se od zavisti, da je Kain, iako je pio barabar s njim, još čvrst na nogama. Kavad mu je dodao mundir, na koji je sasvim zaboravio, i Solan se učtivo zahvalio varvarinu.
     Kain je stajao pred vratima, ćekajući Solana. Kada je Solan dospeo do njega, pažljivo mu je spustio ruku na rame i upola ga okrenuo, tako da je Solan sada gledao u jednu od tapiserija od sunčeve svile. "Reci mi svoje mišljenje, ali iskreno. Šta misliš o ovoj tapiseriji?"
     Bila je to ona tapiserija na kojoj se videlo potpsivanje Istmarčkog sporazuma. Kain se za korak odmakao od Solana, dok je Solan ispitivački posmatrao tapiseriju, podrobnije nego što mu je tek ovlaš bačeni pogled tokom večere omogućio. Ni to što ju je ponovo pogledao, ni vino koje je popio, nije učinilo da mu se više dopadne. "Iskreno? Pa, bojim se da nije dobra."
     Kain iza Solanovih leđa reče u sebi: Moraću uskoro da dam da se taj slikar pogubi.
     Solan se naglo okrete, ljuljajući se. "Šta? Valjda ne misliš ozbiljno!"
     "Ne", odgovori Kain, poćutavši malo, sa izrazom koji Solan ne bi mogao da protumači ni po cenu života. "Ne. Samo sam se šalio. Hoćeš li da ti pokažem Prsten?"
     Solan je zurio u njega. Na licu su mu se borili iznenađenje i zbunjenost. Najzad reče, pažljivo izgovarajući reč po reč, jer je bio pijan: "Kaine, ne razumem te."
     "Čudilo bi me da je obratno. Hoćeš li da pogledaš Prsten?"
     "Ja...da", prihvati on, odjednom razljućen, "mislim da hoću. Da li ono što ja želim ima za tebe neki značaj koji je meni nedostupan?"
     "Onda, ujutro. Ja ću ti ga pokazati." Kain prođe pored Solana, kroz vrata, pa u hodnik. "Hodi. Imam jednu slobodnu sobu, u blizini svoje. Tamo možeš prespavati."
     Bacivši pogled na varvarina, koji je raspremao za njima, Solan pohita za Kainom, koji se udaljavao niz hodnik. Hodnik je bio u mraku; a kada sam ja, pomisli on pijano, prolazio njime dolazeći na večeru, bio je sasvim lepo osvetljen. Zar tu, u Pećinama, zaista gase osvetljenje kad padne noć?
     "Jeste, gasimo", rasejano mu odgovori Kain. Otvorio je vrata koja su vodila u ogromnu nameštenu sobu, sa krevetom koji je bio dovoljno velik za tri osobe istovremeno. "Hoće li ti ovo odgovarati? Tu, iza ovih vrata nalazi se kupatilo, sa kadom i civilizovanim vodovodno-kanalizacionim uređajima."
     Solan čak ni ne baci pogled unutra. "Biće odlično."
     Kain klimnu. "Zajedno ćemo doručkovati, ujutro?"
     "Naravno, gos... Kaine."
     "Da li da naredim da ti pošalju neku devojku, da podeli postelju s tobom?"
     Solan se samo nasmeši. "Ne, hvala."
     Kain se malo ustezao. "Dečka?"
     Solan se ovog puta nasmejao, glasno. "Ne. Hteo sam samo da kažem, Kaine, da živim u braku, i to srećnom. Imam i sina, upravo je napunio petu." On baci koporan pored kreveta, šutnu čizme s nogu i razbaškari se po mekoj površini. Kada je opet progovorio, u glasu mu se jasno osećala ljubav, nemoguće je bilo da se ne zapazi. "Zove se Orion. On je nešto najlepše što sam video u životu."
     Kain opet klimnu. "Laku noć."
     Solan nije uopšte smišljao pitanje, došlo mu je samo od sebe. "Kaine, da li si ikad voleo neku ženu toliko da si bio preman da se s njom oženiš?"
     Solan istog časa zažali zbog svog pitanja. Kain je ostao da stoji u dovratku, ukočen, kao munjom ošinut. U sledećem trenutku, uspeo je da se nasmeši. "Ne, nemoj se izvinjavati", reče on. "Proveo sam četrdeset godina u Donertaunu, na ivici Blistave pustinje, Solane, postepeno izgrađujući vojnu silu koja nam je - i tebi i meni - dala kakvu-takvu slobodu. Proveo sam u Donertaunu sedam godina pre nego što sam naučio da aktiviram Štit kojim se Donertaun zaklanjao od radioaktivnog zračenja Blistave pustinje. Da oplodim neku ženu, dete bi bilo nakaza. Laku noć, Solane."
     Solan je u sebi zahvaljivao što je spavaća soba tako mračna, tako da Kain nije mogao da vidi crvenilo koje mu je oblilo obraze. "Laku noć, Kaine."

     Tek kasnije, ležeći budan na praznom krevetu koji su mu dali, Solan je shvatio da mu Kain nije odgovorio na pitanje.

     3.
     Solan je već imao prilike da vidi sobe u kojima nema ničega, a koje nisu ostavljale tako snažan utisak praznine.
     S teškom mukom odvojio je pogled sa zatvorenog prostora u kojem se nalazio Prsten. U prigušenom sjaju lebdećih svetiljki, oko Prstena se jasno video krug svetlosti.
     Obučen u letačko odelo, sa šlemom u ruci, nije mogao da potisne osećanje da je pomalo smešan. Kain je, izgleda, pogodio šta misli; stojeći iza providnog stuba u kome je bio Prsten, ne gledajući u Solana, Kain reče: "Molim te, skini rukavice i ostavi negde taj šlem." U stvari, Kain mu se tada prvi put obratio, tog jutra; doručak je protekao u izuzetnom ćutanju. Kain je bio hladan u ophođenju, kao da prethodna noć nije nikada postojala. Pojavio se za doručkom obučen onako kako ga je prikazivala večina špijunskih holograma: uniforma ratnika Pećina - crna uniforma konzervativnog kroja, na desnoj strani grudi našivena zvezda sa zracima, a u njoj sjajna plava lopta koja, prema rečima Kainove propagande, predstavlja drogu velemladost - ali bez oružja, bez ikakve oznake čina, i bez ikakvog nakita izuzev srebrne narukvice.
     Solan ćušnu rukavice u šlem i spusti ga pored svojih nogu na izgužvanu prostirku od jelenje kože. Prsten mu nije dopuštao da odvrati pogled; zaista, veoma zaokupljujuća stvar. Nije valjda to parčence kristala ono oružje pri čijem pomenu se njegov gospodar Maston pretvarao u drhtavu krpu od čoveka?
     "Jeste", reče Kain. Solan skrenu pogled na njega i obre se uhvaćen u dubine mračnog, nepomičnog oka. "Veoma si mlad, Solane, ali tvoja se mladost nigde toliko ne vidi koliko u potpunom odsustvu straha od Svetlosti. Borili smo se s vladarima dvadeset godina; imali smo klizne brodove i artiljeriju i podršku radničkog stanovništva uzduž i popreko, po celoj Dolini. Vladari su imali samo Svetlost, i bili su prokleto blizu pobede pre nego što sam im zapretio oružjem od kojeg se užasava čak i Maston." Kain se iznenada nasmeši, tvrdim, opakim smeškom bez i tračka humora. "Maston je budala, i to prevrtljiva - ali boji se moći koju ima Svetlost."
     Solan s mukom odvoji oči od Kainovih, učini jedan korak, pa drugi, sve dok ne zastade u mestu s jedne strane Prstena, preko puta Kaina. "Manji je nego što sam očekivao. Toliko mali da ga možeš nositi." On ponovo pogleda u Kaina. "Zašto ga ne nosiš?"
     "Bio je veći kad sam ga uzeo, tako velik da mi je jedva stao u šaku. Kada sam ga prvi put video na... dobro, nije važno na kojoj planeti - imao je u prečniku trideset ili čak četrdeset metara. O njemu su se starale tri žene koje sam video, a možda ih je bilo više, iako mislim da nije, koje nisam video." Predmet njihovog razgovora tiho je pulsirao u prostoru između njih dvojice. Solan prvi put vide da Prsten lebdi unutra, u staklenom stubu, bez ikakve potpore. "Od mog povratka, stalno se smanjuje. Mislim da izgara od želje da s nekim opšti, od želje da ga neko dodirne."
     "Zašto ga ne nosiš?"
     "Da li su vaši inženjeri", ozbiljno upita Kain, "ikada uspeli da moduliraju Štit u metastabilni oblik?"
     Solanu je ovo pitanje izgledalo da nema nikakvo značenja. "Da. Ali to ne radimo često; potrebna je ogromna energija." On spusti pogled na stakleni stub i odjednom shvati. "Ti si Prsten zatvorio u jedan takav? Zašto, za ime Svetlosti? Ne razumem."
     "Svetla isključena", tiho reče Kain, i soba odjednom utonu u mrak u kome je svetleo samo Prsten. "Štit isključen."
     Strahoviti blesak ga pogodi kao oblak igala po koži i Solan se zatetura unazad. Neko je kriknuo, glasno i visokim tonom, a glas koji nije bio Solonov, i za koji nije mislio ni da je Kainov, odjeknuo je duboko u dnu Solanove lobanje:
     "Gle! Posmatraj sada lice Dana; posmatraj sada Svetlost!"
     Ogromni, gorući sjaj se sunovrati na Solana, i šaputanje koje gotovo da je bilo artikulisano ispuni mu uši. On naglo pokri rukama oči. Zaslepljen, čuo je opet Kainov glas, tih i spokojan: "Svetla uključena." Lebdeće svetiljke zasijaše i Solan ugleda Kaina kako, zatvorenih očiju, nepomično stoji iza praznog mesta na kome je bio Štit, poput ledenog stuba, ispružene ruke i otvorene šake. Oštra, blistava svetlost gotovo mu je zaklanjala lice od Solanovog pogleda, svetlost koja je dolazila iz Prstena, a ovaj je lebdeo tik ispred Solana, podrhtavajući metar iznad tla.
     Prsten se pokrenu, polako, i vrati preko sobe u Kainovu ispruženu šaku. Kainova šaka se zatvori oko Prstena, a sam Kain kao da se vrati u život, otvorivši oči i opustivši se. "Izvini", učtivo reče on, "samo za trenutak." Zatim spusti pogled na pod, nađe mesto koje mu je bilo potrebno, i oslobodi Prsten iznad tog mesta. Prsten je vidno podrhtavao, tresući se u mestu. Kain je stajao i posmatrao ga, a na čelu mu se skupi kap znoja i poteče niz obraz.
     U jednom trenutku tu je bio samo Prsten; u sledećem se gotovo providni Štit pojavio oko njega.
     "Kladim se da kod kuće ne radiš ovako zanimljive stvari", primeti Kain, ljubazno i veselo.
     Solan je zurio u njega. "Šta se... dogodilo?"
     "Ubij me ako znam." Kain obrisa rukom potočić znoja na obrazu. "Ali znam da je vreme za ručak."
     "Ručak?" glupavo ponovi Solan. "Za ime Svetlosti, šta se ovde događa?" Kain se malo strese i duboko udahnu vazduh. "Napravili smo prednacrt mirovnog ugovora, dolazimo na Igre, i sklopićemo mir. Pored toga, sada se spremamo za ručak."
     Solan reče jedino što mu je u tom času palo na pamet da odgovori. "Pa, tek smo doručkovali."
     Kain ga radoznalo pogleda. "Nisi gladan?"
     "A..." Solan prvi put shvati da jeste. "U stvari, umirem od gladi."
     "Mislio sam da je tako."

     Jeli su jednoj od nekoliko soba iznad površine zemlje koje je Solan video u Pećinama; liftom su se popeli do zgrade usađene u obronak brda, iz koje se pružao pogled na piste za sletanje ispred Pećina i seoska imanja na zapadu. U pravcu severozapada jedva se videla skupina polusrušenih građevina; ostaci starog, napuštenog Istmarča, sela u kome je, znao je Solan, Kain odrastao.
     Kain je ručao ćutke, zauzet svojim mislima. Solan je jeo kao vuk, potvrđujući još jednom nešto u šta je Kain već bio dovoljno ubeđen. Kain je i sam bio gladan, i dosta je pojeo: dve šolje kafe i jedan od velikih sendviča sa govedinom koje im je Kavad poslužio.
     Solan je pojeo tri, i popio dve čaše vina.
     Solan prvi prekinu ćutanje, pošto je smazao treći sendvič. "Šta si, u stvari, tamo radio?"
     "Nisam siguran", odgovori Kain. Bila je to istina, iako je zavodila slušaoca na krivi trag. Pod pretpostavkom da nije potpuno razumevao Prsten, svako objašnjenje koje bi dao Solanu bilo bi, u najboljem slučaju, samo delimično tačno. Pomisao da slaže samo zato što nije znao istinu razbešnjavala je Kaina.
     Odgovor se Solanu očigledno nije dopao. Kain je sedeo i čekao da Solanu postane sasvim jasno šta mu to smeta. "Osetio sam... u jednom trenutku je izgledalo kao da tvoj um... dodiruje moj, da mislimo iste misli."
     "U jednom trenutku i jesmo."
     "Zašto?" Iznenada, on besno dreknu: "Jesi li mi ispitivao misli zato što si sumnjao da ćemo održati reč? Zar nam tako malo veruješ?"
     "Verujem? Nama?" Kain uze tu reč u razmatranje. "Ako tu podrazumevaš i Mastona Veramorna, priznajem, ne verujem mu ni malo više nego svilašu kad pocrveni." On prezrivo šmrknu. "Manje. Kod svilaša bar možeš videti da je pokvaren."
     Solan uzdahnu, trljajući slepoočnice. "To ne obećava nikakvo dobro u pogledu našeg primirja, gospodaru Kaine. Kaine, hoću da kažem. Ti veruješ Iglzu - samo ne njegovom gospodaru."
     "To nisam rekao."
     "Odlično." Ta reč je bila veoma odsečna. "Znači sada, posle deset sekundi, ipak veruješ Mastonu?"
     Kain dopusti da mladić pogodi; video je kad je to učinio. "Ni meni."
     "Zašto da ne?"
     "Zašto?" bubnu Solan.
     Odgovor koji mu je dao Kain nije sadržao razlog, a nije ni bio neki odgovor, i Kain vide da je Solanu to odmah bilo jasno. "Podsećaš me na nekoga. Ne znam zasigurno na koga." Solanovo lice odjednom postade bezizražajno. "Ko ti je otac?"
     "Ne smem da kažem, gospodaru Kaine."
     "Hoćeš da kažeš da ne znaš", blago primeti Kain. "Dobro, nije to sramota."
     Solan poče da se žesti. "U mom poreklu nema ničega čega bi trebalo da se stidim, gospodine."
     "Jesam li rekao da ima? Pa, moj otac je bio ribar." Kain ga za trenutak proučavaše pogledom. "Ne bi trebalo da budeš tako osetljiv. Tako postaješ laka meta za odstrel." Solana kao da malo trže takva pomisao, i lice mu se protiv volje razvuče u osmeh. "Samo sam imao neko čudno osećenja da sam te već negde sreo, a znam da nisam."
     Solan se oglasi, uz jedva vidno ustezanje. "Maston je jednom rekao nešto što me je navelo na pomisao da on zna. Možda sam njegovo kopile, a možda sam dete nekog od sitnijih plemića s početka Dvadesetogodišnjeg rata." On sleže ramenima. "Ako se sećaš, pre nekih dvadeset dve do tri godine, u vreme kada je Maston upravo učvršćivao svoju vlast u zapadnom delu Doline, bilo je nekih, pa, otprilike pet-šest sitnih plemića koji su mu se suprotstavljali. Neke je Maston pobio, a s nekima je sklopio mir", usne mu se iskriviše u oprezan smešak, "pa ih zatim pobio. Mogu da nagađam, gospodaru Kaine, da je moj otac, ako ne Maston, onda neki od tih plemića. Poznavajući svog gospodara, moram pretpostaviti da je moj plemeniti otac, ukoliko takav čovek nije samo plod moje mašte, sada već mrtav. Ako su vam vaši špijuni rekli nešto o meni, onda su vam sigurno kazali da sam odrastao u jednom sirotištu u Vestmarču, tako da se to slaže. Sve što mogu iole sigurno da kažem, to je da je Maston, kad me je prvi put ugledao, izgledao toliko iznenađen, da ga nikada kasnije nisam takvog video."
     "Mastonovi komandanti te mnogo vole, a i obični ratnici, tako su mi rekli."
     Solan se namršti. "Istina je."
     "Poznavajući svoga gospodara", blago primeti Kain, "zar ne misliš da ga to brine?"
     "Ne." Reč je bila kratka i odsečna, očigledno izgovorena s namerom da se o tome više ne razgovara.
     "Tako, dakle." Kain ispi svoju kafu i pokaza prstom na Solanovu vinsku čašu. "Još? Ili moraš da se vratiš?"
     Mladić smesta shvati. "Na žalost, moraću. Žena će mi se zabrinuti."
     Maston će misliti da sam ti zavrteo mozak, prevede Kain u sebi. "Dobro. Mogu li da te otpratim do tvog broda?"

     Kavad je stajao pored njega i posmatrao kako Solanov klizni brod, posle kratkog zaleta preko piste, uzleće u vedro, plavo nebo. Sa mesta na kome su stajali videli su, u početku, kako se Velika brana uzdiže iza brda; kako je brod povećavao visinu, tako se postepeno peo iznad ogromne sive mase kamenočelika.
     "Rekli ste da vas podseća na nekog?"
     Kain je posmatrao kako se brod uzdiže. "Jesam li tako rekao?"
     "Možda nije trebalo da čujem gospodaru."
     Ne skidajući pogled sa Solanovog kliznog broda, Kain se nasmeši. "Možda nisi."
     "Mladić je na vas ostavio utisak", nastavi Kavad.
     Kain dobaci Kavadu brz pogled ispod crnih obrva. "Misliš?"
     "Ostavio je i na mene." Kavad je oklevao. "Maston se nikada nije ženio, zar ne?"
     "Nije. Misliš da je Solan njegovo kopile?" Solanov brod najzad nestade sa vidika, zakloniše ga runasti, beli cirostratusni oblaci.
     Kavadove srbrne oči su zamišljeno svetlucale. "Ne liče mnogo jedan na drugog, ali očevi i sinovi ne liče baš uvek. Prošlo je već nekoliko godina otkako sam video holograf Mastonove kćeri, Ree, ali ovaj dečak liči pomalo na nju; a ona jeste njegovo kopile."
     "On nije Mastonov", reče lagano Kain.
     "Čiji je, onda?"
     Kain zavrte glavom. "Ne znam ko je u stvari taj dečak, Kavade, odakle ga je Maston dobio, ni kako - ali taj dečak potiče od vladara." Izraz na njegovom mladolikom licu bio je takav kakvog Kavad nikada ranije nije video - starački, i nekako umoran. Ali glas mu je ipak bio blag, gotovo čežnjiv. "U njemu postoji Svetlost."









9. GOSPODARI SVETLOSTI
@03 = Godina 1284. posle Ognja
     Vladar Loden koračao je Dvoranom ogledala, utonuo u misli. Nije se žurio. Kao što nije mogao da izbegne samog sebe, niti misli koje su ga opsedale, kad nije bilo ni jednog ni drugog.
     Kain, šaputale su misli, prokleti Kain.
     Loden Almandar bio je čovek klasične lepote; nikakvo čudo. Bio je samo jednu generaciju udaljen od neposrednih tvorevima genetskog inženjera T'Pau, najvećeg genetskog inženjera kojeg je svet imao. Lodenov otac, Džon Almandar, bio je najbolje što je T'Pau stvorila. Bio je takođe sin jedinac, kao što je i Loden bio Džonu Almandaru. Stvoriteljka T'Pau je radila samo na najfinijim genomima; samo najbolje izabranike čovečanstva uzela je i od njih stvorila ono što je dobilo ime T'Pauin narod, a kasnije, kada se završio poslednji od Ognjenih ratova, vladari Zemlje.
     Džapamo se, kao deca. Poslednji dani koje ovde provodimo, a Kain nas čak ni sada ne ostavlja na miru.
     Možda Loden i nije bio, i krajnjoj liniji, ljudsko biće. Po tom pitanju ni sam Loden nije imao nikakvo mišljenje; iskreno rečeno, bilo ga je baš briga. U njegovom genetskom ustrojstvu postojao je onaj dodatni, dvadeset četvrti par hromozoma, koji su imali svi ostali vladari, a radnici nisu; i zato radnici i vladari nisu mogli uzajamno da se oplode.
     U stvari, postojao je jedan izuzetak. Postojao je jedan vladar koji je imao samo dvadeset tri para hromozoma, isto kao radnici, i čije genetsko ustrojstvo nije gotovo ništa dugovalo T'Paui Almandar.
     Iako se danas sve manje pamtilo, a još manje bilo važno, vladar Loga je bio jedino razumno biće koje je naučilo da upravlja Svetlošću, a nije od samog početka bilo pripadnik T'Pauinog naroda.
     U stvari, on je bio varvarin.
     Pred sam izlaz iz Dvorane ogledala, tamo gde su ogledala skretala u luku i sama postajala pregrada, Loden Almandar, najstariji u T'Pauinom narodu, predsednik Suda u Skupštini, našao se licem u lice sa samim sobom.
     Prikupio je u sebi Svetlost, i moćno, bez i najmanjeg napora, koraknuo ka pregradi i nestao.
     Pobuđivanje moći jedva da mu je poremetilo tok misli.
     Bio je veoma, veoma star, i bolest mu je ležala u duši.

     Materijalizovao se iza crnozlatnog mermernog stuba na podijumu, u raskošnom dnevnom svetlu koje je osvetljavalo skupštinsku salu. Uz onaj jedan izuzetak, niko ko nije bio u stanju da prikupi moć Svetlosti i učini skok koji je Loden upravo učinio, nije mogao da uđe u Salu pod vedrim nebom putem koji je vodio kroz Dvoranu ogledala; iz Dvorane se nije drukčije moglo stići u Salu.
     Izuzev jednom.
     Kain je bio doveden tim putem, i stajao je tu, vezan; i u toj sali vladari su ga osudili na progonstvo za koje su mogli pouzdano da veruju da će mu doneti smrt. Zašto smo pogrešili, pitao se Loden, sedam decenija kasnije, da li zato što smo hteli da ga pogubimo, ili zato što nismo uspeli?
     U krugu koji se zatvarao oko podijuma čekali su na njega ostali vladari, koji spremno ustaše u znak poštovanja; devet od deset vladara i vladarki koji su, zajedno s njim, sačinjavali Sud Skupštine. Loden pogledom zaokruži po prostoriji, privlačeći na sebe njihovu pažnju. Njegova žena Elisa je bila prisutna, i dve njegove kćeri, Marija, i najstarija, Selena. Mihael i Atel su bili naučnici; pitomi ljudi i nepraktični, voljni da ih neko vodi. Gabrijel je bio jaka priroda; srećom, najčešće je bio na Lodenovoj strani. Drugi bračni par u Sudu, Kalandra i njen muž Julijan, često su pravili probleme, a to što se deveti član Suda, ćutljivi čovek po imenu Eamon često stavljao na njihovu stranu, nije mnogo pomoglo. Eamon je poslednji postao član Suda; došao je na mesto vladara Albera pre sedam decenija. Izgleda da nikada neće zaboraviti da je Kain ubio njegovog prethodnika.
     Loden polako podiže obe ruke, s dlanovima naviše, kao da hoće da dosegne do njih. Ostali vladari napraviše isti pokret, i u nemom spajanju sa božanstvom oko svakog vladara, stade da se javlja i pojačava sjaj - zamagljena, zlatna Svetlost koja je tekla preko njih kao tečnost, slivajući im se u grla i očne šupljine, i izvirući...
     Svetlost ih odjednom poškropi strahovitim bleskom, i nalik na eksploziju izlete iz sale, u obliku blistavog stuba koji nadjača čak i sunčev sjaj.
     Vladari su nepomično stajali u svetu koji je bio sav od iskričavog usijanja, okupljeni u tihoj sreći i blagoslovu Svetlosti, zajedno i usamljeni u onome što je bila nepremostiva razlika između jednog vladara i ostalih.
     Svetlost postade blaža, i iščeze.
     Još trenutak ostali su ćutke da stoje, svaki od njih utonuo u vlastite sanjarije, a onda se postepeno stadoše vraćati sebi. Zauzeli su svoja mesta oko podijuma za raspravu i čekali na Lodena. U poslednje vreme mu je trebalo dugo vremena da se povrati iz opštenja sa Svetlošću. A kada je najzad progovorio, glas mu je bio lišen ushićenja. "Loga se danas vratio sa divovima." Pojedini članovi Suda klimnuše; većina ih je već znalto a. Loden je govorio polako, birajući reči. "Rad na izgradnji Nove Skupštine je završen. Divovi su krenuli da od ovog Suda zatraže nagradu. Imamo ono što smo želeli; a i divovi imaju, reklo bi se, ono što su želeli - samoupravu. Senta mi je već rekla da je novi svet veličanstven. Divovi su izgleda pošteno i vredno ispunili naše zahteve."
     Loden je gotovo mogao da vidi kako im teku misli. Najzad se Gabrijel oglasi. "Dakle, zašto da ne obavimo te formalnosti, prijatelju? Objavi da dolazimo, i uradimo tako." On podiže obrve. "Isplati ih, drugim rečima."
     Kalandra obliza usne - bila je to navika koje nije uspela da se oslobodi šest stoleća - i reče: "Da. Ja, a i mnogi od nas se pitaju zašto si sazvao ovaj sastanak, Lodene. Uvereni smo", ona se izazivački sukobi sa Lodenovim pogledom, "da će divovi umeti da se i sami snađu i da će sklopiti mir sa radnicima. Kad mi odemo, dobiće svoju nagradu." Ona mahnu rukom oko sebe. "Našu vlast i naše mesto. Sve."
     "Ako budu mogli da ga zadrže." Stojeći na govornici Loden se grčevito uhvati za njene ivice. Sudbonosni trenutak je nastupio. Rekao je mirno, naglašavajući svaku reč. "Neće imati Prsten."
     Protivljenje, koje je očekivao, došlo je sa neočekivanog mesta: njegova vlastita žena, Elisa, rekla je tiho i promuklo: "Mi im nismo ni obećali Prsten."
     Loden se zagleda u nju. "Elisa, Kain još nije imao Prsten kad smo s divovima pravili sporazum. Ako..."
     Ona mu upade u reč. "Mi smo pošteno sklapali sve svoje sporazume. Ugovorili smo da ćemo ih pustiti da vladaju, ništa više!" Opustivši se malo, Elisa nastavi mirnije. "A da ne govorimo o tome da je naša etička obaveza, da pomažemo divove, u najboljem slučaju sporna, a naša sposobnost da to učinimo još spornija. Da li nekoga treba poslati u opasnost Istmarča da otme Prsten?" Izgovorila je glasno ono što su svi dugovečni vladari sigurno morali misliti u sebi. "Neka vreme obori Kaina; i hoće. Pod pretpostavkom da mu pođe za rukom da pobudi bilo kakvu moć iz tog Prstena - u šta sumnjam - ona neće biti dugog veka zato što joj je opoganio izvor."
     Loden polako krenu pogledom po Sali. Pogodili su šta smera, i bilo je već očigledno da će dobiti malu podršku za delo koje je želeo da predloži.
     Neko kretanje mu privuče pažnju i on podiže pogled prema traci otvorenog neba koja se videla kroz otvor između vrha zidova i donje površine tavanice. "Možemo", reče on, držeći pogled upravljen naviše, "misliti što god hoćemo - ali divovi se boje Svetlosti, prema tome i Prstena, prema tome i Kaina."
     Trag svetleće trake pređe preko neba. Iako bi to mogao da vidi samo neko ko je bio prisan sa Lodenom dugo vremena - a i takva osoba bi u tom trenutku trebalo da ga pažljivo posmatra - moguće je da se najstarije živo biće na Zemlji nasmešilo, upravo tog časa.
     A možda i nije.

     Blistava tačkica svetlosti pala je niodkuda, pojavila se na jednom kraju plave trake neba, krećući se kao zvezda padalica. Tačkica je potom izrasla u plamenu kuglu i udarila o podijum za raspravu kao laserski zrak, pucketajući i šišteći. Lopta se vrtela besciljno preko podijuma, šaljući oko sebe mlazeve hladnih varnica u vidu sjajnog vodopada, i zaustavila se na ivici podijuma za raspravu koja je bila najdalja od tribine.
     Lodenova ćerka Marija se široko nasmešila; Eamon je bio vidno uznemiren. Sem njih, niko u skupini vladara koji su čekali nije reagovao.
     Vatrena kugla se raspukla kao jaje, i iz njenog središta se uzdigla ogromna prilika kraljevske kobre, dvadeset puta veće od normalne, sa zažarenim, rubinskim krljuštima i sevajućim, dijamantskim očima. Kobra je blesnula samo jednom, i kada je njena prikaza iščilela na njenom mestu je stajao vladar Loga, riđokosi čovek sa sjajnim plavim očima, i smešio im se.
     "Ćao, drugari." Loga zaokruži pogledom po njima. "Kako je bilo, a? Koštalo me je truda, znate." On duboko udahnu vazduh i baci se u jedno od praznih sedišta, nedaleko od onog na kome je sedeo vladar Atel, i sasvim blizu mesta sa koga su dva divovska sedišta, odlično urađena ali ružna, štrčala u sali, poput upadljive greške neukih zanatlija. "Velikog truda."
     "Zakasnio si", odseče Eamon.
     Loga se okrenu Eamonu, otvorena, nevina lica. "Čuj... nisam čak ni znao da sam pozvan. Nadao sam se da ću upasti iznebuha." Vladarka Selena se glasno zakikota, i Loga joj namignu pre nego što je rukom zaklonio lice i okrenuo se njenom ocu; crte na licu kao da su mu tekle, kao voda, i kada je opet podigao glavu, lice mu je imalo ozbiljan izraz. "Napravio sam ozbiljno lice", reče on, ne obraćajući se nikom posebno. Podigavši pogled, susrete se s Lodenovim bledoplavim očima. "Mislio sam da ćeš hteti da razgovaraš sa mnom, pre nego što razgovaraš sa njima", reče on tiho, pokazujući rukom naviše.
     U tom trenutku do njih dopre brujanje.
     Devet pari očiju istovremeno pogledaše naviše, odakle se, u tom trenutku iz prilične daljine, približavao svemirski brod Arskild, ogromnih dimenzija kako bi primio u sebe divove. Loden nije ni trepnuo. Loga mu se obrati u mislima. Suviše lako. Jednoga dana svi će oni sedeti u krugu smrknutih lica kao sada, a ja ću skočiti i dreknuti: "Uja!"
     Završna misao bila je gotovo ispunjena dosadom. I skočiće.
     Na Lodenovom desnom obrazu zatreperi jedan mišić, i to je bilo sve.
     Loga najzad i sam podiže pogled; brod divova je usporavao, motori su mu bili zaglušujući iz ove velike blizine, i usporavao je vertikalno nadole, na pistu koja se nalazila na istoj čistini na kojoj i Sala Skupštine, visoko u Crnim planinama iznad grada Skupštine. Ogromna masa broda koja se primicala rasla je sve više i zaklonila sunce, bacivši senku na Salu. "Prijatelji vladari", glasno i otegnuto najavi Loga, "naši verni inženjeri."
     Vladarka Selena se umeša, bezizrazna lica. "Loga, jesu li završili radove tako da možemo biti zadovoljni?"
     Loga podiže glas da bi nadjačao sve jaču grmljavinu brodskih reaktivnih motora za rad samo u atmosferi. "A-ha". Loga je nije čak ni pogledao. Posmatrao je kako se Arskild prizemljuje, vertikalno padajući na pistu sa elegancijom koja uopšte nije dolikovala nečemu tolikih dimenzija. Pista, koju je T'Pauin narod bio izgradio u vreme kada su divovi bili samo neke nepotvrđene glasine sa severa, jedva da je mogla da primi letelicu ogromnu kao Arskild. Među vladarima koji su još bili u životu Loga je verovatno bio tehnički najobrazovaniji; istom logikom, bio je verovatno jedini vladar koji je mogao da ceni tako fenomenalno postignuće kakvo je bio Arskild. Dao bi mnogo da može da zaviri u shemu motora koji su omogućavali letelici da koristi fuzionu rekaciju u atmosferi bez radioaktivnog zagađenja. Motori se napokon primiriše i utihnuše. Loga skrenu pogled sa letelice i iznenađeno otkri da su svi pogledi uprti u njega. "Molim?"
     Elisa se tiho oglasi. "Možda samo neke male pojedinosti sa svog putovanja? Budi ljubazan."
     "Hej, šta vi hoćete? Lepo je, zaista." On sleže ramenima. "Bašte na sve strane, ako volite takve stvari; znate: žbunići, stabla, cveće. Nova Skupština je lepa, za sada malo isuviše prazna. Sve to je bilo i u planovima. Ja lično smatram da ste mogli verovati Senti na reč." Dve ogromne, nakazne prilike iziđoše iz Arskilda, i ne obraćajući pažnju na isuviše sitno stepenište uklesano u planinski obronak, počeše da se penju strmom padinom ka Sali.
     "Moja je ćerka", primeti Elisa, "još dosta mlada."
     "Onda, pre svega, nije trebalo da je pošaljete. No, ne mari", odvrati Loga, ne udostojivši Elisu ni pogleda, obraćajući se ovog puta Lodenu. "Savršeno je. I kao što vidite, divovi dolaze da im platimo. Obećali smo im da će biti potpuno zadovoljni, zar ne? Lodene?"
     "Šta kažeš, mužu moj?" hitro dobaci Elisa. "Zar nisu ispunili svoj deo pogodbe, do kraja?"
     Loden je ni ne pogleda; on samo klimnu i vilice njegove žene se vidljivo stegoše. Loden nije mislio na nju, jer srž problema je bila pred njim, spremna da bude rečena. Dva diva su došla - div koji je zauzimao najugledniji položaj kome je neki div mogao da teži, viši inženjer Rom, i njegov stariji brat, koji je zauzimao najmoćniji, Skaald Laar. Pripadali su divovskom plemenu Janter, plemenu koje je, tokom puna četiri divovska pokolenja, gotovo dva puna stoleća, vladalo divovima u svakom pogledu. Uprkos dugačkim nogama, kretali su se malo brže od vladara, veoma pažljivo ploveći svojim ogromnim telima, ulazeći kroz severna vrata Sale. Loden je stajao na podijumu, okrenut licem prema njima, a ostali vladari su mu bili za leđima.
     "Budi pozdravljen, Lodene." Glas diva Laara bio je dubok i zvučan - onakav kakvim bi, pomislio je jednom Loga, kad bi mogla, progovorila granitna stena. Na čudno deformisanim lobanjama, oči divova bile su najviše nalik na čovečje - pametne i osećajne. "Vidim da se lepo provodite, kao i obično. Sanjarite." Laar nije gledao mimo Lodena, već su mu oči stajale čvrsto uperene u oči starog vladara. "Diskutujete. Ne želimo da vam kvarimo dokolicu; samo da završimo posao, i možete opet utonuti u nju. Završili smo Novu Skupštinu, Lodene. Biljke za stvaranje atmosfere su na svojim mestima. Najveći deo jednog kontinenta potpuno je teraformiran, i proces koji je sada počeo neće se zaustaviti. Kontrolna mreža računara je najsavršenija koju smo ikada izgradili; stoji vam na raspolaganju. Najdalje za jedno stoleće, sav taj svet neće se uopšte razlikovati od onog kojeg ste vi sebi stvorili u ovom gradu. On", dodade div, delom završavajući, a delom izazivački, "u svakom pogledu ispunjava sve specifikacije ugovora."
     "Budite dobrodošli, Laare, Rome", reče Loden, sa značajnim naglaskom, "u svoju Skupštinu." Za tenutak je podigao pogled na diva Roma, a onda ga vrati na njegovog starijeg brata. "Molim vas, sedite. Znam da vam je stajanje teško." Divovi lagano sedoše, a Loden nastavi. "Raspravljali smo o tome kakve će biti prilike u Dolini kada mi, vladari, odemo iz nje. Nadamo se da se naši napori da uspostavimo trajan mir sa Kainom i Mastonom neće ugasiti kada jednom budu prešli u vaše ruke. Kao što znate, naš cilj je oduvek bio sloga između vas i radnika."
     Dva diva prasnuše u gromovit smeh, veoma raspoloženi, kao da ih Lodenove reči grdno zabavljaju. Kad su prestali da se smeju, Rom hladno zaokruži pogledom po skupu. Kad je progovorio, reči su mu bile protkane prezirom. "Vaši napori da uspostavite trajan mir... da. Gospodari Svetlosti, naši špijunski sateliti nam kažu da se Kainove i Mastonove trupe bore u blizini Iglza upravo sada... dok vi pričate o nekom idealističkom miru!"

     Solanov rep počeo je da se zagreva.
     Odbojnici oko njegovih zadnjih izduvnih cevi bili su od tantal-karbida; neće se istopiti i propustiti laserske zrake do fuzionih motora na temperaturi manjoj od tri hiljade osam stotina stepeni celzijusa; i premda su laseri varvara dostizali dovoljno visoke temperature da to učine, morali su da ostanu na njemu duže vreme, inače od njih nije bilo koristi.
     Komandant kapetan Solan počinjao je da se kaje zbog svoje nestrpljivosti. Snop laserske svetlosti zviznu mimo njegovog kliznog broda. Jonizujući trag ostavio je blistavu podsliku na njegovoj mrežnjači. Jedan od varvara mu je nešto blebetao na srebrnojeziku, koji Solan nije razumeo.
     Vraćajući se u Iglz, posle pregovora sa Kainom, odlučio se za prečicu. "Varvari..." Ta prečica će ga, izgleda, koštati života. "Prokleti varvari."
     Najočigledniji put do kuće bio je da samo sledi krivinu Velike brane. "Prečice", promrlja Solan. Dokle god se ostane na strani okrenutoj moru, bilo je sasvim bezbedno, čak i u prolazu pored Singera, gde su vladari još držali sve u svojim rukama.
     Ali bilo je zaobilazno. "Proklete prečice."
     Ako se klizni brod podigne visoko i preleti preko Crnih planina, preko najsevernijeg dela Blistave pustinje, pa opet preko Crnih planina, stiže se u Iglz; time se put skraćuje gotovo za trećinu. Tim putem je došao u Istmarč; vraćajući se kući, nije ni pomislio na onaj duži.
     Na žalost, srebrnooki varvari su Blistavu pustinju smatrali svojom teritorijom. Gotovo nikad nisu odlazili tako daleko na sever, i da su bila samo dva klizna broda ne bi se trudili; ali Solan je bio sam.
     Biip. Biip. Solan pljesnu po prekidaču za antiprojektile, i čak ni ne pogleda u retrovizionu kameru. Njegovi, antiprojektili promašiše tragač toplote. To je zaista bilo da se čovek pojede od muke... On zaokrenu u oštrom luku pri gravitaciji reda veličine osam, da izbegne tragač toplote. Za trenutak mu se smrači pred očima, a kad se povratio plamena lopta se naglo širila iza njega, za trenutak mu zaklonivši od pogleda napadače, ali i njega od njih. On u magnovenju prelete očima po komandnoj tabli. Ono što je u svemu tome činilo da čovek zaista pobesni, bila je činjenica da nijedna od tih varvarskih letelica nije mogla da se meri sa Solonovim kliznim brodom.
     Njih dvanaest je moglo.
     Napuštali su Crne planine, leteći na sever. Iglz nije više bio daleko; Solan otvori komunikacije. "Iglz, govori kapetan Solan. Varvari su mi za repom. Iglz... Iglz?"
     Laserski zrak mu dotače klizni brod i prelete preko zatupastih krila. Baš rđavo; Solan potpuno zaokrenu klizni brod, trista šezdeset stepeni oko vlastite ose, spiralno se spuštajući ka dnu kanjona u kome su se nalazili. Izuzev samog zadnjeg dela kliznog broda, laka karbojedinjenja nisu bila predviđena da zadržavaju direktnu lasersku vatru, makar i za kratko vreme.
     "Komandante kapetane? Govori komandant Jona Prvi. Koja vam je lok..." Glas je bio zagušen pucketanjem statičkog elektriciteta, pošto je Solan brzo gubio visinu. Varvarski klizni brodovi krenuše naniže za njim, svi osim jednog koji se odlučio da ostane na visini i da posmatra gužvu ispod sebe, što će za njega biti smrtonosna odluka. Na trideset metara iznad stenovitog dna kanjona, Solan malo produži u istoj ravni, sve dok mu brzina ne opade do tačke na kojoj mu se klizni brod neće prevrnuti kada ga bude dizao u visinu. Jedanaest letelica jurilo je u stopu za njim, jedna iznad njega. On udahnu vazduh da se smiri, nastojeći da ne misli na one klizne brodove koje je viđao kako se raspadaju dok su obavljali taj manevar.
     Solan najzad okrenu pramac kliznog broda naviše. Krila malo potom zahvatiše vazduh, i klizni brod uspori. Bilo je to kao da je udario u zid od kamenočelika. U tom trenutku proradiše pogonski motori, i klizni brod polete naviše, gotovo vertikalno.
     Varvari su tek tada počinjali da shvataju da njegovog broda više nema.
     Solan najzad stiže pravo pod trbuh letelice koja je ostala u visini, iznad one gužve; dodirnu je laserom gotovo dva puta vrelijim od onog koji su koristili srebrnooki, a potom stade posmatrati kako se letelica raspada u oblak rastrgnutog metala. Približavao se svojoj prvobitnoj visini kada je opet čuo glas.
     "... ti? Solane? Ne vidimo te na našem najdaljem radaru..."
     Varvari su se ponovo okupljali, u metežu, i počeli da kreću za Solanom. "Čekaj, upravo smo ih dobili na radaru. Devet letelica... ne, jedanaest."
     Kroz komunikacioni kanal opet se prolomilo blebetanje. Pošto mu je prijemnik bio podešen na višu frekfenciju, onu koju je Iglz upotrebljavao u saobraćanju baze sa letelicama, Solan je znao da mu se varvari obraćaju samo po treperenju na kontrolnoj tabli. "Iglz, da li neko od vas govori varvarski jezik?
     "Govori Jona Prvi, kapetane. Ja pomalo natucam. Ne znam savršeno, ali dovoljno da..."
     "Do đavola, Prvi, šta kažu?"
     "Ah... Predaj se ili ćemo te razneti, otprilike se svodi na to. Ima ih više, ali uglavnom su to lične stvari, koje se odnose na vašu majku..."
     "Oh. Tako sam i mislio."
     "Komandante?"
     "Ne mari. Pošalji mi nekoga u susret, da me pozdravi i razjuri te mutante. Vraćam se kući." Varvarske letelice više nisu bile dovoljno blizu da bi na njih ispalio lasere; atmosferska strujanja zagrejana brzinom letenja toliko su skretala zrake da je verovatnoća da će pogoditi Solana bila zanemarljiva. Ni blizu tako sposobni za manervisanje kao klizni brod, ipak su počinjali da ga sustižu. Mora da su trošili gorivo neverovatnom brzinom. Imalo je svojih prednosti da se letelica namenjena manevrisanju u atmosferi osloni na pogon hemijskih motora, a ne na raketno sagorevanje koje se napaja iz ćelija na fuziono gorivo. "Sad ćemo da se trkamo", mirno reče Solan.
     "Komandante?"
     "Ne brini."

     U gradu Iglzu, visoko u brdima na zapadnom kraju Velike brane, Maston Veramorn je koračao kroz odzvanjajuće, prazne hodnike mesta koje je nekada bilo njegov dom, domaće ognjište Veramorna od kada su Veramorni nastali: ogromna građevina od kamena i kamenočelika, po imenu Kula Olujnog Vetra.
     Bio je to krupan, mišićav čovek, koji je upravo zalazio u sredovečnost, sklon gojenju, čelično sive kose i sa borama koje su mu se već ustalile oko očiju i usta. Kao mladić, nije bio nimalo lep; drugi, čak i ostali članovi domaćinstva gospodara Veramorna, dali su mu nadimak 'Mali div', imajući na umu čuvenu ružnoću divova. Kad je odrastao, stekao je određenu grubijansku privlačnost, koja mu je dobro poslužila; nije zabadava najmlađe dete gospodara Veramorna postalo njegov budući naslednik - u vreme kada su Mastonova braća i jedna sestra još bili u životu.
     Kuća je ovih dana bila prazna. Sam Maston nije živeo u njoj još od početka Dvadesetogodišnjeg rata. U to vreme, u vazdušnim napadima, ratnici koji su ostali verni vladarima i borili se na njihovoj strani ispoljavali su ružnu spremnost da bombarduju rezidencije gospodara pobunjenih područja. Uistinu, Kula Olujnog Vetra potpuno je izgubila jedno krilo za vreme jednog takvog vazdušnog napada.
     Kada se rat završio, Maston se nije vratio u to boravište iz drugih razloga. Njegovo vlastito stanište, sagrađeno posle Istmarčkog sporazuma, bilo je mnogo veće, kao što je i dolikovalo tvrđavi čoveka koji je vladao teritorijom većom od jedne desetine Doline. Uz to, div Rijabel je bio sahranjen u dvorištu Kule Olujnog Vetra i Maston je otkrio da svoje uspomene na Kulu ne može više da odvoji od sećanja na Rijabela i na sumorno prisustvo tog poludelog diva.
     Ipak... nije to bilo tako loše mesto. Maston se ozbiljno bavio mišlju da ga pokloni Tristanu. Komandant kapetan Tristan je još živeo u kasarni za komandni kadar, iza Komandnog tornja; takvo mesto nije bilo prikladno da u njemu stanuje naslednik Mastona Veramorna. Maston je mislio da će mu se to dopasti. Tristan nikada nije imao nešto više osim sposobnosti da uporno istraje u teškom radu, i umeo je da pokaže svoju zahvalnost. Trebalo je uložiti neznatni trud pa da Kula Olujnog Vetra opet bude ispunjena svetlošću i veseljem kao u vreme kad je on bio dete.
     Prijemnik koji mu je visio na pojasu poče da pišti. On ga uze u ruku.
     "Gospodaru?"
     Za trenutak Maston nije mogao da prepozna taj glas; Iglz je bio mali grad, oduvek je takav bio, i u detinjstvu mu nikada nije bila potrebna ona veština koju suvladari prenaseljenih gradova kao što je bio Vestmarč bili prinuđeni da steknu, veština da prepoznaju glasove i lica isto onako lako kao što sokolar prepoznaje svoje sokolove. Onda se seti. "Molim poručniče Jona?"
     "Gospodaru, komandat kapetan Solan se vraća kući. Na putu ga progone razbojnici, gospodine, varvari."
     "Šta?"
     "Gospodaru, još četiri i po minuta i ući će u domet naših topova."
     Kula Olujnog Vetra nije bila ni kilometar udaljena od Komandnog tornja.
     Maston Veramorn izlete iz nje, trčeći što ga noge nose.

     Komandni toranj se prostirao na površini od gotovo celog kvadratnog kilometra, koja je nekada činila vrh čvrste, granitne stene. Pre nego što se Kain vratio iz progonstva niko u Iglzu - u stvari, niko u čitavoj Dolini - nije raspolagao potrebnom tehnologijom da izravna taj vrh i na njemu podigne zgradu. Divovi bi to sigurno umeli da urade; ali Iglz je bio gradić sa uskim ulicama i visokim zgradama, i mada ne baš siromašan, nije bio ni bogat.
     A divovi nisu radili za male pare.
     Maston Veramor strča niz brdo na kome se nalazila Kula Olujnog Vetra, projuri kroz Bulevar sokolova, mimo desetak radionica čiji vlasnici su još upražnjavali stare zanate onako kako su to činili njihovi očevi i očevi njihovih očeva, mimo drugih radionica u kojima su se koristile proizvodne tehnike razvijene u doba industrijske civilizacije koja je izumrla gotovo trideset vekova pre nego što se Maston Veramorn rodio, pa zatim pravo kroz gomile svojih podanika, ne usporavajući ni za trenutak. Bio je četvrti dan leta, 1284. godine, i ulice su bile pune šetača koji su uživali u lepom vremenu.
     One koji nisu stigli da mu se sklone s puta grubo je odgurivao u stranu. Ako se podanicima Iglza i učinilo pomalo čudnim što vide svog gospodara kako juri kao lud kroz ulice, dobro su se čuvali da se ni ne nasmeše na taj prozor.

     Nije se još ni zaduvao, a već je stigao do Komandnog tornja.
     Komandni toranj bio je izgrađen, do sitnica, po uzoru na Komandni centar u Istmarču - bio je to ogromni dek sa pogledom na brodogradilište, natopljen sjajnom žutom sunčevom bojom. U sredini deka nalazile su se grupe holografa, na kojima su tehničari upravljali vazdušnim saobraćajem. Radni podcentri su se zrakasto pružali od grupa holografa, u nejednakim skupovima. Komunikacije, odbrambena oružja zemlja-vazduh, upravljanje Štitom i komandne funkcije kliznih brodova bile su razvrstane u pojedine podgrupe.
     Sličnost Komandnog tornja sa Komandnim centrom u Istmarču nije bila ni slučajna ni čudnovata. Kainovi inženjeri izgradili su i jedan i drugi.
     Sva posada već se nalazila na Komandnom tornju kada je Maston stigao. Komandanti i ratnici bili su na svojim mestima. Njegova ćerka, Rea Veramorn, i njen petogodišnji sin koga je imala sa kapetanom Solanom, Orion, takođe su se već tamo nalazili. Dečko, plavokosa i plavooka slika i prilika svoga oca, nije delovao zabrinuto. Posmatrao je, ne razumevajući, užurbanost koja ga je okruživala, mirno sedeći u uglu i grleći svog psa. Maston gadljivo iskrivi usta kad ugleda životinju - pas koji se savršeno mogao iskoristiti živeo je zabadava, kao kućni ljubimac, umesto da bude ovčarski ili lovački pas. Maston je bio nezadovoljan odlukom svoje kćeri da ga podari dečaku, pogotovo što dete nije imalo nikakve razumne potrebe za njim.
     Maston, u prolazu, zareža na svoju kćer. "Rekao sam ti da dete ne dovodiš ovamo."
     Kapetan Tristan za trenutak baci pogled na gospodara kada je ovaj ulazio, a onda se ponovo zagleda u holografsku kuglu. Rea je već sedela u Prvom podcentru za oružje, prolazeći, bleda lica, kroz postupak njegovog puštanja u rad. Ako je i čula očeve reči, nije na njih obratila pažnju. Ratnik koji je bio dežuran u tom podcentru stajao je pored nje, u stavu mirno, zajapurenog lica. "Gospodaru", odsečno reče Tristan, "stigli ste u pravi čas da vidite uzbudljiv prizor. Izgleda da je Solan usput pokupio pratnju."
     Maston nešto progunđa, sažimajući u sebi situaciju jednim pogledom na računarske koordinate prikazane na holografskoj kugli. "Doveli ste gornji red lasera u pripravnost, da opale čim se on dovoljno približi? Dobro. Zašto još niste poslali ratnike u vazduh?"
     "Nije bilo spremnih kliznih brodova", mirno odrati Tristan.
     "Zašto ih, kog đavola, nije bilo?"
     Tristan mu dobaci jedan hitar pogled, i odgovori sa jedva primetnom nelagodnošću izazvanom Mastonovim tonom. "Gospodaru, još nisam imao vremena da to utvrdim!"
     "Uradi to, čim ti se ukaže prilika. Topovska komanda!"
     Komandat kome se obratio čak ni ne podiže pogled sa table u svom podcentru. "Gospodaru!"
     "Kad se bude nalazio ispod prvog reda, zaštitite ga vatrom." Maston opet pogleda na holografsku kuglu. "Jedanaest letelica? Ko su?"
     Rea mu odgovori. "Varvari, srebrnooki."
     Maston prasnu. "Kainovi?"
     Na hologramu kugle videla su se brda u kojima je bio šćućuren Iglz. Od jedne tačke, duboko u brdima, suknu jedan jedini snop smaragdnog laserskog svetla i dodirnu jedan od brodova progonitelja. Letelica namah nestade u vihoru raskomadanog metala.
     "Pogodih te... Ne, nije moguće", reče njegova ćerka, glasom u kome nije bilo ni traga napetosti koja joj se videla na licu. Zatim dodade, gotovo kao uzgred. "Mlazni hemijski motori - pogledaj spektar izduvnih gasova. Osim toga, čak i da ih je Kain obučio, ne bi bili tolike budale da zađu ovako duboko u vazdušni prostor koji je pod našom kontrolom."
     "Iglz, govori kapetan Solan." Orion podiže pogled na zvuk očevog glasa, pokušavajući da ustanovi odakle dolazi. "Spreman za spuštanje ispod najvišeg reda... sad."
     Na holografskoj kugli plava varnica koja je predstavljala Solanov brod pade naniže, u spustu koji je bio primetan čak i pri ogromnom smanjenju holografske reprodukcije.
     U prvom laserskom redu nalazilo se preko sto osamdeset učvršćenih lasera. To je bila prva odbrambena linija Iglza, a ni u kom slučaju i poslednja. Ubitačni, gotovo čvrsti zid laserske vatre suknu kroz vazduh, iznad Solanovog broda a ispod varvarskih. Maston je samo trenutak posmatrao prizor u holografskoj kugli, a onda reče: "Dobro. Topovska komanda, podignite tu tavanicu do njih."
     "Da, oče", odvrati Rea tiho. Na komandnom tornju nije bilo nikoga ko bi se usudio da pogleda u Mastona, osim Tristana, i čak je i kapetan Tristan uradio to vrlo hitro. Mastonovo lice bilo je gotovo isto tako purpurno crveno kao i lice ratnika koji je stajao u stavu mirno pored njegove kćeri. U holografskoj kugli zid laserske vatre postepeno se pomerao; svih sto osamdeset tri lasera iz prvog reda dizali su istovremeno svoje snopove naviše. Letelice varvara su se ludački komešale, pokušavajući da izbegnu lasersku vatru koja ih je desetkovala. Gotovo nijedna nije ostala; samo dva, teško oštećena broda uspela su da se probiju kroz zavesu laserske vatre i okrenula se da pobegnu na jug. Maston je sumnjao da će čak i ta dva uspeti da stignu u bazu. Jedan od njih se tako pušio da se i u holifrafskoj kugli video oblak dima koji je vukao za sobom, a drugi brod je izgleda tek s mukom uspevao da održi visinu.
     "Iglz, odlično. Otvorite pistu broj pet - samo brzo, molim vas. Imam problema."
     Za njega tu više nije bilo posla. Maston Veramorn im svima okrenu leđa i uputi se ka izlazu, da siđe do sletnih pista. Orion je ustao, i ostao da stoji, zureći razgoračenim okicama u potrazi za prigušenim očevim glasom.
     Uostalom, tu mu nije bilo mesto. S istinskim zadovoljstvom, Maston nadlanicom grubo odgurnu derište koje mu se našlo na putu. Pas ustade i zareža, ali ne skoči. Igrajući se nožem koji mu je visio o pojasu, Maston se uputi naniže, ka pisti broj pet, osećajući nešto nalik na razočaranje.

     Sletanje nije bilo loše. Oštećeni klizni brod nije nijednom nadleteo pistu, već je sleteo pravo na nju. Rep mu je bio toliko usijan da je svojim sjajem odudarao od plave pozadine neba još dok je brod bio na kilometar odstojanja.
     Mastona je uvek čudilo kako se brzo glasovi prenose kroz Iglz. Valjda su se svi ratnici, koji tog trenutka nisu bili na dužnosti, već iskupili ispred zaštitne ograde piste broj pet. Dok je još stajao na osmatračkoj platformi, i sam dobro udaljen od piste, Mastonovim umom je proletela misao da bi ga nedovoljno bezbedno prizemljenje, da je bilo takvo, koštalo povećeg broja njegovih borbenih snaga. Ipak, nije im naredio da se povuku. Ratnici su obožavali kapetana Solana. Ta činjenica nije bila Mastonu po volji, tako da je već počeo i razmišljati šta da čini; nije bio tako lud da dođe u sukob sa svojim ratnicima oko nečega toliko beznačajnog kao što je relativno mala opasnost po njihov život.
     Tu činjenicu je Maston znao već toliko dugo, i toliko dobro, da nije čak ni bio svestan da postoji; oružje je moć, a ljudi upravljaju oružjem; i čovek koji upravlja mora slediti svoga vođu iz razloga koji će biti nešto više od slepog straha, jer ga u protivnom neće dugo slediti.
     Solan je spustio klizače za sletanje broda, i klizni brod naglo uspori kada se pogonski motori ispod njegovog trupa ugasiše. Udario je o zemlju, krećući se isuviše brzo. Klizači za sletanje otpadoše pri prvom dodiru sa plastičeličnom površinom otpornom na visoko trenje kojom je bila prevučena pista za sletanje. Klizni brod se nagnu na jednu stranu, i jedno od zatupastih krila dodirnu zemlju i izazva blago rotiranje broda dok je klizio na trupu preko piste. Pre nego što je tako prešao četrdeset metara, zaustavio se.
     Tehničari u odelima sa hlađenjem istrčaše odmah sa dugačkim šmrkovima, prskajući usijani rep broda penom za sprečavanje vatre, ohlađenom na četrdeset stepeni ispod apsolutne nule. Poklopac na vrhu broda mirno kliznu u stranu, kao da je sve proteklo u najboljem redu, i komandant kapetan Solan se izvuče na rukama iz kliznog broda, kroz otvor na njegovom vrhu, da bi ostao što dalje i od fuzionih pogonskih motora na repu, i od pene koja je prskala, smrtonosno hladne same po sebi. On doskoči na površinu sletne piste, ostavši samo za trenutak nepomično; zatim se raskopča i svuče sa glave šlem, dobaci ga tehničaru koji je stajao u blizini, i savršeno hladokrvno se udalji od broda u kome zamalo da nije poginuo.
     I tada se prolomiše uzvici i aplauz.
     Iako je prošlo mnogo godina od kada je Maston išao u borbu, jasno se sećao tog osećanja: oštrog priliva adrenalina, gotovo divljeg zanosa koji nastupa kad se još jednom prevari smrt.
     Maston je posmatrao sa balkona kako se Solan grli sa njegovom usvojenom ćerkom i njihovim razmaženim, neposlušnim detetom. Gotovo tri tuceta radnika nagrnu oko njega, a oni koji su mogli da ga dohvate muvali su ga pesnicama u leđa od oduševljenja.
     Dok se sve to odigravalo, Solan baci pogled oko sebe, a zatim naviše, i ugleda Mastona Veramorna kako stoji gore na platformi, posmatrajući ga. Lice mu se odmah razvuče u širok osmeh. "Gospodaru!" povika on, toliko snažno da su ga čuli svi u krugu od sto metara, "donosim vam mir!"
     Samo u magnovenju gotovo da je zavladala tišina, a onda je prostor iza ograde na pisti eksplodirao od radosnih pokliča.
     Maston Veramorn im samo klimnu, bezizrazna lica, a onda se okrenu i vrati unutra.
     Niko ga nije ispratio ni pogledom.

     Ratnička soba predstavljala je anahronizam. Koplja i štitovi plemićkih porodica zemljoposednika iz Iglza i Vestmarča visila su po njenim zidovima. Ogromni luk na sklapanje, kojim je Mastonov pradeda ubio svračka u onom čuvenom lovu 1212. godine, zauzimao je počasno mesto iznad Mastonove stolice na čelu stola za strateške planove. Terminal podstanice, neprestano uključen, nalazio se odmah ispod njega.
     Maston je sedeo u stolici načelnika Generalštaba i čekao. Iako, u teoriji, on nije bio načelnik Generalštaba - ili se, bar, nikada nije postarao da uzme tu titulu - niko živi na teritoriji pod vlašću Iglza nije bio toliko lud da dovede u pitanje njegovo pravo na nju.
     Prošlo je čitavih četvrt sata dok je tako čekao, utonuo u mračne misli. Mnogobrojni komandanti ulazili su, jedan po jedan, a on je i dalje čekao. Nije obraćao pažnju na njih, puštajući ih da sami zauzmu svoja mesta. Tristan će verovatno požurivati Mastonovu ćerku i drugog komandanta kapetana. Za razliku i od Ree i od Solana, Tristan mu je ukazivao dužno poštovanje - i zato je, znao je Maston, donekle gubio popularnost kod ratnika.
     A time je Maston bio veoma zadovoljan.
     Rea je još govorila kada su ona i njen muž konačno ušetali unutra, ruku pod ruku, a komandant kapetan Tristan za njima. "... brinula? Ja? Nisam se brinula. Ti se ne bi usudio da pokvariš svoj ugled." Kao što se često pre toga događalo, Mastona je pogodila sličnost između žene koju je svet smatrao njegovom ćerkom i komandanta kapetana Solana; ista plava kosa, iste oči, čak donekle i ista usta.
     Derle, hvala Svetlosti, nije bilo na vidiku. Očigledno, čak ni njegova kći nije bila toliko bezobrazna da dovuče to razmaženo, ženskasto derište u Ratničku sobu.
     Solan ne nastavi razgovor već joj nežno izvuče ruku ispod svoje i, kao što je bio običaj kada se komandant vrati kući gospodaru, kleče na jedno koleno pred Mastonom Veramornom. Dodirnuo je usnama pečatni prsten na ispruženoj ruci; u tom trenutku je Solan prvi put shvatio da nikada, sve vreme svog boravka u Istmarču, nije video da neko klekne pred Kainom. "Gospodaru", promrmlja on i uspravi se.
     Niko u toj sobi, izuzev Mastona, nije bio stariji od trideset godina.
     "Jesu li oni varvari bili Kainovi?" upita Maston iznebuha.
     Tristan je zauzeo mesto s Mastonove leve strane, za stolom preko puta Solana i Ree. Solan izvuče stolicu i sede pre nego što je odgovorio. "Ne, naravno da nisu. Kainovi su bolji od njih. Da je toliko mnogo Kainovih pošlo za mnom, sada bih već bio mrtav. To su bili varvari, izgleda srebrnooki. Uradio sam glupu stvar: izašao sam iz vazdušnog prostora Doline na povratku - prečicom preko Crnih planina. Jednoga dana ćemo, gospodaru Mastone, morati nešto da učinimo s tim varvarima. Suviše su se osmelili, a i brodovi su im svake godine sve bolji."
     Maston prezrivo šmrknu. "Imam ja i veće ratnike. U poređenju s Kainom i vladarima i divovima, ti prokleti varvari su veoma nisko na spisku mojih briga."
     Solan sleže ramenima. "Jednog dana." Iz bluze koju je nosio ispod jakne letačkog odela on izvuče smotuljak hartije koji je bio presavijen natroje. "Gospodaru", reče on, vidno ponosan, "doneo sam vam nacrt mirovnog ugovora sa Istmarčom. Verujem da su uslovi pošteni."
     Maston mu uputi pogled ispod čupavih obrva, razvijajući hartije. "I mislio sam da ćeš verovati da je mir pošteno predložen, pošto si se postarao da mi vratiš nacrt." Jedva da je i pogledao u tekst, pre nego što ga je bacio na sto. "Dakle, pristao je da dođe."
     "Jeste", oduševljeno prihvati Solan. "Mala, prijateljska utakmica - gospodaru, baš kao što ste želeli. Biće to dobra prilika za pregovore, u prazničnoj atmosferi. Ako ikada treba da nastupi mir, nećemo imati boljeg mesta za početak."
     "Nemoj mi ponavljati moje vlastite reči, dečko", kiselo odbrusi Maston, a Rea Veramorn poblede kao da ju je Maston ošamario. "Ispričaj mi o svom putu."
     Solan ukratko ispriča pojedinosti za koje je znao da će Mastona interesovati, broj kliznih brodova Istmarča, oružje koje su mu pokazali u oružarnici. Maston ga opet prekida. "Je li ti pomenuo Prsten?"
     Svi prisutni komadanti videše kako se kapetan uzdržava da ne prasne. Ipak, uspeo je da ovlada izrazom lica i da ne povisi ton. "Gospodaru, pokazao mi ga je."
     "Šta?"
     Solan je bio zapanjen burnom reakcijom Mastona Veramorna; čovek je upola ustao iz stolice. "On... mi ga je pokazao, gospodaru." Maston je nepomično buljio u njega. "Gospodaru, uveravam vas da je to istina. Šta nije u redu?"
     "Ništa..." Maston klonu natrag u stolicu, ublažavajući izraz lica. "Verujem ti. A sada, zašto je to uradio?"
     Pitanje teško da je bilo upućeno Solanu; ovaj ipak odgovori. "Gospodaru, znate da se govori da gospodar Kain poseduje sposobnost da čita misli, kao vladari."
     "Pored toga što se govori, to je i istina", rasejano odvrati Maston. "Dakle?" I dalje je buljio negde iza Solanovih leđa, kao da je utonuo u razmišljanje.
     "Njegove misli su se dotakle mojih, dok je Prsten bio izvan staklene ograde. Bio je to... čudan doživljaj, gospodaru. Mislim da nije verovao u iskrenost naših namera da poštujemo mir i želeo je da uz pomoć Prstena ispita moje misli dublje nego što bi inače bio u stanju."
     "Opiši mi", polako reče Maston, "kako se sve to odigralo, kada ti je pokazao Prsten. Nemoj izostaviti ni jednu jedinu pojedinost, čak i ako smatraš da je potpuno beznačajna."
     Potrajalo je; Maston ga je svaki čas prekidao pitanjima, na koja Solan ili nije znao odgovor, ili nije mogao da sagleda njihovu vezu sa onim o čemu je pričao. Završio je jednostavno. "Mislim da je on, možda, bio isto tako preneražen kao i ja, gospodaru, onim što se dogodilo, iako se ne bih mogao zakleti. Teško je pogoditi Kainove misli. Bar meni se tako činilo. Za ručkom mi je rekao da mi veruje, da će doći na Igre i da ćemo sklopiti mir."
     Maston reče, s blagošću koja nije slutila na dobro. "I ti si mu poverovao?"
     "Jesam." Reč je zazvonila jasno, bez ustezanja; prisutni komandanti nelagodno pogledaše u Solana, ali njegov pogled je bio uperen samo u gospodara. "Gospodaru", dodade on istim tonom, "ja mu verujem. To ne znači da imam poverenja u njega."
     "Tako," reče Maston Veramorn, obraćajući se svima u Ratničkoj sobi izuzev komandantu kapetanu Solanu, "ti si video Prsten Svetlosti, iskusio njegovu moć, kao da si i sam vladar, koji upravlja Svetlošću. Da li ti, komandante kapetane Solane, veruješ da bi i sam mogao upravljati Prstenom?"
     Ljudi oko stola stadoše da se igraju noževima, jedinim oružjem koje su smeli, kako je običaj nalagao, da nose u prisustvu svog gospodara. Pre četiri godine, jedan sastanak na koji je ovaj počinjao da liči završio se tako što je Maston, u napadu besa, preko istog ovog stola odsekao glavu tadašnjem komandantu Prvom; i premda niko od prisutnih nije znao kako će Solan reagovati, nije bilo nikakvih izgleda da će Solan poginuti onako lako kao taj Prvi, kojeg su se jedva i sećali.
     Moglo bi se lako desiti da i sama Mastonova kći zakolje oca ako dođe do gužve; znalo se da svoga muža voli više nego oca.
     "Gospodaru", odgovori Solan otvoreno, "nisam rekao da mislim da bih mogao da upravljam Prstenom, i ne verujem u tako nešto." On zastade, izazivački uzvrativši pogled Mastonu Veramornu. "Sve što znam jeste da gospodar Kain želi da i ja budem prisutan na pregovorima o trajnom miru i da se moje kolege komandanti s tim slažu.
     Zavladala je tako mrtva tišina da bi obično struganje nečije stolice po pločicama poda moglo izazvati krvoproliće. Napokon Maston Veramorn, sa očima koje su opako svetlucale, pršte u izveštačeno srdačan smeh. "I ja se slažem", uzviknu on, a glas mu je zvučao raspoloženo. "Da održimo Igre i udružimo snage sa Kainom. Možda ćemo zajedno uspeti da zbacimo jaram vladara sa ostatka ove Doline!" On brzo ustade, da bi mogao da s visine pogleda na one koji su sedeli oko stola. "Večeras", povika on, "Imaćemo gozbu!"
     Usklici veselja koji su usledili zvučali su izuzetno preko volje, i prisutni se raziđoše brže nego obično. Solan je svom gospodaru poželeo zbogom mirno i učtivo, i izašao opet vodeći ženu pod ruku.

     U predvorju, Rea mu se tiho obrati. "Izgleda da će veče biti lepo. Hajde da pokupimo Oriona i Princa, nešto hrane i vina, i odvezemo se na uzlet."
     Da Mastonu pružimo priliku da se malo ohladi, obešenjački pomisli Solan. Na mahove kao da je znao, i bez reči, šta mu tog trenutka žena misli. Zadirkujući je, on oprezno reče: "Paa, ne znam. Koliko vina?"
     Pet šest komadanata pošlo je istim putem sa Solanom i Reom - iako je sada, kad je minula moguća opasnost sukoba u Ratničkoj sobi, i čovek opet bio zajedno sa svojom ženom, većina od njih bila spremna da razgovor sa Solanom odgodi za kasnije. Međutim, jedan komandant, Anders Drugi iz plemićke porodice Rivera, najbolji prijatelj koga je Solan imao među ratnicima, zaobiđe ih u hodniku, hitajući u blagom trku na svoje dežurstvo. Zastao je u prolazu, koraknuo unazad, a onda rekao na brzinu: "Dobro je bilo. Ne idi od sada sam kroz mračne hodnike, prijatelju!" Okrenuo se, potom, i produžio da trči.

     U Ratničkoj sobi ostali su samo Maston Veramorn i Tristan de Volta.
     "Hteli ste samo Kaina", reče Tristan tiho. "Da li ste se predomislili?"
     Maston se ushodao gore-dole po pravougaonoj Ratničkoj sobi. Bes, koji je pažljivo obuzvavao dok su drugi komandanti još bili prisutni, sada mu se jasno čitao na licu. "Ništa se nije promenilo", obrecnu se on.
     Tristan ga je posmatrao samo još trenutak, a onda se ovlaš pokloni i izađe iz Ratničke sobe, zatvorivši vrata za sobom.
     Ako je ikada istinski posumnjao, Maston Veramorn je sada bio siguran. Poludeli div Rijabel mu je svojevremno kazao istinu.
     Devojka Rea, za koju je ceo svet mislio da je njegova kći, i kopile iz Vestmarča, komandant kapetan Solan, muž i žena - bili su vladari.
     I brat i sestra.
     Blizanci.
     Blizanci čiji je otac bio vladar Loden.

     "Kavade?"
     "Gospodaru, doneo sam vam materijale koje ste tražili."
     "Projektuj ih."
     Hologrami zatreperiše u crnom prostoru ispred Kaina. "Stoj." Žena na hologramu je imala plavu kosu i bledoplave oči vladara Lodena. "Neverovatno. Kavade, vidiš li?"
     "Gospodaru, mogao bi to da bude hologram vladarke Selene."
     "Kakva nepojmljiva sličnost. Rea, tako se zove, je li? Mislim da nisam video nijedan njen hologram otkad je odrasla - inače bih sigurno već znao. I Solan. Sada kada sam video koliko je Rea sušta slika i prilika Selene, vidim i u Solanu tu porodičnu sličnost. Loden je sigurno izgledao gotovo isto tako, kad je bio mlad, pre mnogo stoleća."
     "Oni su... muž i žena."
     "Je l' ti to smeta, Kavade? Ne bi tebalo. Moral plemena Selvren nije isti kao moral kod drugih."
     "Da se to dogodilo u mom plemenu, gospodaru, muškarcu bi prerezali grlo, dete utopili, a ženu bi..." Kavad samo što ne reče prognali, ali se uzdrža na vreme. "... ženu bi poslali da samuje u divljini.
     "Po svoj prilici, Kavade, oni ne znaju da su u srodstvu, izuzev što možda misle da su polubrat i polusestra. Solan veruje da je nečije kopile, i zaista je i odrastao bez roditelja, u Vestmarču. Ni on, ni drugi, ne bi imali mnogo muke, videći koliko on i žena liče, da pomisle da je on Mastonovo kopile. Ne mogu, čini mi se, izbeći da uvide koliko su slični. Ali Kavade, u Iglzu čak i oni koji su u potpunosti brat i sestra mogu da sklope brak i da to ne bude greh. Obično se smatra da je to glupo, ali ne i da je grešno."
     "Ja sam samo običan varvarin, gospodaru."
     Kain prsnu u smeh. "Što bi trebalo da znači da smatraš moral civilizovanog sveta varvarstvom." On zaćuta i ostade tako, sedeći, dok je hologram i dalje stajao kao zamrznut u slici Ree Veramorn. "Kavade."
     "Gospodaru."
     "Dovedi doktorku Denahi; hoću da bude pored mene, ako mi zatreba pomoć."
     "Gospodaru?"
     "Hoću da stavim Prsten na ruku, Kavade."

     Jutro se već davno istrošilo i prešlo u popodne. Primicalo se veče, i nervoza je rasla.
     "Pazite", nestrpljivo reče Loga, "niko vam nije obećao ništa osim grada Skupštine i našeg odlaska. To ćete i dobiti. Nije naša briga, kad budemo otišli, kakve će divovi imati probleme sa Kainom, ili sa Mastonom." Slegnuvši ramenima, on dodade: "Žao mi je što će vam Kain otežati osvajanje Doline, ali znate, mislim da ne bi trebalo ni da počinjete."
     Div Laar se upilji u Logu žestokim, neprijateljskim pogledom. "Dvolični stvore."
     Loga za trenutak izgledaše iznenađen, a onda se zamisli. "Dobro, pretpostavimo da jesam. Mi već poduže vreme vladamo ovde protiv volje radnika. Moram da priznam, sudeći prema dokazima, da su i vladari podložni ocenjivanju kao i svi drugi, navodno razumni oblici života koje sam upoznao." On se nasmeši put Diva.
     Laar ga samo odmeri, prezrivo i sa gađenjem, i više se nije obraćao Logi. "Lodene, predsedniče Suda, nama ste obećali svoju vlast. Ovo je kao da cepate dlaku uzduž, i to sekirom, kad nam kažete da nam niste obećali i priliku da vršimo tu vlast. Sporazum je bio jasan, i dalje je jasan, i ako nam ne pomognete da zadobijemo Prsten bićete svi, koliko vas ima, krivokletnici. A sad razglabajte o etici takvog postupka."
     "Ja sam jedini živi vladar", reče Loden, očajnički žudeći da mu glas ne zvuči toliko umorno koliko se sam osećao, "koji je ikada video taj Prsten. Divovi, tajna Svetlosti nije u Prstenu. Skrivena je tamo gde se Kain, ogorčen kakav je, nikada neće setiti da je potraži. Ne krijemo ništa od tebe, Laare, jer i nemamo šta. Kada su se ratovi završili, težili smo miru i slozi, i vremenom smo u sebi razvili taj dar; nije oduvek bio tako jak kao sada. Ništa ne sprečava nikoga - radnika, diva, bilo koga - da tome ne pristupi. Ako smo bolje naučili da upravljamo Svetlošću, možda je to bilo samo zato što smo se duže trudili."
     "Sjajno rečeno", glasno dobaci Loga. Sranje, avaj.
     Ne baš sasvim, umorno odgovori Loden. "Dive, razmisli i o miru. Nije to tako strašna stvar. Kain još ne mrzi vas onoliko koliko mrzi nas. Sklopite mir s Kainom i Mastonom i razbijte začarani krug mržnje. Poverenja... može da bude."
     Pluća jednog diva su užasna stvar. "Ne!" zaurla Laar. On se uspravi, visoko se nadnoseći nad svima. "Mi smo se sporazumeli da nam prepustite vlast! Ako Kain, uz moć Prstena, ujedini Mastona i ostale radnike iza sebe, sve će nas ugroziti! Sagorećemo do temelja sav život u ovoj Dolini, pre nego što to dozvolimo!"
     Tišina koja je nastupila razbi neki tihi, topli smeh. "Ah, dive." Lodenova kći Selena, koja je bila četvrti po starosti vladar u toj sali, starija od Lodenove sadašnje žene, nastavi blago. "Smiri se, Laare. Pozvala sam Kaina. On neće ovladati Svetlošću. Živeti uz Svetlost daleko je teže nego je nositi na prstu."
     Nekoliko drugih vladara se takođe zakikotaše, i napetost malo popusti.
     "Drugari", umeša se Loga, "grešimo, i ja sam se upravo predomislio."
     Zavlada, ponovo, duga tišina. Najzad Loden progovori, s mirnoćom koja se graničila sa gnevom. "Je li to još jedna od tvojih šala, prijatelju?"
     Loga je bio veoma miran. Oči su mu se sklapale i govorio je s naporom. "Stavlja ga. Navlači Prsten na ruku. Zatvorite oči i slušajte."
     Divovi su zbunjeno zurili u njih. Na vladare u sali spusti se tišina. Vetrić nastupajuće noći unosio je svežinu između njih. "Da", začu se mrmljanje, i "Da, osećam", i "Svetlost se diže."
     Vladarka Elisa oglasi se, pomalo nesigurno. "Neće uspeti. Ne može, Svetlost nije u njemu. Znate i sami šta mu se poslednji put dogodilo."
     Vladar Gabrijel se malo strese, pogleda oko sebe, i dobaci ironično: "To poslednji put bilo je prokleto blizu pre osamdeset godina, gospo Elisa. Ljudi se menjaju."
     Loga se nije micao; i dalje je sedeo zatvorenih očiju. Napokon reče tiho: "Nije nam ostalo još mnogo vremena za kolebanje. Na istoku postoji moć, drugari moji."
     "Tako je", oglasi se i Loden u sledećem trenutku. "Osećam je."
     "Ako treba da se uradi, onda treba odmah." Loga polako ispusti vazduh i otvori oči, susrevši se sa Lodenovim pogledom. "Vi i ja, gospodine?"
     Loden polako zaokruži pogledom po amfiteatru; preko divova, koji su ustali i nestrpljivo čekali odgovor; preko Elise, koja je vrtela glavom ne, sa nemom molbom u očima. Na kraju se okrenu Logi. "On je naša greška, zar ne?" Kao da su njih dvojica tog trenutka bili sami na svetu. "Trebalo je da ga ti bolje podučiš, a ja da ga ubijem, dok sam još mogao."
     Loga sleže ramenima. "Možda. A možda je trebalo da ga uzdignemo da nam se pridruži, a?"
     Stari vladar sagnu glavu. Misao mu dotače iz potaje Loginu. Znam da si ga voleo, nekada.
     Nekada, odvrati Loga, u njemu je bilo nečega što se moglo voleti.
     Vladarka Elisa se umeša, jedva u stanju da otvori usta. "Lodene, nemoj ići. Molim te."
     Dva čoveka su stajala, dok je između njih rastao sjaj. Nijedan ni ne pogleda Elisu. Šta misliš, da li je Kain ikada nekog voleo? upita Loga nemo.
     Loden se ljutito namršti na njega. Otkud bih, do đavola, mogao to da znam?
     Dugo sam o tome razmišljao, znaš. Sjaj oko njih polako je postajao sve jači. Mislim da je Kain možda voleo Artemisa.
     Loden sleže ramenima. Možda.
     Loga je gotovo molio u mislima. Mora da jeste. Artemis je dao život za Kaina.
     Loden Almandar izgovori tiho, naglas: "Možda."
     I njihove prilike iščeznuše u sve jačoj Svetlosti.









10. BOLEST
@03 = Godina 1284. posle Ognja
     1.
     "Gospodaru?"
     Kain nije čuo reči stražara, varvarina. Koračao je, veoma pažljivo spuštajući stopala. Prošao je kroz sumaglicu izukrštanih hodnika i kroz nešto otvorenije radionice, iako nijednom nije izbio na površinu. To je znao.
     Odjeci su uvek smetali dečaku sa brda: zvuci zatvorenog prostora.
     Kain se nije nijednom osvrnuo. Nije video senku koja ga je pratila gde god je išao. Ključalo vreli znoj mu je tekao niz telo. Nije bilo vetra; samo tiho zujanje ventilatora. Disao je grčevito i plitko. Hodnici su se odjednom zamračili, i znao je da tamo napolju, s druge strane Štita koji ih je zaklanjao od vladara, zalazi sunce. To ga je ispunilo užasom, očajničkim bolom.
     Potom je zaboravio. Oko njega su bili radnici, radnici na sve strane. Imao je neku zamagljenu predstavu njihovih zijajućih, zbunjenih lica. Svet se još jedanput okrenu oko njega, a onda su ga dohvatile nečije nežne ruke, da mu pomognu da ustane sa mesta na kome je ležao, prostrt po zemlji. On ih odbi od sebe, zbaci za sebe njihove ruke, i sede bez ičije pomoći, ostajući da sedi leđima oslonjen drhtavi zid. Radničke barake su mu ispunjavale vidno polje. Neko lelujavo, oštro svetlo ispunjavalo je barake, čineći da se radnici u njegovom vidnom polju skupljaju i šire. Kain nije bio siguran da li je tišina oko njega potpuna, ili mu je um prestao da prihvata ono što su uši primale.
     Odnekud, iz sećanja, nečiji glas dopre do njega. Savladaj se. Ako te nisu naučili pravilnim vežbama disanja na Akademiji, sigurno si ih naučio od mene. Značanje reči je bilo teško obuhvatiti u potpunosti, kao da nešto nije želelo da ih on razume.
     Prsten je pulsirao, ta sirova, neprijateljska moć, negde daleko.
     Na njegovoj ruci.

     Materijalizovali su se na putu od nabijene zemlje, koji je vodio do Pećina.
     U Skupštini, visoko gore u Crnim planinama, sunce će moći da se vidi još sledećih dvadeset minuta. Ovde, u senci Sivih planina, već je bio mrak. Put je bio prazan u ovo doba noći; nije bilo nikoga da vidi vladare Lodena i Logu kako, trepereći, iskrsavaju niotkuda.
     Počeli su da hodaju. Ma gde u svetu, teško da bi se našao neko ko bi, da načuje njihov razgovor, mogao da ga razume.
     Šta misliš, pitao je Loga, koliko nas mrzi?
     A zašto misliš da nas mrzi?
     Ubili smo Artemisa. Pokušali smo i njega da ubijemo.
     Vladar Loden se poče glasno smejati. Ponekad me zaista čudi, Loga, kako malo razumeš ljude koji su ti bili prijatelji. Imaš isuviše malo poverenja u njih. Sumnjam da nas Kain mrzi, iako ne sumnjam da bi nas uništio, kad bi mogao. A što se tiče Artemisa, mi, prijatelju, Artemisa nismo ubili. Sam se ubio - nas je samo upotrebio da to izvrši.
     Šta misliš, da li će pogoditi da dolazimo?
     Ako ne pretpostavlja da će neko doći, onda je budala. Loden je išao teškim korakom, oborenih očiju, ne gledajući oko sebe. Kain nije budala.

     Kainovo disanje se uspori, produbi. Pribranost ne dolazi od snage, a snaga ne dolazi od gneva; kako će, onda, pribranost doći od gneva?
     Tupi damari u njegovoj glavi malo popustiše; crveno usijanje koje je treperilo po periferiji njegovog uma poče da se hladi i postaje, ako već ne poslušnost, bar nekakvo oprezno primirje. Zamagljeni obrisi pred njegovim očima izbledeše u nejasnu sliku: radničke barake, i stotine i stotine radnika. U grudima je osećao opaki bol, kao da ima srčani napad; dok je sedeo, bol je malo popustio. Ovo je, pomisli Kain, odvratno nedostojanstven položaj za gospodara cele oblasti Istmarča - da sedi ovako, skljokan pored zida, dok podanici, užasnuti, blenu u njega. Ta pomisao učini da u njemu zasvetluca nekakva prigušena šaljivost: šta bi danas pomislio Erik Malaho, sitni gospodar jednog zaseoka, o premoći Istmarča, ili čoveku koji njime vlada?
     S mukom se podigao na noge, oslanjajući se svom težinom o zid. Jedan od njegovih podanika iz plemena Selvren stajao je na ulazu u radničke barake, posmatrajući ga sa očiglednim dvoumljenjem. Kain se zatetura prema njemu, i uprkos Kainovom naređenju, stražar priđe da mu pomogne. Jedna ruka mu se spusti na gospodarevo rame. Savršeno usklađenim pokretima, Kain zgrabi barbarina za nadlakticu, dodirnu mu grudni koš ispruženim prstima desne ruke i odbaci ga na zid hodnika.
     U sledećem trenutku Prsten kriknu, bezvučnim, belim vriskom koji poput čeličnog koplja probode Kaina tačno među oči, i zari se u dubine njegovog mozga.

     Gotovo već stigoše do prvog nosača Štita, kada se začuo krik. Sam Štit, zategnut i ogroman, bio je nevidljiv izazov po ivicama, gde se pomalo odbijala svetlost zvezda.
     Krik ih je pogodio. Loga se zatetura i pade na jedno koleno.

     Loden Almandar se zanjihao, samo malo. Nekoga je povredio, reče on bezizraznim glasom.
     Krik je još odjekivao u Loginom umu. Bio je osetljiviji čitač misli od Lodena, ili ma kog pripadnika T'Pauinog naroda, ali jedva da je čuo Lodena i nije mogao da mu odgovori mislima. "Ne Prstenom", prodahta on. Loden mu pomože da ustane i pridrža ga, sve dok riđokosi nije opet bio u stanju da stoji bez ičije pomoći. "Nosi ga, ali ga još nije upotrebio."
     Kroz Štit su mogli da vide, ni stotinak metara udaljenu, jednu od zgrada iznad površine tla, kroz koju se moglo ući u Pećine. Taj ulaz nisu morali da koriste. Trebalo je samo da prođu kroz Štit.
     Nisu mogli da se naprosto prenesu kroz njega. Uništio bi ih, samo da pokušaju. Prolazeći kroz njega bili su samo čestice transfera u n-prostoru; samosvesne, i sa izvesnim stepenom samokontrole, no ipak samo energija bez mase.
     Prolaženje kroz Štit, u obliku energije, razložilo bi ih u sastavne kvarkove.
     U ljudskom obliku bilo bi samo veoma, veoma bolno, i to najviše za osetljivog čitača misli kao što je bio Loga.
     Kad je Loga napokon bio spreman, bez oklevanja su zakoračili kroz Štit.
     Kao da su ušli u melasu. Vazduh oko njih postade jonizovan i varnice kao munja poletiše s njihove kose i vrhova prstiju. Genije i mutant probijali su se kroz sve jači otpor.

     "Denahi?" Kainova lična lekarka podiže pogled na opominjući glas generala Mersaja. Mersaj je stajao pognut nad glavnom podstanicom koja je upravljala Štitom. "Na ekranu dobijamo zaista čudne podatke iz Štita. Troši već više od četiri stotine megavata i traži još. Da li ono što Kain radi s Prstenom može uticati na Štit?"
     Valari Denahi, doktorka čiji je jedini zadatak bio da se stara o Kainu, samo sleže ramenima. Sedela je pored jedne od podstanica koja tog časa nije radila, držeći svoju torbu sa instrumentima i očekujući poziv koji će sigurno doći kad Kain bude samoga sebe podvrgao naporima što prevazilaze čak i njegovu izuzetnu telesnu snagu. "Otkud da znam? Nikada nisam bila u stanju da shvatim Kainove napade mističnosti, komandante generale. Ne shvatam tu Svetlost, niti kako moj gospodar Kain njome upravlja, a ni kako bi trebalo da taj prokleti Prsten njemu ili nama pomogne u borbi protiv vladara." Ona ponovo sleže ramenima. "Ako se Kain noćas ne ubije, da pitamo njega, šta velite?"
     Naravno, ovo je bilo samo retoričko pitanje, i Mersaj se opet okrenu svom poslu. Znalo se da gospodar Kain ima običaj da ne čuje pitanje na koje neće da odgovori; a ako je morao da ga prečuje po drugi put, znalo se da je naprasit i da lako plane.
     "Komandante Prvi", upita Mersaj, "koliki nam je trenutno energetski autoput?"
     "Gospodine?" Prvi spusti pogled na monitor svoje podstanice. "Gospodine, napon električne rešetke je ustaljen na hiljadu dvesta petnaest megavata; ako skrenem tokove koji odlaze u radničke stanove, mogu približno da udvostručim količinu koju trenutno šaljem Štitu."
     Mersaj klimnu. "Obavestite radničke stanove da će doći do zamračenja", reče on najzad. "Više struje Štitu. Dajte mu onoliko koliko traži."

     Opasnost. Naglo uzbuđenje zbog izvesnosti poskoči u Kainu, pogodivši ga kao kiša užareno uzglavlje vatre. Uskovitlani svemir se odjednom umiri oko njega; bio je sada potpuno pri sebi. Prsten je bio veoma, veoma daleki problem, nešto što ga neće ubiti tako brzo kao... kao šta?
     Stajao je na uskoj stazi iznad provalije, u jednoj ogromnoj prirodnoj podzemnoj dvorani Pećina, ne u jednom od prokopanih proširenja. To je bila osmatračka staza iznad jednog od proizvodnih nivoa oružarnice. Jedan ratnik - ne, komandant, na ramenu joj je bila zvezda sa zracima - stajala je pored njega u stavu mirno.
     Na dnu, trideset metara ispod njih, ležala je nečija zgrčena prilika.
     "Komandante Prvi, šta se ovde događa?"
     Devojka je drhtala, glas joj je takođe podrhtavao. "... gospodaru? Ne razumem pitanje."
     Kain zaokruži pogledom po praznoj pećini, polako se okrećući celim telom u mestu. "Došli su. Gde su?"
     "Gospodaru, ne razumem."
     Kain se iznenada ustremi na nju. "Ko je onaj dole? Kako je pao, i šta je ovde tražio u ovo doba noći?"
     Komandant poče da muca. "G... go... spodaru, Teador, gospodaru, radnik Teador. Ne... ne znam kako je pao, gospodine. Je li to dovoljno?"
     "Šta?" Kain opet polako pogleda unaokolo. Upravo u tom času, svetla oko njih zatreperiše. "Jesam li ga ja bacio dole? Ja sam to učinio, zar ne?"
     Jedva je čuo njen odgovor. "Da, gospodaru."
     "Oh." Osećanje neposredne opasnosti potpuno ga je okruživalo. Iznenada je postao svestan da pri sebi ima samo prilagodljivi laser. Zaokupljen drugim stvarima, on reče, ne razmišljajući. "Dobro, ne mari. Ionako sam nameravao da ga pogubim. Špijunirao je za divove, a oni su upravo počinjali da gaje nevericu prema podacima koje sam mu ja servirao. Čuj, moram da idem. Čini mi se... da me neko čeka." Bilo je to prvi put da je komandant Mielo čula gospodara Kaina da govori, izuzev u zvaničnim prilikama, i čak i kroz masku straha, tu kći zemljoposednika iznenadi saznanje da on govori kao običan kmet i žitelj, što se i pričalo da je. Kain je potapša po ramenu. "Čuj, sve je u redu. Ne sekiraj se. Moram da idem." I Veliki Gospodar Kain udalji se trkom.
     Nekoliko trenutaka kasnije, dok je komandant Jona Mielo još stajala kao ukopana, tresući se od straha, varvarin i lični sluga gospodara Kaina izroni iz tame na južnom kraju staze i baci pogled na komandanta Prvog i na nepomičnu priliku na dnu provalije. Kavad samo zavrte glavom. "Jedan stražar iz njegove lične telesne straže i jedan od njegovih radnika", promrmlja on. "Nadam se da nije bilo uzalaud."
     Varvari iz telesne straže nisu bili, u pravom smislu reči, deo komandnog kadra. Ali kada joj Kavad ljubazno reče: "Ostanite na svom mestu, Prvi Mielo", komandant oseti samo zahvalnost. Nije čak bila ni iznenađena što joj zna ime. "Narediću varvarinu Jimalu da izvuče telo. Srećom, Teador je bio ozloglašeni siledžija."
     "Gospodine, da gospodine." Ona pođe da salutira, prosto refleksno, ali je varvarinova čelična šaka zgrabi za članak na ruci. Srebrne oči uperiše se u njene.
     "Ne radite to", reče on jednostavno. "Moram da idem." Ne žureći se, on se okrenu i pođe za svojim gospodarem dugačkim, hitrim koracima.

     "Ako doživim i dve hiljade godina", reče Loga, pomalo šišteći, "nikada više neću ovo pokušati. Ovaj poslednji nalet povišenog napona iz Štita gotovo me je ubio."
     Loga je ležao na podu zgrade čiji su prozori gledali na piste, tamo gde su Kain i Solan zajedno ručali koliko prethodnog dana. Dva ratnika koja su dežurala u toj zgradi bila su u besvesnom stanju, ležeći skljokani na mestu na kome su pali. Ljudi slabe volje; uspeo je da ih obori samo neznatnom sugestijom. To mu je ponovo i snažno probudilo svest o ogromnom jazu koji postoji između njega i prosečnog radnika; zaista su bili bića nižeg reda.
     Loden klimnu. "Bez žurbe. Ova dvojica se neće tako brzo probuditi, a Kain može da pričeka." Loga klimnu, još pomalo podrhtavajući. "Da li Kain zna da smo tu?"
     "Verovatno." Loga se čvršće umota u ogrtače koje je Loden poskidao sa ratnika. "Isto je toliko dobar čitač misli kao ja, ako ne i bolji. Ukoliko mu Prsten ne odvraća isuviše mnogo pažnje, mora da zna."
     "Vrlo dobro. Hoće li najpre razgovarati sa nama, ili će napasti čim nas ugleda?"
     "Ne znam", priznade Loga. "Zavisi koliko je dobro zapamtio ono što je naučio na Akademiji."
     Nikada u svom životu vladar Loden se nije mnogo interesovao za Akademiju, sve dok to nije postalo nevažno za obe strane. "Ne razumem."
     "Da sam ja na Kainovom mestu", nastavi Loga, "najpre bih razgovarao. Na taj način ne može izgubiti, a može dobiti. Teško je predvideti šta će uraditi. Prokleto je dovitljiv. Razgovor ima smisla, i zato će možda baš napasti, pretpostavivši da ćemo mi očekivati od njega da razgovara. On misli da sam ja pametniji od njega, i to ga plaši. Ako se mnogo plaši, možda će prosto baciti estar, da kocka odluči."
     Loden je zurio u njega. "Jesi li sišao sa uma? Pa, on je samo običan radnik."
     "Ne, nije. On je Kain."
     Loden malo razmisli o tome. Ta misao ga je uznemiravala; navika, toliko prastara da je postala gotovo nerazdvojni deo njega, nagonila ga je da svakog radnika potceni kao slabog protivnika.
     "Pokušaj", dodade Loga, "da o njemu misliš kao o najpametnijem vladarskom detetu koje si video u životu. Nećeš mnogo pogrešiti."
     "Najpam..." Loden naglo klimnu. "U tom slučaju, možda bi ipak trebalo da požurimo. Krenućemo čim budeš spreman."
     "To će biti za dva-tri minuta." Loga za trenutak ućuta. I dalje mu je bilo veoma hladno, kao da je onaj poslednji nalet visokog napona u Štitu isisao i poslednju kaloriju iz njegovog tela. "Ne više. Jesam li ti već ispričao onaj o kauboju koji..."
     Prvo su ugledali sjaj Prstena. Ličio je na lelujavi mlaz reflektora koji traga za letilicom, dok je poskakivao gore-dole, onako kako se kretala Kainova ruka. On uđe u Komandni centar i za trenutak zastade i u tom istom trenutku doktorka Denahi se zaprepasti, videći kako loše izgleda. Njegova uobičajena bleda koža na licu sada je bila zajapurena, a crni ogrtač bio mu je usled znoja slepljen za telo. Hodao je, međutim, odsečno, i nasuprot izveštajima koji su doprli do nje, izgledalo je da je potpuno svestan svoje okoline.
     "Svi", reče on ne dižući glas, "svi napolje. Hoću da se ovaj Centar isprazni za minut."
     Stajali su nepomično, dvanaest radnika, tri komandanta i doktorka Denahi. Najzad, general Mersaj progovori: "Gospodaru, da li..."
     Kain se opasno upilji u starog čoveka. "Jeste li razumeli moje naređenje, generale?"
     "Ratnici!" oštro komandova Mersaj, ne skidajući pogled sa Kaina. "Voljno! Okupite se u kontroli Komande, trčećim korakom napred!" Njegovi ratnici poslušaše, isključivši prethodno terminale i prebacivši nadzor nad Štitom na distribuirajuću računarsku mrežu. Za dvadeset sekundi u Komandnom centru ostali su samo Kain, Mersaj i Valri Denahi. Kain jurnu mimo njih ka terminalu na kome je Mersaj upravljao Štitom do pre nekoliko trenutaka.
     "Računar", reče Kain, "isključivo ekran, krivulja energetskih potreba Štita u toku prethodnog sata. "Samo je bacio pogled na sliku ekrana. "Do đavola, najmanje dvojica, a to podrazumeva da je jedan od njih Loden. Mogla bi da budu i trojica manjih vladara." Okrenuvši se od terminala, on ugleda ono dvoje. Kain oseti kako ga obuzima nalet gneva, i kako se bes u njemu javi, tako Prsten na njegovoj ruci poče da gori, kao usijani odlivak metala. Mišići mu se zgrčiše od iznenadnog bola, ali on ne dozvoli da mu se taj grč prenese na lice. "Zar moja zapovest nije bila dovoljno jasna?"
     "Gospodaru", uzviknu doktorica Denahi, "pogledajte se!"
     "Gospodaru", tiho dodade Mersaj, "povređeni ste."
     Misao koja krenu ka Kainovim usnama bila je: Ni blizu onoliko povređen kao što ćete vi uskoro biti. Nešto ga ipak, spreči da izgovori te reči i on samo reče: "Da, znam. Ali vi mi ne možete pomoći. Tornjajte se."
     Ton njegovog glasa dopre do Mersaja. "Gospodaru." Sva pomirljivost sveta bila je u toj reči. On uze za ruku doktorku Denahi, koja se još bunila, i izvede je iz Komandnog centra, ostavivši Kaina samog.
     Kain klonu u jednu od praznih stolica, sa pulsirajućim Prstenom na ruci. Moć je bila tu, čekala ga je, samo kad bi mogao da posegne za njom i zatvori je, da je unese u sebe.
     A vladari su, naravno, to znali; nisu imali nameru da mu ostave onoliko vremena koliko mu je bilo potrebno.
     Počeo je da diše polako i duboko, nastojeći da se pribere, da se usredsredi na ono što će doći. Ako su vladari učinili ono što bi on učinio da je na njihovom mestu, onda će dva vladara koji treba da se pojave biti Loden i Loga. To je, u najboljem slučaju, bila nesigurna pretpostavka. Vladar Loden je bio lukav, bar koliko i on sam, a Loga je bio i lukaviji; zato mu je bilo teško da pogodi šta će da uradi.
     "K vragu", prošapta Kain, "da sam bar imao vremena da se istuširam."

     "...i kauboj dograbi svog konja za uši, zagleda mu se u oči i reče: 'Čitaj mi s usana, do đavola! Rekao sam možda!"
     Loga u mraku pusti da mu ogrtači u koje je bio uvijen skliznu sa ramena. Još mu je bilo zima. "Mislim da jesam", reče on najzad. "Ako imamo makar malo sreće, Kain se neće ništa bolje osećati. Malo mu se zavrtelo u glavi, tamo gde je."
     "Šta?" Loden se osvrnuo po praznoj sobi. "Nije valjda tu negde?"
     "Nije." Loga ustade. "Pusti da te ja vodim, molim te. Sići ćemo jedan nivo niže, a onda skrenuti posle nekoliko stotina metara. Kain nas očekuje."
     Otkud znaš?
     Dobio sam pozivnicu, prijatelju, odseče Loga. Već nas je otkrio.

     Samo još trenutak bili su u toplom i bezbedni.
     Onda ih je obavila hladna materija.
     Svetla u Komandnom centru bila su prigušena; nisu uopšte bili u stanju da dobro vide Kaina. Ruke su mu bile u krilu. Svetlost iz Prstena, usmerena naviše, ostavljala je Kainovo lice u senci.
     Loga je bio siguran da je Kain primetio trenutnu vrtoglavicu koja ga je dotakla kad su se oni pojavili, kao i naizgled ovlašni dodir kojim mu je Loden Almandar pomogao da povrati ravnotežu.
     Kainov glas, kada je progovorio, bio je snažan i pun samopouzdanja. "Molim vas, oprostite što vam nisam ukazao dobrodošlicu, gospodari Loden i Loga." Loga ništa nije mogao da oseti iz sjaja koji je slao Prsten, samo čvrstu kontrolu iz koje nije dobijao nikakve informacije. "Dok sam ovde sedeo, mislio sam šta da vam kažem, zapravo da li uopšte da vam nešto kažem."
     Loden Almandar se samo malo opusti, ne popuštajući svoju opreznost ni za dlaku. Dakle, ipak će razgovarati, bar u početku. "I šta si odlučio da nam kažeš, Kaine?"
     šake u krilu mu se razdvojiše. Kainova leva šaka pokaza na sve stolice u blizini mesta na kome su se materijalizovali. "Molim vas, sedite. Nema potrebe da se i dalje pretvaramo da Loga nije povređen, i ja nemam nikakvu želju da ga gledam kako se muči." U glasu mu se osećalo iskreno divljenje. "Jeste li zaista peške prošli kroz moj Štit?"
     "Da", odgovori Loden. "Sedi, Loga." I sam je bio malo uzdrman prolaskom kroz Štit; ostao je da stoji, bez obzira do koje psihološke granice ga je to moglo dovesti.
     "Jak kao bik." Kain se nasmeši na njega. "I osećajan kao stena."
     "Neću da se preganjam s tobom, Kaine. Došao sam po Prsten."
     "U ovom trenutku moj Štit radi dvostrukom snagom", reče Kain. "Nećete izaći napolje onako lako kao što ste ušli. A što se tiče Prstena... Hajde", tiho reče on, "da porazgovaramo o Prstenu. Naredio sam svojim ljudima da ne ulaze. Niko nas neće uznemiravati." Prsten postade malo svetliji, suzbijajući tamu i ostrvce svetlosti stvori se u sredini Komandnog centra. "Možda možete da mi oduzmete Prsten. Možda ne možete. Poznajem vas, znam na koji način razmišljate. Pre svega ostalog, gajite nadu da ću vas, uprkos celokupnoj našoj nedavnoj prošlosti, ipak slušati dok me budete ubeđivali. Imajući na umu, kao što moram, da je vaš narod ubedio moj da hiljadu godina budemo vaši robovi zato što ne umemo da vladamo Svetlošću - ipak, predsedniče Suda, spremam se da vas iznenadim. I slušaću dok budete pokušavali da me nagovorite da vam prepustim Prsten Svetlosti."
     Loden baci pogled na Kaina ispod čupavih obrva. "Koliko ti je godina, Kaine?"
     "Nisam skoro prebrojavao. Biće negde oko sto."
     "Koliko pamtim - oprosti ako se ne sećam tačno tvojih argumenata, Kaine, ima već skoro osamdeset godina od onog tvog čuvenog govora - jedna od najvećih zamerki koje si imao u odnosu na vladare bila je ta da smo radnicima onemogućili da imaju velemladost i da upravljamo njima ne dopuštajući im da slobodno izaberu kako će da žive."
     "Koliko pamtim, takođe sam bio nesrećan i stoga što ste imali nameru da mi ispržite guzicu u Blistavoj pustinji."
     Vladar Loden se zaista nasmejao; bio je to jedan od tri ili četiri osmeha koje je Kain ikada video na njegovim usnama. "Poen za tebe. Ali Kaine, pogledaj malo oko sebe. Poživeo si koliko dva obična radnika. Vladaš ogrmnim kraljevstvom koje obuhvata gotovo polovinu ove Doline, i u tom kraljevstvu, tvoja reč je zakon. Radnici žive i umiru po tvojoj zapovesti. Po čemu se, onda Kaine, razlikuješ od nas? Velemladost i njenu tajnu ne deliš sa drugima ništa više nego mi. Svojim podanicima ne dozvoljavaš da se protive tvojim odlukama. Izgleda mi, Kaine, da si postao veoma sličan nama."
     "Vređajući me", suvo odvrati Kain, "nećete me nagovoriti da vam predam Prsten. Osim toga, nisi u pravu. Ja ne znam kako da sintetizujem velemladost; da znam, dao bih je i drugima. U Donertaunu sam našao kutiju s drogom, to je sve. Nema je dovoljno da bi mogla pomoći većem broju ljudi. Kad budem završio s vama, zaista nameravam da obnovim nauku genetskog inženjeringa i opet počnem da proizvodim velemladost. Loga", dodade on, jedva malo podigavši glas, "prijatelju moj, ako ne prestaneš da tražiš rupu u mojoj odbrambenoj kontroli misli pretvoriću ti mozak u sline."
     Loga se naglo opusti, gotovo se skljokavši u stolici. Ali smeh mu je bio bez i najmanje zbunjenosti. "Vredelo je probati, a? Kako si, Kaine?"
     "Pa, pretpostavljam, sasvim dobro. Imao sam nekoliko uzbudljivih nedelja u poslednje vreme. Podsvemir... jesi li ikada prošao u podsvemir?"
     "Mnogo puta", odvrati Loga, čak i ne pokušavajući da se priseti. "Prvi put kada je Doner Almandar gradio svoju flotu. Probni let. Doživljaj je bio neverovatan. Trebalo je beskrajno mnogo vremena, a prošlo je za tren oka."
     "Da", polako reče Kain. "Tako je bilo."
     "Vidim da još nosiš Artemisovu narukvicu i kopču na pojasu."
     "Zašto ne bih?"
     Na to pitanje nije postojao odgovor, i zato Loga uzvrati drugim pitanjem. "Jeli si već uspeo da napraviš skok?"
     Kain je prilično dugo ćutao. Nije pokušao da sakrije muku u svom osmehu. "Nisam ni pokušavao." Zatim obrati pažnju na Lodena. "Još nisam čuo nijedan dobar razlog zbog koga bih vam predao Prsten. Žene od kojih sam ga ukrao klele su se da nije oružje, i gotovo da sam im već poverovao - da niste vi došli. Zašto biste bili ovde, da Prsten nije oružje?"
     "Prsten te ubija, Kaine."
     "Da, znam", odvrati Kain s nekom zastrašujućom vedrinom. "Bori se; ne voli da se njime upravlja. Da li će i dalje nastaviti da ubija potpuno je drugo pitanje - mislim da sam počeo da ga shvatam - u svakom slučaju, ako pokušaš da mi kažeš da si se upustio u opasnost prolaženja kroz moj Štit samo zato da me sprečiš da se ubijem, onda si lažov. I to loš. Prema tome, argument je nevažeći. Probaj ponovo."
     "Prsten nije oružje, Kaine. Nije tvoj."
     Kain se kratko osmehnu. "Znam. Zato sam ga i ukrao. Da je moj, ne bi trebalo da ga kradem."
     "Došao sam", očajno reče Loden, "da uzmem Prsten zbog pogodbe u koju sam sam ušao u ime vladara. Ako ga zadržiš, verovatno će te ubiti, a ako te i ne ubije, čak i ako uspeš da naučiš kako da vladaš njime, neće ti pomoći. U najgorem slučaju biće tvoja propast, a u najboljem neće biti oružje koje će ti pomoći da nas pobediš."
     "Još nisi uspeo da me ubediš da ti predam Prsten", tiho reče Kain.
     Loden nastavi, kao da ga je prekinuo u govoru. "Teško bi se moglo reći da je tvoj, te ga možeš predati, a još manje je tvoj da ga zadržiš." Lodenov um se dotače Loginog, misli im se izmeniše u tako čvrstoj bliskosti da Kain nije mogao da prisluškuje. Šta misliš, Loga, da li da mu kažemo da odlazimo sa Zemlje?
     Neće pomoći. Čak i ako nam poveruje, znaće da radimo iz razloga koji su postojali pre nego što je Prsten ukraden. Krađa Prstena nije mogla da ih promeni.
     Da mu kažemo o našoj pogodbi s divovima?
     Može nam dati Prsten u zamenu za poništenje tog ugovora, Lodene. Neće to uraditi samo zato što smo mu saopštili tu novost.
     Pretpostavimo da mu se zakunem Svetlošću, svojim umom njegovom, da mu ne želimo nikakvo zlo? Da mu kažem, u zamenu za Prsten, da ćemo napustiti Zemlju i da se nikada nećemo vratiti?
     Pokušaj.
     Skrivena razmena misli potrajala je samo jedan trenutak. Loden je shvatio da je Kain opazio da se odvija uzajamni protok misli, iako sigurno nije uspeo da primi i njihov sadržaj. "Kaine", poče on, "hajde da se nagodimo. Ako nam daš Prsten, zakleću ti se, moj um tvojemu, tako da ne može biti laži, da ti vladari ništa ne zameraju; da ne želimo da ti naškodimo; i da ćemo, za uzvrat ako nam daš Prsten Svetlosti, napustiti Zemlju, svi vladari do poslednjeg koji sad žive na ovoj planeti, i otići u dobrovoljno izgnanstvo na neki drugi svet, i zakleti se da se nikada više nećemo vratiti na Zemlju."
     Trebalo je malo vremena da njegove reči stignu na cilj. Crni krugovi senki u kojima su bile Kainove oči nepomično su ležali na njima. "Ne misliš, valjda, obziljno?"
     "Mislim. Samo na tvoju jednu reč, spajam svoj um sa tvojim. Ti bolje čitaš misli od mene. Znaš da te na taj način ne mogu povrediti."
     Izuzev onog jednog pokreta ruke, kad ih je pozvao da sednu, Kain se nijednom nije pomerio otkako su se oni pojavili.
     Sada se nagnuo napred u stolici.
     Reč je bila duga, otegnuta od šapata.
     "Ne."
     "Zašto ne, do đavola?"
     Loga je mogao da vidi kako se misao kreće, jedina misao koju mu je Kain do tada dozvolio da vidi. Usredsredi se, i miruj na tom mestu, i u toj dubini biće snaga. Loga je znao, iako nije znao kako, da misao nije bila namenjena njemu, već Prstenu; i na svoj užas vide kako se sjaj Prstena povećava i ustaljuje.
     "Zato što vi to želite." U Kainu je bilo neke napetosti, napetosti koja je imala protivtežu u... nečemu, što Loga nije mogao da odredi. "Gospodaru Lodene, ne verujem vam."
     "Kaine, kunem ti se imenom svoga dede, ova pogodba je poštena."
     "Ne sumnjam." Kain je ispitivački posmatrao široko, otvoreno lice. "Ti si pošten čovek, Lodene Almandare. Nikad u životu nisi morao da slažeš da bi izbegao gnev nekoga ko je moćniji od tebe. Jedini ko je ikad pokušao da ti nametne svoju volju bio je tvoj otac, i njega si ubio."
     Crte na licu Lodena Almandara nisu ni zadrhtale. "Ako još jednom spomeneš mog oca, dečko, ubiću te. Bićeš prvi čovek koga ću ubiti otkako sam ubio oca."
     Kain nije pogledao Logu. "Zaveži, Loga." Loga, koji je upravo uzimao vazduh da bi progovorio, trže se i prećuta. "Hoću da kažem, Lodene, da ti verujem. Nije mi potrebno da ti dotaknem um. Nećeš me nikad slagati, baš kao što nikada nećeš kleknuti preda mnom." Odjednom se nasmeši, osmehom vuka. "Ali s druge strane, ja sam lažljivac. To mi je pomoglo da preživim. I onaj deo mene koji namiriše laž, primoran je, hteo-ne hteo, da sumnja da će ono što mi kažeš biti nešto više od poluistine."
     "Mislim", iznenada upade Loga, "da ovde gubimo vreme." Kain ga ni ovaj put ne pogleda. "Kain je dobar u igri rečima, Lodene; sedeće ovde i preganjaće se s nama, sve dok ne prikupi hrabrost da napadne."
     "U igri, da", polako odvrati Kain. "U igri kakve vladari oduvek igraju, u pitomom vrtu sa pitomim radnicima koji gaje taj vrt." On malo poćuta, a onda prsnu u smeh. "Bićete iznenađeni, plemeniti vladari. Ja učim. Dobar vam je bio ovaj pokušaj, ali nećete uspeti da me razljutite". Kainov pogled pređe do mesta na kome je sedeo Loga, i samo prigušeni sjaj poput oreola se mogao videti oko njegove riđe glave. Bio je to samo uzgred bačeni pogled, pre nego što se vratio na Lodena. "Prsten je noćaš već pokušao da me na takav način prevari. Nije uspeo. Čekam, Lodene."
     U vazduhu odjednom kao da se začu neko miroljubivo brujanje.
     Čisto samoobuzdavanje; duboko u Lodenu, čekala je na njega nepomična, ledena bara iscrpljenosti. Reči koje je Kain očekivao imale su na njegovom jeziku ukus žuči. "Šta želiš u zamenu za Prsten?" upita Loden Almandar.

     Kain ga je radoznalo posmatrao. "Išlo je teško, je li?"
     "Šta želiš?"
     Kain sačeka da odjeci urlanja utihnu. "Bes je štetan, Lodene. On otežava upravljanje Svetlošću."
     Vladar Loga se glasno zacereka. "Jedan nula za domaći tim."
     Kain prasnu. "Ovo nije utakmica, Loga. Predsedniče Suda, znam nešto što vi ne znate."
     "U to ne sumnjam. Sasvim prirodna stvar. Pretpostavljam da nema živog deteta na Zemlji, koje zna bar nešto što ja ne znam."
     "Znam gde ti se nalazi sin."

     Po drugi put za dva minuta nastupio je muk, koji je pretio da ih potopi.
     Doner Almandar bio je napustio Zemlju 271. godine pre Ognja, pri kraju Velikog raskola, ponevši za sobom najveći deo tehničkih dostignuća vladara. Bio je sin jedinac Lodena Almandara, i da bi došlo do njegovog začeća, Loden je morao da zatraži pomoć babe T'Pau; jedna greška u Lodenovom genetskom ustrojstvu onemogućavala mu je da prirodnim putem dobije sina. Posle T'Pauinog samoubistva, i nestanka njenih znanja o genetskom inženjeringu, on više nije imao sinova, već je preko hiljadu godina dobijao samo kćeri.
     Doner Almandar se nikada nije vratio. Njegova flota, koja je brojala preko pet hiljada letelica, izvršila je Pad u podsvemir na periferiji Sunčevog sistema.
     Niko ih nikada više nije video.

     "Nije moguće."
     "Je li?" Kain ga je proučavao pogledom. "A zašto nije?"
     Lodenovo lice postajalo je sve crvenije. "Doner je mrtav. Da nije poginuo, već bi se vratio."
     Savladaj se! oštro reče Loga. Došli smo s namerom da mi izazovemo njega. Sećaš se?
     "Šta te navodi na pomisao da govorim o Doneru?" upita Kain ljubazno.
     "Ako je ikada", polako odgovori Loden, "postojao radnik koji zaslužuje da bude ubijen, ti si taj, Kaine."
     "Teško je, je l' da, imati posla s nekim ko može da te povredi, ko te se ne boji? Lako je, zar ne, Lodene, obznanjivati mir, kleti se da nikad nećeš ubijati, kada, pre svega, nema nikakvih izgleda da će te neko povrediti? Tako je lako", prošapta Kain. "Zove se Solan, Lodene, i komandant je u službi Mastona Veramorna. Oženjen je svojom sestrom bliznakinjom, Reom, koju je Maston lažno predstavio kao svoju ćerku, koju je dobio sa jednom služavkom; oboje imaju dvadeset tri godine. Da nisi, slučajno, pokušao da pregovaraš sa Mastonom Veramornom pre dvadeset tri ili dvadeset četiri godine?" Kain oseti prvi treptaj nedoumice i navali još jače. "Da nisu, slučajno, tebi, u skladu sa običajima Iglza, dali ženu za jednu noć, Lodene? Jesi li spavao s njom, u skladu sa običajima vladara? Da li se sećaš da se pričalo da prhvataš opkladu da je taj div bio genetski inženjer po imenu Rijabel?"
     "Ime... mi je poznato."
     "I treba da bude", zamišljeno se umeša Loga. "To je onaj div koji je dao velemladost radnicima Erebiona. Mislim da Kain govori istinu."
     Kain je netremice gledao u Lodena, sav usredsređen, kao soko koji se sprema da se ustremi na žrtvu. "Predlažem ti, Lodene, sledeće: pusti me da uđem u tvoj um, kao što si predložio, i ti uđi u moj. Kao zalog svoje iskrenosti i dobrih namera dao sam ti podatak da postoje tvoja deca, i jamčim da je istina sve što sam ti rekao o njima."
     "I?"
     "Moj uslov je sledeći: da ne pokušaš da ogradiš i zakloniš bilo koji deo svog uma od mene, po bilo kom pitanju. Ako pristaneš, i ako je tvoja ranija ponuda bila istina - da ćete, u zamenu za Prsten, napustiti Zemlju i nikada se nećete vratiti - onda prihvatam sve, i biće onako kako si predložio. Ako ponuda nije bila istinita, ubiću te, ako budem mogao. Jesi li spreman da svoj um pridružiš mome?"
     "Jesi li ti voljan da se podvrgneš istim uslovima u odnosu na mene?"
     "Da ti dozvolim slobodan pristup svim mojim mislima?" Kain se nasmeši. "Naravno."
     Hoćeš li moći da od njega sakriješ činjenicu da divovi nameravaju da vladaju Dolinom?
     Ne znam.
     Vredi pokušati. Hajde. Ako nešto pokuša, biću tu.
     Loden reče, ne upotrebljavajući reči. Dođi, Kaine.
     Nastupila je potpuna tišina, u kojoj se čulo samo disanje i kucanje srca trojice ljudi. Savršena nepomičnost, samo su im se grudi dizale i spuštale.
     Kada se završilo, Kain je i dalje ostao nepomičan. "Da, istina je, ali ne cela. Jesi li zaista zamišljao da ću trpeti da divovi gospodare nada mnom?"
     Lodenov glas je bio veoma umoran. "Ti si me zadržao izvan svog uma. Obećao si da nećeš."
     Kain tek tada podiže pogled na Lodena Almandara, i ustade. U pokretima mu nije bilo ni najmanjeg traga nesigurnosti. "Ti, neverovatna budalo", reče on otvoreno. "Pa, zar ti nisam rekao da sam lažov. Zar nikada ne slušaš šta drugi govore?"
     I krenu u napad.

     U bici, zvali su ih Užasni: Lodena, Donera i Logu. Zajedno su pobedili divove, u bici koja je obe strane skupo stajala; zajedno su pobedili pleme Bele Vatre, i zajedno su naterali u bekstvo srebrnooke varvare od kojih je Doner, decenijama pre toga, spasao malog Logu pre nego što su srebrnooki stigli da ga ubiju.
     A onda je Loden ubio Džona Almandara, svog oca; otuđio se od svoga sina, Donera; i kao nesporni gospodar Zemlje posvetio se životu u miru i slozi. Doner je napustio Zemlju. Loga nije mogao, i zato je ostao, i kako je vreme sve dalje odmicalo, obuzimao ga je divlji nemir duha.
     Doner je otišao; i hiljadu i trinaest godina ništa se nije suprotstavilo njihovoj snazi, ništa ih nije stavilo na probu.

     Blesak je stigao niotkuda, žežeći, vreli sjaj koji je buknuo u Komandnom centru kao da se rodilo Sunce. Kain je buknuo, telo mu je svetlucalo i previjalo se u središtu ognjenog vihora.
     Udarac pogodi Lodena Almandara kao da je došao kraj sveta. Bio je nejasno svestan da Loge više nema, da je u tom prvom magnovanju iščezao u razjarenoj svetlosti. Kolena mu pokleknuše i on pade, poput diva, dok se prostor oko njega skupljao i sklapao nad njim, vukući ga naniže uz ubrzanje od oko pet do šest gravitacionih jedinica. Osetio je kako mu se kosti lome, i rebra pucaju. Kain je bio svuda oko njega, njegova neizmerna mržnja, toliko hladna da je bila gotovo ravnodušna, mrveći mu život i pretapajući ga u tamu.
     U poslednjem trenutku, pre nego što će ga ta tama zauvek ščepati, Loden se za trenutak oslobodi. U tom bezmalo poslednjem času svoga života, posegnuo je za Svetlošću, uneo je u sebe beli oganj i raskinuo ledene okove materije.
     Loden je lebdeo nad jednom beskrajnom, crnom ravnicom, nad kojom su bile razbacane plavičaste varnice svesti, nalik na zvezde u međuzvedanom prostoru. U velikoj daljini treperila su svetla, krećući se dole-gore u osmišljenim sistemima, na poslu koji beše neobjašnjiv ljudskom umu. Sav obližnji prostor bio je ozaren slabačkim sjajem, koji su proizvodili svi umovi na Zemlji zajedno. U najvećoj blizini, zaista, dve nove su upravo pružale zrake treperave vatre jedna drugoj, preplavljujući taj drugi svet snagom svoje borbe.
     Drugi svet nije bio boravište Svetlosti, već samo mesto kroz koje se mora proći da bi se do Svetlosti stiglo. Kao i uvek pre toga, Svetlost je davala znake Lodenu Almandaru, pozivajući ga da pusti da ga odvede kući. Dugo vremena balansirajući na prelomnoj tački, nije donosio odluku. Jasno je bio svestan da Loga umire. A njegovo, Lodenovo telo, bilo je nestalo, uskladišteno kao informacija za budućnost, negde u dubinama njegove svesti. Bio je potreban samo neznatan napor, pa da se pusti niz maticu i nađe mir koji za života nikada nije imao.
     Ali još su postojale odgovornosti...
     ...obećanja koje je trebalo održati.
     Kosti su se izlomile u padu, tkiva raspala. Loden je ušao u sistem, ponovo sredio ustrojstvo informacija da sve bude u redu, i sa bolnim žaljenjem pustio da ga opet zarobi hladna materija.

     Loden Almandar se materijalizovao, stojeći tik iza Kaina. Loga se nalazio samo nekoliko metara ispred Kaina, stojeći nepomično, zatvorenih očiju, ruku priljubljenih uz bokove, svaki čas se pojavljujući i nestajući pod Kainovim napadima, povremeno postajući istinski providan.
     Snagom bika, kojoj se Kain nedavno podsmevao, Loden Almandar udari pesnicom Kaina u potiljak, nešto malo iznad uha. Kosti pukoše u njegovoj šaci, ali i, kako se nadao, u Kainovoj lobanji.
     Gotovo istovremeno nastupi mrak. Loden oseti, pre nego što je video, kako Kain ničice pada. Loga?
     "Da", dahćeći izgovori iz mraka njegov prijatelj. "Dobro sam. Šta se, do đavola, desilo s tobom?"
     Lodenov vid se brzo prilagođavao nejasnom odsjaju sa uključenih instrumenata podstanice. Već je mogao da razazna nejasne Kainove obrise pred svojim nogama, i Logu, skljokanog u jednoj stolici. "Ne znam tačno. Mislim da je Kain modelovao prostor, tako da je sila teže bila pojačana. Veliki podvig, ako je tako. No, ma šta da je uradio, moje je telo bilo teško oštećeno. Ubeđen sam da je Kain mislio da me je ubio. Zamalo da uspe."
     "Nisi bio jedini. Kad je završio s tobom, izvukao me je sa drugog sveta. Mislio sam da je tako nešto neizvodljivo." Loga uzdahnu. "Hoćeš da mu pretresemo džepove? Verovatno ima kod sebe dve-tri zvezde, možda i neki nakit koji vredi ukrasti?" Loga zaćuta. "Za Ime Svetlosti, Lodene, ne mogu da se pomerim."
     Loden mu dobaci brz pogled. "Moraćeš. A da bi to uradio, moramo pronaći odakle se njegov Štit napaja elektricitetom, i uništiti izvor. Mislim da nijedan od nas nije više dovoljno snažan da se vrati peške kroz njega." Loden kleknu i stavi jednu ruku Kainu na rame, da bi ga prevrnuo na leđa.
     Ali nečiji glas reče: "Svetla uključena."

     Stojeći na ulazu u Komandni centar, varvarin Kavad reče mirno. "Molim vas, uzmite Prsten." Držao je neku vrstu puške uperenu u njih. Loden, koji je u životu video mnogo, mnogo oružja, znao je samo da je to neka vrsta bacača projektila - u stvari, sve što mu je bilo potrebno da zna. "Nije doneo sreću mom gospodaru, otkad ga ima."
     Loden baci pogled na Logu, koji je sedeo za podstanicom. Loga odrečno zavrte glavom. Loden ipak pokuša. "Znaš li ko sam ja?"
     "Loden, sin jedinac Džona, sina jedinca stvoriteljke T'Pau. Ja sam Kavad, najstariji sin Karije, jedine kćeri Najstarijeg lovca, Šijala. Da sam žensko, bio bih poglavica našeg plemena." Kavad se polako kretao popreko, preko Komandnog centra. "Uzmite Prsten; spustiću Štit za dva i po sekunda, tako da možete izaći. Komandant general Mersaj, koga poznajete, tokom vašeg razgovora sa mojim gospodarom poslao je opremljeni borbeni klizni brod na Skupštinu. Uzmite Prsten, sada, i idite; ako to uradite, on neće narediti da se bombarduje Skupština."
     Loga se oglasi, gotovo ni ne sačekavši da Kavad završi. "Prihvatamo."
     Loden nije gledao u Logu. Kavad stiže do podstanice iz koje se upravljalo Štitom držeći na oku, ne Lodena, u koga mu je bila uperena puška, već Logu. "Mora da se šališ", reče Loden. "Valjda ne misliš da nam jedan varvarin može postavljati uslove?"
     Loga ustade, trudeći se da ne napravi nijedan nagli pokret. "Bojim se da će morati tako da bude. Za skok putem dematerijalizacije treba dva sekunda, a sklon sam da verujem da je Kavad odličan strelac. Moj narod uglavnom jeste."
     "Mi nismo tvoj narod", preteći dobaci Kavad.
     "Isto važi i za svaki pokušaj da Kavada povredimo umom na um. Za to je takođe potrebno određeno vreme, i ubiće nas. Zato neka Kavad otvori Štit, a mi ćemo za to vreme možda nestati i pojaviti se na nekom drugom mestu u Pećinama, stvarajući veliku pometnju, za šta smo sposobni."
     "A Skupština će", dobaci Kavad, "za to vreme biti sažežena. Ti imaš pravo da raspolažeš njome, Opsenaru."
     "Uzmi Prsten, Lodene." Loga lakim korakom pođe preko poda, visok, mlad i otmen, i razgoropađen. Varvarin se okrenu i uperi pušku u njega. "Opsenar? Je l'me tako zovete momci?"
     Jedan jedini, oštri pucanj odjeknu kroz Komandni centar. Sjaj koji je počeo da se skuplja oko Lodena Almandara izblede, a upozoravajući hitac nastavi da odjekuje u daljini. "To ti nije bilo pametno", reče Kavad. "Opsenaru, nisam bio kod svojih još od kad sam postao zreo čovek. Ali ime degunđija, koji nas je izdao, koji je išao u rat protiv nas da bi mogao da postane bog, to ime nije još zaboravljeno."
     "Nije se baš sve tako desilo. Pleme Selvren davi u vodi svoje mutante. Da li se tu nešto promenilo?"
     Kavad se napravi da ga nije čuo. "Uzmite Prsten."
     "Prsten će sinuti kad ga dodirnem", reče Loden hladno.
     Kavad sleže ramenima. "Možda ipak neću pucati."
     Zasvetlelo je svuda oko njih u trenutku kada je Loden dodirnuo Prsten da ga skine sa Kainove ruke. Uz napor volje koji je bio gotovo isto onako težak kao i onaj kojim se vratio sa granice Svetlosti, Loden stavi Prsten u džep, da bi prekinuo njegov sjajni, bolni dodir sa svojom kožom.
     Kavad dodirnu jedan prekidač. "Štit će se spustiti kroz petnaest sekundi. Ostaće spušten dve i po sekunde. Ako sjaj vašeg odlaska dodirne telo mog gospodara, obojica ćete umreti. Tri, dva, jedan, sad."
     Za nepuna dva sekunda, obojica nestadoše.
     Kavad pritisnu dugme koje je vraćalo Štit na mesto i uključi toki-voki. "Pošaljite doktoricu Denahi, brzo." Zatim priđe svom gospodaru, koji je ležao na zemlji, i pregleda ga. Kainov puls je teško otkucavao, a disanje mu je bilo plitko. Kosa mu je toliko pobledela da se Kavadova gotovo nije razlikovala od nje. Kad je podigao pogled, doktorka Denahi je već bila tu, i on svog gospodara prepusti njenoj nezi; Kain će ostati u životu.
     Sve u svemu, bio je zadovoljan proteklom večeri. Prsten je bio odnešen, njegov gospodar još je bio živ; da su ubili Kaina, Kavad bi bio veoma nezadovoljan.
     Ako ni zbog čega drugog, ono stoga što bi traganje za Lodenom i Logom, da ih ubije, bilo - teško. Ne nemoguće, ali teško; a Kavad je bio, prema vlastitim merilima, star čovek. Još nekoliko godina da provede u Kainovoj službi, a zatim da umre; biće to lep život, kakvim će biti potpuno zadovoljan kad mu dođe kraj.
     Kavad prepusti Komandni centar generalu Mersaju i njegovim ratnicima i otide u Kainov stan, da pripremi sve što će biti potrebno za Kainov oporavak.
     Teško mu je bilo da izbije sebi iz glave sećanje na svetle, plave oči Opsenara. Ljudi ne bi smeli da imaju oči takve boje.
     Čak su i Kainove bile bolje.

     2.
     Jutro petog dana Leta 1284. godine bilo je vedro i sveže, a vazduh oštar i čist. Rosa je ležala na stotinama kvadratnih kilometara travnjaka koji su okruživali i prožimali grad Skupštinu. Magla je puzala niz Crne planine, isparivši tek kada je dan već odmakao, otkrivši Suncu mirne ulice Skupštine - bele i srebrne tornjeve, ogromne terase. Gradske kule, koje su stremile nebu, bile su obrasle cvećem, ružama i zumbulima, i na sve strane su se pružale bele rade, simbol prisustva Svetlosti.
     Nadnoseći se nad gradom, Sala Skupštine gledala je nadole, na zamiruće ulice i zgrade što su se praznile. Jedva bi prošao i minut a da se neki od vladara ne rastoči u Svetlost, u prenosu i skoku ka nebu, gde je čekala očajnički malena flota zvezdanih brodova, koja se nikada više neće vratiti. U samoj skupštinskoj Sali vladari su ulazili i izlazili celog jutra, stotine i stotine vladara koji su dolazili da vide Prsten pre nego što ga vrate, po Lodenovoj odluci, Sestrinstvu. Oko podne su divovi, kao što im je bilo naređeno, izašli iz Arskilda i popeli se strmom padinom do Sale.
     Divovi Rom i Laar ovog puta nisu došli sami. Omanja skupina divova pela se zajedno s njima, da uđe u posed Skupštine. Dva bela medveda sa krznom nalik na svešteničku belu odeždu išla su uporedo s njima, slobodna i bez kaiša, samo sa ogrlicama ukrašenim dragim kamenjem.

     "Nije moj, nije ni vaš, neću vam ga dati i ne možete ga imati." Loden je oštrim pogledom ućutkivao divove. "Treba li da budem jasniji? Mogu li biti?"
     Prsten je pulsirao na stubu od crnog mermera. Bes je iskrivio Laarove crte lica. Čak i ovako, sedeći, bio je viši od svih vladara. Njegovo neraspoloženje prenelo se i na medvede. Zgrčili su se i ustremili, svaki na po jednoj strani dveju stolica, kao da će svakog časa skočiti. Div Rom, koji je, inače, u poređenju s drugim divovima, bio dobroćudna osoba, sada je sedeo stisnutih usana, a mišići na nadlakticama su mu se stezali i opuštali dok je otvarao i zatvarao pesnice. Pet mladih divova iza njihovih leđa, koji su po izgledu bili bliski rođaci dvojice braće, bili su isto tako namrgođeni.
     Loga, koji je sedeo što je dalje mogao od Prstena, imao je tešku glavobolju. Sala je bila ispunjena nekakvom nelagodnošću, napetošću. Nijedan vladar, nijedan član Suda u Sali nije delovao opušteno. Većina ih se dobro držala; ali u prisustvu Prstena Loga se osećao kao da mu neko guli kožu s leđa. Sve - sunčeva svetlost, vetar, gnevne misli divova - zadavalo mu je bolne udarce, pojačane do razmera u kojima je i najmanja, najuzgrednija nečija pomisao odjekivala u njemu poput krika.
     Loden je, odista, doneo tu stvar; dodirivao ju je rukama u trenutku kad ju je skidao sa Kainovog prsta. Loga nije mogao ni izdaleka da zamisli kako mu je bilo. Loden se od tada zaista ponašao čudno, bio je još odsutniji i povučeniji nego obično.
     Div Laar se s mukom podiže na noge. Proveli su ovako već petnaest minuta, a da nisu nimalo napredovali u raspravi o Prstenu; njegovi i Romovi sinovi, koji su stajali iza njih, neće još dugo trpeti tu situaciju. Izgleda da je i Romu bila ista misao na umu; i on pođe za bratom. Laar je u dva koraka prešao prostor koji ga je delio od podijuma. Loden je stajao iza njega, posmatrajući diva bez nekog drugog vidnog osećanja sem učtivog zamora. "Videli ste Prsten. Znate da ga Kain više nema. Ispunili ste svoj deo pogodbe, mi svoj, i sada odlazimo. Ono što će se od sada događati isključivo je tvoja briga, dive. Više nas nećeš videti."
     "Kera, Aline, i svi ostali, vratite se na Arskild." Laar je stajao, nadvisujući crni stub. "Hoću da porazgovaram nasamo sa predsednikom Suda." Dva mlada diva su trenutak stajala oklevajući i Laar zareža: "Gubite se."
     Rom je stajao nepomično. Laar se okrenu bratu, nameravajući da mu naredi da pođe za sinovima, ali nešto u bratovljevom izrazu lica ga zaustavi. Laar onda strpljivo sačeka dok njegovi i sinovi njegovog brata nisu odmakli, tako da ih više nisu mogli čuti. "Ne mogu dozvoliti", reče Laar, "da moji podanici vide kako od nekoga tražim dozvolu da nešto uradim. Sada su otišli, i ja tu dozvolu tražim. Smem li da uzmem Prsten u ruku, Lodene?"
     "Zažalićeš", doviknu Loga.
     Loden polako zavrte glavom. "Po meni, nemoj, Skaalde. Može te povrediti."
     Sve se tako brzo odigralo da niko nije mogao da ga zaustavi.
     Laar je ispružio ruku da uzme Prsten; Loden Almandar je i dalje samo vrteo glavom; div nije više obraćao pažnju na njega i zatvorio je svoju ogromnu šaku oko Prstena. Sjaj se istog časa pomrači, i Laarove oči se razrogačiše, u šoku. Usne počeše da mu drhte, i u tom trenutku Rom ščepa Laara za ruku u kojoj je držao Prsten.
     "Vrati ga, Laare", prijateljski mu reče Rom. "Zar da budemo lopuže, nimalo bolje od radnika kao što je Kain."
     Skaald Laar istrže ruku iz bratovljeve, podiže je, i dalje držeći u njoj Prsten, udari njome brata sa strane, po vratu.
     Jasno se čulo kad je kičma pukla. Rom nesigurnom rukom pokuša da se uhvati za grlo.
     A onda pade.
     Padao je dugo i polako, a pucanje njegovih kostiju kad je udario o tvrdi kameni pod odjekivalo je i dalje pošto mu se telo već sasvim umirilo. Krv mu je tekla iz usta.
     Laar je zurio, opakih očiju, u nepomičnu priliku svoga brata.
     Iz ugašenog kristala u njegovoj šaci nije dopiralo ni najslabije svetlucanje.
     Laar koraknu unazad i zaobiđe Lodena, krećući se prema izlazu. Nekoliko vladara se uskomeša, kao da namerava da nešto preduzme. Laar se ukoči u mestu, naizgled čekajući da vidi šta će oni uraditi, drhteći celim telom od nečega što bi mogao biti bes, a možda i strah kada je shvatio šta je uradio. Loden ih zaustavi jednim pokretom ruke. Izgledalo je neizrecivo umoran. "Pustite diva da ide."
     Tišina je potrajala; Laar učini još jedan korak unazad, a onda se okrete i izlete iz Sale.

     Vladarka Elisa kleče i stavi ruku Romu na vrat, da mu opipa žilu kucavicu. Dobivši potvrdu onoga u šta su svi vladari već bili sigurni ona ustade, odmahnuvši glavom.
     Loden Almandar reče nešto, što je bolje nego ma šta drugo pokazivalo koliko je star; božanstvo čije je ime izgovorio nije se javno štovalo još od pre Velikog raskola. "Hvala Bogu", reče on tiho, "sad odlazimo. Tako sam umoran."
     Čuo je kako su oko njega zažuborile njihove reči, spokojni, vedri govor koji je izražavao saglasje.
     Gabrijel se tiho oglasi. "Kain je sve ovo započeo. Neka Kain i Laar ovo i završe."
     Odmah za njim, progovori Julijan. "Ispunili smo sve naše obaveze iz ugovora, Lodene. Pošteno smo postupili."
     I Lodenova kći Marija se saglasi. "Prepustimo vremenu da reši sve probleme. Kain i Laar će izaći jedan s drugim na kraj."
     Elisa priđe svome mužu i čvrsto ga zagrli. "Sada više ništa ne možemo uraditi. Uradili smo i više nego što smo morali; njihovi problemi nisu više i naši. Hajdemo kući, mužu moj."
     "Šta je istina, upitao je Pilat i oprao ruke." Loden vide da mnogi od njih nisu shvatili o čemu govori. "Možemo se praviti da nas ne tiče. Ali tiče nas se, prijatelji. Obavezni smo delima i krvlju."
     Zavladala je tišina.
     Vladari počeše da nestaju, u pojedinačnim prigušenim blescima svetlosti. Loden Almandar i njegova žena ostadoše među poslednjima.
     Loga je ćutke sedeo, sam samcit, pored tela mrtvog diva Roma.
     "Ako su hrišćani u pravu", reče najzad Loga, obraćajući se onome koga je Loden Almandar u detinjstvu obožavao i u čije postojanje Loga ni za trenutak nije poverovao, "i Ti postojiš, i Ti si stvorio svet u kome se ovako nešto može dogoditi - onda si Ti, da znaš, gospodine, ili sadista ili nesposobnjaković."

     Vladari su napuštali Zemlju.
     Vest je bila isuviše zaprepašćujuća da bi je bilo moguće brzo shvatiti.
     Kada se dan stao bližiti kraju Solan i Rea spakovaše sebi večeru i zajedno sa sinom izjahaše iz Iglza. Jahali su pola sata niz kamenite staze izvan grada, sve dok se nisu obreli na maloj visoravni gde su obično išli na izlet. Bila je to divljija, manje negovana čistina od onih koje su se mogle naći bliže Iglzu; otprilike dva puta godišnje, zemljoposednici koji su bili vlasnici tog zemljišta slali su svoje ljude iz Iglza da raščiste makiju. Potok Ulova, na kome je gospodar Veramorn ubio svračka 1212. godine, tekao je preko južnog kraja čistine, i postajao vodopad, spuštajući se u kaskadama niz kao nožem odsečeni kamen stene koja je bila okrenuta ka Dolini. Dolina se tu sužavala, tu je bio njen zapadni kraj; Iglz, šćućuren na obroncima Crnih planina, ipak se mogao videti sa Velike brane, kada je vreme bilo lepo.
     Orion je jahao ispred roditelja, na svom poniju. Držali su ga na oku, i jašući razgovarali.
     "Ne mogu da verujem", reče Rea, dok je njen konj, idući niz stazu, pažljivo birao gde da stane, "da odlaze, tek tako."
     Solan zamišljeno klimnu. "Ne znam pouzdano šta Maston trenutno misli. Tristan smatra da je sve to mangupska podvala, da nas navedu da budemo manje predostrožni."
     "Moj otac je", prezrivo primeti Rea, "pohisterisao. Kain krade Prsten, vladari odlaze da se sastanu s Kainom, nešto se događa, i vladari odjednom objavljuju da odlaze sa Zemlje." Ona sleže ramenima. "A sada Kain odbija da razgovara s njim. Ne bi me iznenadilo da se tata šlogira."
     "Odbija da razgovara sa Mastonom? Ili nije u stanju? Tristan misli da je Kain mrtav."
     Rea polako zavrte glavom. "Ako je Kain mrtav, onda tek ništa ne razumem. U tom slučaju, gospodari Loden i Loga su ga ubili tokom svoje posete - a ti znaš kakav je stav vladara prema ubistvu. Ili, bar, kad treba sami da ga izvrše."
     Solan potvrdi glavom. "Ubijanje preko zastupnika je, naravno, nešto sasvim drugo."
     "Tačno, to sam htela da kažem. Možda su pomalo probirljivi, ali se ne ustežu da se tuku, kad moraju. Moje je mišljenje da se Kain pogodio s njima da im preda Prsten, pod uslovom da napuste Zemlju. Valjda ne misliš da vladari odlaze zato što su... hm, čini mi se da je tvoj izraz bio, u osnovi, dobri momci?"
     Solan prsnu u smeh. "Otprilike tako, Orione! Nemoj daleko!"
     Četrdeset metara ispred njih, gotovo zaklonjen krivinom na stazi, dečak okrenu svog ponija u mestu i povika, negodujući: "Tata!" Glas mu je bio visok kao u devojčice.
     "Ne!" Solan spusti glas. "Taj dečko postaje razmažen kao... pa, kao i sva druga deca u Iglzu."
     "Nema svako, mužu moj, tu privilegiju da raste kao derište..."
     "Kaže se", ispravi je Solan, "derište."
     Rea sleže ramenima. "Nije mi stalo kako se izgovara ta prokleta vestmarčka reč. Da li zaista predlažeš da Oriona damo u sirotište, zato da bi kasnije umeo da ceni blagodeti koje mu ti pružaš?"
     Solan se samo glasnio nasmeja na njene reči, dodirnu konja mamuzama i pohita da vrati sina.

     Sumrak se spuštao.
     Loga priđe severnom kraju Sale i pogleda kroz otvor na Dolinu. Arskild je nepomično stajao. Šta im je, upita se Loga, ispričao Laar?
     Sigurno ne istinu.
     Stajao je odmah pored podijuma, okrenute glave, posmatrajući zalazak sunca. Iza njegovih leđa divovo telo nepomično je ležalo na mermernom podu. Nije znao broja mrtvima koje je video u životu - hiljade, možda stotine hiljada. Najstarije uspomene, sada vremenom već toliko izbledele da nije više bio siguran da li su zaista uspomene na stvarne događaje ili mu se samo tako pričinjavalo, odnosile su se na smrt srebrnooke devojke Sjede. Zbog nečega ga je udarila, i u sledećem trenutku bila je mrtva. Mnogo stoleća od kada se to desilo, Loga jednostavno nije mogao da se seti kako je umrla.
     Nadao se da je nije ubio. Postojala je prilična verovatnoća da nije bio kriv barem za njenu smrt. Imao je samo pet godina kada je Sjeda umrla.
     No, bez obzira koliko je leševa video u životu, nikada se nije sasvim navikao na taj prizor.
     U svetlosti sunca na umoru, beli i srebrni tornjevi opustelog grada Skupštine poprimili su boju krvi.

     Njegovi roditelji ležali su zajedno na čistini, opruženi preko ćebeta koje su doneli sa sobom. Vino, hleb i kobasice bili su naslagani u korpi koja je stajala na jednom kraju ćebeta. Orion je ležao potrbuške na drugoj strani čistine, onoliko blizu ivice provalije koliko mu je otac dozvolio. Sa mesta na kome je ležao Orion je mogao da vidi celu dužinu kojom je, tekući preko stenja, padao potok Ulova. U dnu, prema severu, nalazile su se poljane na kojima je trebalo da se održe Letnje igre sa Istmarčom. Nekoliko kilometara iza poljana za Igre protezao se grad Vestmarč. Vestmarč je bio, Orionu je to bilo poznato, treći grad po veličini na svetu, odmah iza Skupštine i Singera, ukoliko nije bilo većih gradova u Severnim zemljama, gde su živeli Divovi, i o kojima Orion nije ništa znao.
     Odlomci razgovora koji su vodili njegovi roditelji povremeno bi doprli i do njega. Orion ih uglavnom nije slušao. Izgleda da su tvrdo rešili da ne pričaju ni o čemu zanimljivom. Za politiku Orion nije imao vremena; pa, već za nekoliko nedelja će poći sa roditeljima na Letnje igre. Biće mu to prvo putovanje izvan Iglza, ili, bar, dalje od te male visoravni na koju su ga roditelji vodili na izlet.
     To oduševljenje ga je stalno zaokupljalo, i Orion ni po cenu života nije mogao da shvati zašto njegovi roditelji ne prestaju da razgovaraju o tome šta rade i govore nekakvi ljudi koje Orion nije čak ni poznavao.

     "To objašnjava mnoge stvari", reče Solan, ležeći na leđima i posmatrajući nebo koje je postajalo sve tamnije. Desnom rukom je obgrlio Rein vrat, dok mu se druga spuštala naniže da je golica po dojci. "Sve te radnike koje su odveli iz Turina i iz Semalije; sav taj promet u orbiti. Ako su zaista teraformirali jednu planetu..." Glas mu se izgubi. Napokon, samo dodade: "To je neverovatno dostignuće."
     Rea se odmarala, s glavom na njegovom ramenu. "Srećan si što ne moramo opet u rat, a?"
     "Neka mi Svetlost obasja reči, tako je", jednostavno prihvati Solan. "Bar ne protiv vladara. A što se tiče Kaina..." On sleže ramenima. "Ni sa njim ne bih baš rado vodio rat. Srećom, pošto je Maston protiv, ne moram ni da strepim da ćemo morati."
     Rea ga radoznalo pogleda. "Zašto si tako siguran da je Kain govorio ono što misli?"
     "Paa... nemoj se smejati, trebalo je da vidiš njegovo lice, način na koji me je gledao, pošto smo zajedno videli Prsten..." Solan malo poćuta. "Kao... ne znam šta kao", zaključi on, ođednom obeshrabren. "Proklet bio ako razumem tog čoveka!"

     U oružarnici u Iglzu, viši oružar, savršeni tehničar koga su obučili Kainovi inženjeri u vreme pre rascepa, prikazivao je kako radi oružje koje je od njega naručio Maston.
     Bili su sami u oružarnici, u gluvo doba noći. Taj posao se obavljao tajno. Osim samog Mastona i oružara koji je izradio spravu, niko u Iglzu nije znao za to.
     Oružar, čovek po imenu Besen i još nekako drukčije, pruži Mastonu jedno, naizgled, obično koplje.
     Maston ga dohvati i zaljulja ga. Bilo je dobro uravnoteženo. Delovalo je u ruci kako treba. On skinu zaštitnik sa vrha koplja i stade ispitivati taj vrh - metal je bio gladak, nikakav šav nije pokazivao da je nešto menjano. Maston vrati zaštitnik na mesto. "Izgleda kako treba", zaključi on ljubazno.
     Besen žustro klimnu. "Moralo bi, gospodaru. U mojoj porodici su se kovali mačevi i koplja stotinama godina pre nego što je Kain doneo ova moderna oružja u Dolinu. Odrastao sam praveći pošteno oružje, a ne ove..."
     "Da", hladno dobaci Maston. "Pokaži mi i ostalo."
     Čovek se prekinu u pola rečenice. "Da, gospodaru. Upravljanje je daljinsko, kao što ste tražili, samo jedno dugme. Dovoljno malo da vam stane u džep." On pokaza Mastonu uređaj, malu kutiju sa samo jednim dugmetom. "Uklanja zaštitnik sa vrha. Gledajte." On pritisnu dugme. Zaštitnik na vrhu koplja otpade i Maston zamišljeno klimnu. "Imajte na umu, gospodaru", napomenu Besen, saginjući se da podigne zaštitnik, "da morate upotrebljavati samo ovaj zaštitnik; na njemu mora postojati južni monomagnet da bi ga koplje moglo odbaciti. Ako upotrebite drugi zaštitnik, ostaće lepo na svom mestu, i baš ga briga."
     "Nema načina da se otkrije?" upita Maston tiho.
     "Ne, gospodaru. Jedino ako se prelomi i otvori koplje. To je sićušni monomagnet južnog pola, pri samom vrhu."
     U drugom kraju sobe jedna pancir košulja visila je na drvenom stubu. "A košulja?"
     "Malo teže, ali nadam se da ćete biti zadovljni. Čelična mrežica je veštačkim putem učinjena starijom, tako da izgleda kao da je, u najmanju ruku, od pre trideset godina, kao što ste zahtevali. Superprovodljive alkice troše gotovo tri stotine kilovata; proizvodi se severno magnetno polje koje privlači južnomagnetne monopolove u koplju. Kad se pritisne još jednom na dugme..." Koplje u Mastonovoj ruci poče da podrhtava, kao da hoće da se otrgne. "Pancir košulja je na drugom kraju sobe. Privlačna sila opada sa kvadratom rastojanja; da ste deset metara bliži, koplje bi poletelo." Tehničar se zakikota i isključi daljinsko upravljanje. Koplje prestade da podrhtava. "I povuklo bi i vas za sobom, ako ga ne pustite iz ruke."
     Maston opet klimnu. "Vrlo dobro. Dva puta da pritisnem na dugme, a? Prvi put da otpadne zaštitnik, a drugi put da se uključe superprovodnici u pancir košulji?"
     "Baš tako", reče Besen, ozarena lica. "Dobro ste zapamtili."
     "Dobro." Maston se nasmeši čoveku. "Dobro si obavio posao." On potapša tehničara po ramenu. "Hodi ovamo", pozva ga srdačno, vodeći ga u drugi kraj sobe. "Samo još jedno pitanje, čisto iz radoznalosti. Ova ogromna stvar, tu, šta je to?"
     "Gospodaru?" Besen ga je zbunjeno gledao. "To je laserski sekač. Upotrebljavamo ga da opsečemo ivice ploče od ferobetona; to može jedino on da uradi."
     "Kako se uključuje?"
     Oružar poblede kao kreda. "Gospodaru? Šta će vam?"
     Maston se nasmeši čoveku, ali osmeh mu se ni izdaleka nije ogledao u očima. "Pokaži mi kako se uključuje, Basene."
     "Da... da, gospodaru." Čovek ispruži ruku i dotače dva prekidača, koji su se nalazili na oklopu uređaja. Laserski zraci smesta iskočiše, dva crvena zraka poput rubina, razmaknuta dva centimetra. "Nije teško."
     "I nije", složi se Maston. Čovekovi mišići potpuno klonuše od straha. Držeći ruku na Besenovom ramenu, Maston ga sasvim blago odgurnu dva koraka napred, tek toliko da ga zahvati svetlosna zavesa.
     Sve što je izronilo s druge strane bilo je u vidu krvavih komada mesa i kostiju.
     Maston sam sve počisti.

     Loga je posmatrao kako sunčeva lopta dodiruje liniju obzorja. Da se Zemlja kreće, okreće se oko Sunca, Loga je još kao mladić, pre svog prvog putovanja u vasionu zajedno sa Donerom Almandarom, teško mogao da poveruje.
     Stojeći tu, na izlazu iz Sale, visoko iznad opustele Skupštine, visoko iznad celog sveta, Loga je posmatrao kako sunce zalazi. Mogao je da oseti slabi, ali prodorni miris krvi iz Romovog mrtvog tela. Kada je dodirnulo liniju obzorja, daleko na zapadu, i uz pomoć nekog obeležja u odnosu na koje mu se merilo prelaženje preko neba, sunce kao da dobi u brzini, naglo se spuštajući. Loga je gotovo mogao da oseti kako se Zemlja vrti ispod njega. Mladni, blagi vetrovi dodirnuše mu lice.
     Još u detinjstvu, Logi je jedan od ljudi koji su se starali o deci srebrnookih rekao da sunce ponekad, na zalasku, pošalje jedan zeleni zrak.
     Loga je to video dva puta u celom svom dugom veku.
     Te noći ga nije bilo. Zemlja je samo krenula leđa suncu, i noć obavi jedinog vladara koji ostao na licu Zemlje, mutanta po imenu Loga.

     Prekinuli su razgovor kad je sin, iz prikrajka, naglo skočio na njih. Videli su da se približava. Orion se dobrih pet minuta prikradao roditeljima iza leđa, spremajući se da skoči na njih. Rea je navaljivala da Solan pusti da Orion poveruje da je uspeo, i zato su mirno nastavili da razgovaraju o Kainu i Mastonu, sve dok Orion nije skočio na njih, da ih iznenadi.
     Tresnuo je o njih jače nego što je Rea očekivala; Rea je stalno zaboravljala da joj dete brzo raste. Ona se uhvati ukoštac s njim kotrljajući se gotovo čitav metar, pre nego što je ostala da leži na leđima, držeći Oriona iznad glave. "Predaj se", zatraži on.
     "Jok." Rea ga odbaci Solanu. Solan ga uhvati dok je leteo kroz vazduh bez i najmanje zebnje, isto onako kao što je mirno otišao od svog oštećenog kliznog broda prethodnog dana. Zatim prebaci Oriona sebi preko ramena, držeći ga za noge.
     "Rea", upita Solan zabrinuto, "jesi li videla Oriona?"
     Orion je pesnicama lupao u očeva leđa. "Pusti me!"
     "Gle, nisam", odgovori njegova žena. Rea ukloni pramen plave kose sa lica i osvrnu se po čistini. "Gle, gde li je?"
     Solan je jednom rukom golicao sina, i ovaj bespomoćno stade da se kikoće. "Molim te, pusti me!"
     Solan zavrte glavom. "Zaista, pojma nemam. Već ga neko vreme ne vidim... tu, pre neki minut, gledao je preko ivice provalije." Solan ustade i pođe do mesta na kome je pre toga ležao Orion.
     "Tatice!"
     Solan poče da se osvrće po maloj čistini, a onda se vrati do mesta na kome je sedela Rea. Orion se toliko smejao da se sav tresao na očevom ramenu. "Rea, ne mogu da ga nađem!" Jednom rukom uhvatio je Oriona za stopala i pustio ga da visi glavačke, ljuljajući se pomalo. "Možda je pao preko ivice? Da nije to?"
     Rea uzdahnu, zbunjena. "Oh, nadam se da nije. Govorila sam mu, i govorila da ne prilazi ivici."
     Solan uhvati Oriona za nožne članke i poče da ga ljulja. Orion se polako kretao u luku, gore-dole, lica samo nekoliko centimetara udaljenog od trave. "Pa, nadam se da će se uskoro pojaviti. Za ime Svetlosti, kako da objasnimo, gde smo zaturili dete? Ko će to da shvati?" Pri kraju jednog zamaha on pusti Orionove noge i dobaci ga svojoj ženi.
     Rea ga uhvati u vazduhu, i zadrža ga tako, držeći ga obema rukama. "Evo ga! Pa, gde si bio?"
     Trebalo je da prođe nekoliko sekundi pre nego što Orion prestade da se kikoće, tako da se moglo razaznati šta govori. "Znaš! Tata me je nosio!"
     Solan se baci na ćebe pored njih. "Tako je," priznade on. "Nošenje i bacanje sinova je jedna od takmičarskih disciplina na Igrama, a ja nisam imao dovoljno prilike da treniram." Povukavši jedan srčan gutljaj iz grlića vinske flaše, on ponudi piće i Rei, koja učini isto, a zatim dodade Orionu da gucne.
     Kada su svi povratili vazduh, Orion se zadovoljno smesti u majčino naručje. Rea glasno upita: "Spremam se da se takmičim protiv tvog oca na Igrama. Šta misliš, ko će pobediti?"
     Orion malo razmisli. "Otac", odgovori on najzad. On je jači."
     "A u streljaštvu?"
     "Ti", odmah odgovori Orion. Solan otvori jedno oko i pogleda ih. "Imaš bolje oko."
     Solan se podiže na lakat. "Tako, znači?"
     Rea mu se nasmeši. "Trka s preponama, Orione?"
     "Ti si brža." Orion baci pogled na oca, ne mogavši da spreči osmeh pun oduševljenja koji mu se pojavi na licu. "Zato što si manja."
     Solan pokaza šta misli, prezrivo dunuvši kroz nos. "Prema toj logici, dečko, ti bi trebalo da me pobediš u trci s preponama."
     Dečko se uspravi u majčinom naručju. "Da se trkamo! Pobediću te!"
     Solan zavrte glavom, sa izrazom koji je Orion sigurno protumačio kao nezadovoljstvo, iako je Rea pogodila da je dečakovo brzo reagovanje sasvim zadovoljilo Solana, i opet klonu na zemlju. "Ništa ti nisam predlagao", reče Solan.

     Stojeći sam u tami, Loga privede Svetlost, da se okruži njome.
     Užasno predosećanje koje ga je obuzelo pošto su Loden Almandar i on oduzeli Kainu Prsten, nije ga napuštalo.
     Arskild je samo stajao u Dolini, nepomičan.
     I Loga nestade.

     "Gledajte!" uzbuđeno povika Orion, pokazujući prema nebu. "Svetla! Mnogo sjajnih svetala!"
     Nebo je na severu sijalo slabim, avetinjskim svetlima, a još više, na zvezdama ispunjenom nebu, kretale su se svetleće varnice.
     Rea reče tiho, želeći da je ne čuje Orion. "Veruje se da je severna svetlost blagoslov, ako igra iznad tebe."
     Solan polako zavrte glavom. "To nisu severne svetlosti, Rea. Letelica divova, kladim se, izazivaju ovu pojavu uzlećući sa Severnog pola." On ustade i ostade da stoji, posmatrajući varnice kako se kreću, visoko iznad njihovih glava. Rea je takođe ustala i zagrlila ga s leđa, stavljajući mu bradu na rame. "Možda i jeste blagoslov. Izazov je sada naš, Rea, samo divovi i mi." On se osvrnu da je pogleda preko ramena, a ona se prope na prste i isteže vrat da ga poljubi u obraz.
     Vasionski brodovi blistali su iznad njihovih glava kao zvezde.

     Među ono nekoliko ljudskih bića u čitavoj Dolini koja nisu znala da su vladari abdicirali, bio je i čovek koji je sve to prouzrokovao.
     Kain je ležao u dubokoj komi.









11. IGRE
@03 = Godina 1284. posle Ognja
     1.
     U poljima ispod Iglza užurbano su se nastavljale pripreme za Igre. Šatori su nicali poput belih rada preko ogromnih čistina, onako kako su pristizali ljudi iz mesta koja su bila toliko udaljena od Iglza koliko i sam grad Singer. Pošto su vladari abdicirali i otišli sa Zemlje, Igre su poprimile značaj koji se uopšte nije predviđao u vreme kada su ih Kain i Maston planirali. Nisu to bile jedine Igre koje se održavaju u Dolini. Duž reke Almandar, na području kojim su upravljali vladari sve dok nisu abdicirali, održavale su se tradicionalne Letnje igre na tradiconalnim mestima.
     Igre Iglza i Istmarča, jedina dva preostala središta moći u Dolini, postale su tako, posle abdikcije vladara, ne samo obred pomirenja između dve skupine pobunjenika, već i sastajalište na kome će se odlučiti budućnost Doline.
     I tako su počele da se slivaju, na zapad niz Putnikov drum, preko Doline od reke Almandar, peške, u kočijama i na konjima, sve velike i male plemićke porodice, zemljoposednici sa istočnih strana čak od Elitauna, i trgovci iz svih delova Doline. Došli su, noseći i staro i novo oružje; koplja, mačeve i velike lukove, samostrele i grubo izrađene puške. Sa područja Iglza i Istmarča došli su ljudi sa revolverima i svetlosnim noževima. Dve porodice trgovaca prispele su u dvoja kola koja nije pokretalo upinjanje konja, već delovanje fuzionih ćelija koje su okretale primitivne električne motore.
     Kratko vreme trajalo je zatišje. Vladari su otišli iz Skupštine. Posmatrači iz Istmarča i Iglza izvršili su provere za svoje gospodare, ali tog časa nijedna od dve suparničke strane nije ni pokušala da pošalje svoje trupe i zauzme grad, u kome su sada ostali još samo radnici.
     Kratko vreme.
     Istmarč je, hitrim manervom na koji se Iglz već žalio, pokrenuo svoje trupe da zauzme grad Singer, drugi po veličini grad u Dolini, već sledećeg dana pošto su vladari napustili Zemlju, kao što su i objavili da će učiniti. U stvari, Iglz je već bio preterano proširen i nije imao ni vojske ni artiljerije da ovlada novim teritorijama.
     Pun ogorčenja i besa, Maston Veramorn je poslao klizni brod u Istmarč, sa porukom da zahteva da razgovara sa Kainom; komandant general Mersaj odgovorio je učtivo, ali krajnje odlučno, da trenutno ništa slično tome nije moguće, ali neka Maston bude uveren da će se njihovi razgovori prilikom Igara obaviti kao što je bilo i predviđeno.
     Preostalo je još manje od nedelju dana pre zakazanog početka Igara, a Istmarč još nije poslao ni jednog jedinog ratnika koji je trebalo da se na njima takmiči sa ratnicima Iglza.
     Kain se probudio na Dan mrtvih.
     Bio je 22. dan leta, dan na koji se ubila T'Pau Almandar; prema kalendaru crkvenih praznika Crkve Svetlosti, to je bio dan posvećen uspomeni na slavne pokojnike. Prema tradicionalnom crkvenom obredu, prva molitva bila je upućena uspomeni na T'Pau Almandar, a potonje molitve sećanjima na nedavno preminule voljene osobe.
     Mersaj je klečao u kapeli određenoj za ratnike, na nivou dva, tačno iznad oružarnice. Upravo je zapalio sveću za uspomenu na svog starijeg brata, kada komandat Prvi, čije ime nije znao, uđe u kapelu i kleknu pored njega, prošaptavši: "Komandante generale, gospodar Kain se probudio."
     Džarad je bio ratnik; razumeo bi. Uz kratko izvinjavanje u mislima svome starijem bratu, Mersaj ustade i potrča.
     Kain je sedeo na krevetu poduprt jastucima, uvijen u debeli, svetoplavi ogrtač. Infuzija IV kapala mu je u venu blizu lakta - najbolji noćni ogrtač bio mu je razrezan da bi se ogolela unutrašnja površina nadlaktice. Doktorka Denihi stajala je pored njega, sa krajnje nezadovoljnim izrazom na licu.
     Uprkos činjenici da je svakodnevno dolazio da vidi Kaina još od one njegove borbe sa dvojicom vladara, Mersaja spopade jeza kad vide kako loše Kain izgleda. Dok je sedeo ovako opušten, nije se mnogo videlo koliko je omršavio; ali kada bi se uspravio, ili pokrenuo, Kain je izgledao kao žrtva nagrđujuće groznice u poslednjim stadijumima dehidracije, pre nego što promene otpočnu.
     Izgledao je star.
     Mersaj je mislio da vlada svojim licem. "Gospodaru", pozdravi ga on, salutirajući. "Čime vam mogu biti na usluzi?"
     Nije uopšte bilo važno da li se bolno zaprepašćenje čita na Mersajevom licu; Kain ga nije ni pogledao. Glava mu je počivala na jastucima. Glas mu je bio užasan. Mersaj ga je jedva poznao. "Mersaje... danas je Dan mrtvih."
     "Tako je, gospodaru."
     "Siva iz Istmarča, bez prezimena; Bara Luzende i Artemis iz Erebiona, bez prezimena. Izgovori molitvu upokojenja i pomeni im imena Orine, ja ne mogu."
     "Gospodaru?" Mersaj je netremice posmatrao opruženu priliku. "Gospodaru, mislio sam da ne veruje u Crkvu Svetlosti?"
     "Orine..." Zazvučalo je promuklo, gotovo šapatom. Kain podiže glavu i upilji se u Mersaja, plamenih očiju. "Ja ne verujem. Oni su verovali. Uradi to pre nego što padne noć." I on, iscrpljen, ponovo pade u jastuke.
     "Gospodaru." Orin Mersaj salutira, okrenu se i izađe.
     Kain opet utonu u toplu tamu.

     Ležali su priljubljeni, grejući jedno drugo.
     "Za ime Svetlosti", promrmlja Solan u njeno uvo, kad je opet došao do daha, "nikada nećeš prestati da me iznenađuješ."
     Rein glas je bio sanjiv, i odjednom, malčice zadihan. "To je dobro."
     "A i tvoj otac", nastavi on sledećeg trenutka, "nikada ne prestaje da me iznenađuje."
     Ležeći naga na mekoj prostirci ispred umirućeg ognja u kaminu, kože osvetljene treperavim, purpurnim sjajem zažarenog ugljevlja, Rea samo promrlja, već upola zaspala. "Ti si takav romantičar."
     Solan se glasno nasmeja i nežno je gricnu za uvo. "Pretpostavljam."
     Rea ispusti neki neodređeni zvuk odobravanja. "Mmm... hajde još jednom... šta je sad pa opet uradio?"
     "Oh, razgovarao sam danas sa Tristanom. Tristan se danas molio u kapeli za ratnike u spomen svojih roditelja. Ispričao je to Mastonu, a Maston mu se zbog toga podsmevao." Potpuno razbuđen, Solan se podiže na lakat i levom rukom je pomilova duž celog tela. Koža joj je još bila klizava od znoja. "Mislio sam da Maston voli Tristana."
     "Moj otac ne voli nikog." Rea zevnu i proteže se. Tvrdi mišići su se napinjali pod njenom kožom. "Samo pojedine ljude smatra korisnim. Ali on zaista ne voli Crkvu. Kaže da su je vladari koristili da bi nas držali u ropstvu. Možda je i u pravu. Kada su se vladari naselili u Dol..."
     Solan zastenja i prevali se na leđa. "Dosta! Nisam tražio od tebe predavanje iz crkvene istorije, ljubavi. Zapamti, ja sam samo običan, glupi ratnik."
     "Glup? Ti?" Sanjivost joj je potpuno nestala iz govora. Rea sede, prekrštenih nogu pored njegovog opruženog tela. "Mužu moj, da si glup, nikada se ne bih udala za tebe." Ona mu položi dlan na tvrdi, ravni stomak, i koža kao da mu poskoči pod njenim dodirom. "Treba samo da naučiš da budeš prepredeniji i da malo više držiš jezik za zubima, ali..." Rea odjednom spusti pogled, praveći se da je iznenađena. "Šta je ovo? Zar hoćeš opet?"
     "Da."
     "Dobro", reče ona tiho, "mislim da bismo mogli još jednom, ali pod uslovom da... da..."
     "Šta da?"
     "Da mi obećaš da ćeš biti tih i da nećeš probuditi Oriona svojim urlicima."
     "Ha!" Solan u stvari prošapta ono što je trebalo da bude uzvik. "Vrata su zatvorena, i gle, ko mi kaže, seti se kako ti vrištiš."
     "Molim? Znači li to da nisi zadovoljan?" Rea polako prebaci svoje telo preko njegovog i spusti se, sve dok nije bio potpuno u njoj.
     Solan ispruži ruke i položi dlanove na njen grudni koš, umirujući njene pokrete, palčeva koji su tek ovlaš dodirivali izbočine njenih dojki. "Baš sam srećan čovek", reče on tiho, nimalo se ne šaleći.
     Zatvorenih očiju, Rea poče da se kreće na njemu. "Da... i nikad nemoj to da zaboraviš."

     Kavad je upravo služio gospodaru doručak kada komandant general Marsej zakuca da uđe. Kavad otvori vrata komandantu i ponudi mu kafu i doručak. Mersaj uze stolicu, prihvati kafu i odbi doručak. Sunčeva boja u sobi bila je veoma prigušena, a lebdeća svetla pogašena, ležeći u uglu.
     Kain klimnu Mersaju, ne prekidajući s doručkom. Mersaj je sa odobravanjem posmatrao kako Kain proždire četiri velika jajeta, komad bifteka, pržene šargarepe, hleb sa džemom i pola bokala mleka sa šlagom, činiju supe od ajkule i dve jabuke, pre nego što je prešao na kafu.
     To je bio, prema rečima doktorke Denahi, treći takav obed koji je Kain slistio pošto se probudio, odmah posle ponoći. Trebalo je da do sada, tvrdila je Mersaju, već bude mrtav, ili ako ne mrtav, onda bar u komi - i čak i da jeste živ i pri svesti, ne bi trebalo da jede već treći doručak za manje od tri sata.
     Mersaj mirno sačeka dok Kain nije završio s jelom. "Sada već ličite na sebe, gospodaru."
     Kain klimnu. "Tako se i osećam, prijatelju." Kain sačeka da Kavad odnese poslužavnik i potom reče: "Lepo je vratiti se. Nije mi se dopalo tamo gde sam bio."
     "Gde?" upita Mersaj, ne razmišljajući.
     Kain ga čudno pogleda. "U šetnji morskom obalom, Orine." Malo promenivši držanje i progutavši preostalu kafu u šolji, on sačeka da mu je Kavad ponovo napuni. "A to znači ni tamo ni ovde. Kaži mi šta se sve događalo. Kavad mi je ispričao šta je bilo otkako sam izgubio svest, kako je Prsten dao vladarima." Kain nastavi, ne menjajući naglasak. "Možda ću ga zbog toga pogubiti, nisam još odlučio."
     Kavad, koji je stajao pored Kainovog kreveta, nije ni trepnuo.
     "Gospodaru? Šalite se?" upita Mersaj.
     Kain zavrte glavom. "Ne šalim se. Prenebegao je moje želje. Iako je sve radio u uverenju da je to u mom interesu, svejedno, dozvolio je da mi Prsten pogodbom izmakne iz ruke. Prijatelju, pa ja bih bombardovao Skupštinu, samo da se opet domognem Prstena!" Kain uzdahnu. "Slušaj, Orine. U poslednje vreme nisam baš bio sasvim pri sebi. Bio sam pomalo šenuo. Ali u području Istmarča, Orine, ja vodim glavnu reč. Možeš me savetovati, ne, ti me već savetuješ, jer tvoje mišljenje mi je potrebno. Ali ako osećaš da si sposobniji da vladaš umesto mene, ubij me. Ratnici su ti dovoljno verni, možda bi i mogao."
     Orin Mersaj je znao da ne treba ni da pisne.
     Kain malo bolje namesti ogrtač oko sebe, stavi šolju na stočić pored svog lakta i ponovo pogleda u Mersaja. "Ako", nastavi on tiho, "u ovoj Dolini postoji čovek ili žena koji su sposobniji da vladaju Istmarčem, reci mi. Znaću to ime."
     "Gospodaru", s mukom odgovori Mersaj, "moj život vam je na raspolaganju."
     "Možda ću ti ga i uzeti", prihvati Kain mirno. "Ispričaj mi šta se dešavalo dok sam ja spavao, Orine." Strašni crni pogled nije skidao sa Mersaja. "Ispričaj mi šta si radio."
     "Gospodaru, vladari su otišli sa Zemlje, otišli zauvek. Naselili su se na planeti koja se zove Nova Skupština, otprilike četrdeset svetlosnih godina odavde. U Skupštini nema nikoga osim radnika, u Singeru isto tako." Mora se priznati Mersaj nije počeo da se usteže. "Gospodaru, zauzeo sam Singer."
     "Zašto?"
     "Gospodaru, naše trupe su bile spremne. U gradu se nalazi prilično mnogo mašina i drugih dobara za koje sam mislio da će nam biti od koristi."
     "Ta nemoj? Uputio si trupe iz Istmarča u rat samo zbog prilično mnogo mašina i drugih dobara?"
     "Da gospodaru. U osnovi."
     Kain klimnu. "Zar ti nije palo na pamet da nema potrebe za žurbom? Maston nije u položaju da ovlada novooslobođenim teritorijama."
     "Gospodaru, mislio sam da će možda zauzeti Singer. On ima strateški značaj, za razliku od ostalih mesta na slobodnoj teritoriji. Sa vojnog stanovništva, Skupština je potpuno beznačajna. Singer ima najveću ustavu u Dolini, jedino veliko jezero, a pored toga, u njemu je izvorište reke Almandar. Možda bi to od njega zahtevalo izuzetne napore, ali je mogao da ga zauzme."
     "A da li je mogao da ga zadrži?"
     "Protiv nas? Ne, gospodaru."
     "Orine, ti imaš dve velike dužnosti. Prva je da izvršavaš ono što ti naredim. Druga je da unapred predvidiš, kad god je moguće, šta ću ti ja narediti. Da li si bio u mogućnosti da predvidiš šta bi bile moje želje u pogledu Singera?"
     "Nisam, gospodaru."
     "Kako to da nisi?"
     "Gospodaru", odvrati komandat general Orin Mersaj, "nisam zastao da razmislim kakve bi mogle biti vaše želje. Prosto sam delao."
     "Sutra ujutro", mirno zaključi Kain, "hoću da mi doneseš spisak komandanata za koje smatraš da su sposobni da zauzmu tvoje mesto. Ne tiče me se koji je trenutno njihov čin, hoću samo njihove sposobnosti. Kavade, isto to hoću i od tebe, odnosno, koji od tvojih varvara može najbolje zauzeti tvoje mesto."
     Mersaj i Kavad rekoše, skoro uglas: "Da, gospodaru!"
     "Vrlo dobro. Bez obzira kakvu odluku budem doneo o vama, gospodo, neću je sprovesti u delo bar dok ne obučite svoje naslednike. Kavadu će za to trebati manje vremena nego tebi, Mersaje. U međuvremenu", dodade Kain, "mislim da nam je ostalo još tri dana do zakazanog početka Igara?"
     "Deset, gospodaru", ispravi ga Mersaj. "Odložio sam ih za nedelju dana."
     "Oh?" Kain malo razmisli. "Dobro si učinio", reče najzad. "Šta Maston misli da se dešava?"
     "Teško je to reći, gospodaru. U poslednje vreme više puta je dobio napade besa pred očima javnosti. Glasine iz Iglza kažu da je uveren da ste vi ili mrtvi, ili da se spremate da ga napadnete. Došli su nam klizni brodovi sa zahtevom da on razgovara s vama, i to se desilo tri puta otkako su vladari abdicirali. Poslednji put je opet poslao Solana, i ja sam malo duže razgovarao s tim mladićem."
     Kain se nasmeši. "Dobar je on. U kakvom je stanju Skupština?"
     "U dobrom. Iskreno da vam kažem, ne bih voleo da moram da je branim - razapeti Štit iznad nečega što je tako nepravilnog oblika bilo bi đavolski teško. Morali bismo da izgradimo bar dva fuziona generatora koji ne bi služili ničemu drugom već samo napajanju te proklete stvari."
     Kain samo ćutke klimnu. Glavni razlog što se oblašću Istmarča upravljalo iz Pećina a ne iz nekog grada na površini Zemlje ležao je upravo u činjenici da su se Pećine mogle štititi Štitom koji je bio gotovo savršeno ravan, savijajući se samo da dodirne nosače kroz koje se napajao električnom strujom. Mali Štit se mogao savijati bez mnogo napora; odista, mali lični Štit bio je dovoljno savitljiv da sledi oblike ljudskog tela gotovo sam od sebe. Ali što je Štit bio veći, više je struje bilo potrebno da mu naelektriše površinu. Štit nad Pećinama bio je drugi po veličini na svetu; od njega je bio veći jedino Štit kojim su divovi prekrivali sve Severne zemlje, i Kainovi špijuni su javili da je za održavanje tog štita odlazilo otprilike dve trećine ukupne energetske proizvodnje divova.
     Kain uopšte nije razumeo teoriju o Štitovima, ali ih je shvatao empirijski, i to je bilo dovoljno.
     "Radnici su", nastavi Mersaj, "svi do jednog ostali ovde. Izgleda da vladari nisu poveli radnike sa sobom kada su napustili Zemlju."
     "To je shvatljivo", zamišljeno reče Kain. "Nadjačali smo ih i genetski i ratnički na jednom svetu, pa neće valjda hteti da nas povedu sa sobom i na drugi. Nema sumnje da su divovi znatno automatizovali stvari. Mogli su, dovoljno su stručni. Pitam se šta su uradili sa radnicima koje su odveli iz Semalije i iz Turina?" Na to pitanje odgovor je bio izlišan. Mersaj je ćutao. "Kako izgleda Biblioteka?"
     "Ispražnjena. Računara nema, police su prazne. Upotrebili smo sonar da pronađemo skrivenu sobu o kojoj ste govorili i prokopali smo zidove do nje, ali i ona je bila prazna. Najzanimljiviji pronalazak smo imali, gospodaru, u Sali, gde su se, izgleda, vladari sastali sa divovima."
     "A to je bilo?"
     "Krv. Litre prolivene krvi. Podijum za raspravu, tako se zove na mapama koje ste nam nacrtali, bio je pokriven usirenom krvlju."
     "Nije bilo leševa?"
     "Ne, gospodaru."
     "Kakve su vesti iz Severnih zemalja?"
     "U velikom su previranju. Imamo jedno obaveštenje, nepotvrđeno, da su vladari ubili diva Roma pre nego što su otišli."
     "Roma?" Kain je izgledao zainteresovan. "Glavnog inženjera? Zašto bi ga vladari ubili?"
     "Ne znam." Mersaj sleže ramenima. "Pod pretpostavkom da je obaveštenje tačno. Naši izvori u Severnim zemljama su vrlo oskudni. Na podu Sale je zaista bilo krvi."
     "I divovi nam nisu poslali nikakvu poruku od kada se to desilo?"
     "Ne, gospodaru. Zar je trebalo?"
     "Ne znam." Kain kao da je postao svestan da mu je šolja prazna. "Molim te, sipaj mi, Kavade. Mersaje, vladari su sklopili sa divovima pobodbu da će divovi vladati umesto njih kada oni abdiciraju."
     "Vladati?" Mersaj je izgledao iskreno iznenađen, kakvog ga Kain nikada ranije nije video. "Divovi? Da vladaju nad nama?"
     Kain klimnu. "To je priznao Loden, pre nego što mi je razbio glavu, a govorio je istinu. Mene nije lako lagati, čak i kad laže vladar. To je bila nagrada koju su divovi tražili da bi vladarima izgradili novo prebivalište. Izgleda da se na kraju nešto pokvarilo - vladari nisu objavili da abdiciraju u korist divova?"
     "Ne, gospodaru. Samo da odlaze i da se neće vratiti. Običan svet je u panici, i gore i dole duž Almandara. Maston i Kain su imena kojima plaše decu, gospodaru."
     "Da", rasejano se složi Kain, misleći na nešto drugo. "Dakle, Maston ne zna zašto su vladari otišli, je l'da? Verovatno misli da sam se ja nešto sporazumeo i sa njima i sa divovima." Preko usana mu zaigra osmeh. "Kladim se da nema miran san. Sastajemo se kroz deset dana, dakle. Zaista si dobro uradio što si pomerio datum, Mersaje. Nisam toliko nezadovoljan tobom kao sa Kavadom; možda te ipak neću pogubiti. Kakvi su naši izgledi za pojedina takmičenja?"
     "Sasvim dobri. U nekima ćemo s lakoćom pobediti, u drugima izgubiti sa malom razlikom. U jahačkim utakmicama ćemo po svoj prilici biti desetkovani, iako imamo mnogo veći broj ratnika među kojima možemo birati takmičare nego Maston. Oni tamo u Iglzu provode život na konjima. Jedan od Mastonovih predloga bio je da dozvolimo zemljoposednicima i trgovcima iz novooslobođenih teritorija da se takmiče protiv Iglza i Istmarča. Prilično velik broj porodica visokog roda došao je na terene Igara, da se goste s vama i s Mastonom; njihove sinove ćemo morati nečim zaposliti."
     "Ako dozvolimo pristup na takmičenje i drugima", blago primeti Kain, "dozvolićemo ga svima, ne samo plemićima. Predloži to Mastonu i vidi kako će mu se dopasti."
     Mersaj, koji je i sam bio najmlađi sin u jednoj porodici veoma visokog društvenog položaja među zemljoposednicima u starom Telindelu, klimnu. "Da gospodaru."
     "Koliko imamo letelica koje su u stanju da stignu u orbitu pre nego što budu otkrivene?"
     Iznenadna promena teme nije zbunila Mersaja; smesta je odgovorio. "Šest, gospodaru. Uz male prepravke, možda osam."
     "Orine", reče Kain polako, "ovo je od ključne važnosti. Vladari su napustili orbitalne fabrike zato što su se pokvarile i nikad nisu pustili divove u njih, a možda divovi sada već misle da im nisu više ni potrebne. Hoću da se utvrdi u kakvom su stanju te fabrike, ali divovi ne smeju znati da ih mi izviđamo. Imaš spisak raznih fabrika. Ako budeš imao bilo kakvo pitanje o tome kako da u neku od njih uđeš neprimećen, tu fabriku izostavi i porazgovaraj o tome sa mnom. Nemoj ni pokušavati da izviđaš u fabrikama koje nisu u mraku; u takve su divovi sigurno već ukrcali radnike, koji ih proučavaju pod nadzorom divova inženjera."
     Mersaj je delovao zbunjeno. "Zašto bi divovi ukrcavali radnike u fabrike?"
     Kain je za trenutak ćutao. "Mersaje, misli malo. Fabrike su svojevremeno izgradili ljudi, veliki kao ti i ja. Div će se teško progurati kroz vakumske ulaze."
     Mersaj klimnu. "Biće učinjeno, gospodaru."
     Kain uzdahnu. "Još dve stvari, i onda možeš da ideš. Treba da se odmorim. Pošalji još noćas jednog glasnika, da odleti u Severne zemlje. Nekoga u čiji razum i staloženost imaš poverenja, a ko ne zna baš mnogo o poslednjim događajima. Napisaću svoje pozdrave Skaaldu Laaru."
     "Da, gospodaru. A koja je druga stvar?"
     "Miša?"
     Mersaj proguta nešto s mukom. "Gospodaru... bili smo u bolnici u kojoj je bio vaš brat i našli smo njegov grob. Možemo, ako želite, vratiti telo u Istmarč da bude sahranjeno kao što je red."
     Kainovo lice je bilo krajnje mirno. "Kao što je red?"
     "Gospodaru, zakopali su ga u bašti." Kao đubrivo, dopre misao do Kaina.
     Na Mersajevo iznenađenje, Kainovo lice prestade da bude ukočeno i on se ponovo nasmeši. "Ah. U redu je. Neka ga tamo. Nema potrebe da ga selimo, što se njega tiče. Postoji li nadgrobni kamen?"
     "Mali, gospodaru. Rako smo ga i našli."
     "Godina?"
     "1231."
     Kain je sedeo, pijući kafu. Pogled mu je ukočeno stajao na nečemu veoma dalekom. "Mišo", prošapta on najzad. "Zbogom."

     Dva dana pre početka Igara, Istmarč je u punoj snazi stigao u Iglz.
     Tačno hiljadu kliznih brodova - još malo pa dve trećine ukupnog broja koji je imao Iglz - sa plavom, zrakastom zvezdom na trupu, došlo je u pratnji šest većih letelica, od kojih su dve bile za lični prevoz - i meko se spustilo zajedno s njima na prazne poljane na severnoj strani terena za Igre. Sa mesta na koje su se prizemljili čovek je mogao, ako podigne pogled, da vidi i obližnji grad Iglz i daleko svetlucanje grada Skupštine.
     Istmarčani su se iskrcali iz brodova, podigli šatore i počeli da čekaju.

     Na južnom kraju terena gde je trebalo da se održe Igre stajala su tri paviljona, nad kojima su se na blagom povetarcu talasale zastavice Iglza. To su bila boravišta Mastona Veramorna i njegova dva kapetana; Tristanov je bio istočni paviljon, Mastonov - najveći - bio je u sredini, a paviljon komandanta kapetana Solana, u kome je stanovao zajedno sa svojom ženom, nalazio se na zapadu. Iza njih je bilo razapeto otprilike pet stotina šatora različitih veličina i kvaliteta. Bilo ih je tako malo zato što je većina Mastonovih ratnika svako jutro jahala iz Iglza i svake večeri se vraćala na konjima kući.
     Sam u svom paviljonu, čekajući, sedeo je Maston Veramorn, besno odmeravajući gole zidove ogromnog šatora. Dvadesetak pripadnika njegove telesne garde stajalo je ispred ulaza u šator, a Mastonov lični sluga stajao je odmah s desne Mastonove strane, čekajući da mu gospodar nešto naredi.
     Kainovi brodovi sleteli su nešto ranije tog dana; i sve do sada niko, čak ni najobičniji ratnik, nije došao da Mastonu prenese pozdrave koji su mu, kao domaćinu Igara, sledovali.
     Poruka je bila sasvim jasna.
     Kain je čekao da Maston dođe k njemu.
     Tristan de Volta sedeo je na konju na ivici borilišta i posmatrao kako se jahači spremaju da krenu. Pokušavao je da ne obraća pažnju na žagor gomile oko sebe i na povremeno zapahnjivanje mirisa pečenih kobasica koje su prodavali sitni trgovci.
     Radnici koji su izravnali terene, mislio je, dobro su obavili svoj posao. Zemlja je bila ravna i dobro nabijena. Iako poslednjih dana nije bilo kiše, tlo je bilo nedavno poliveno, tako da u vazduhu nije bilo prašine.
     Toplo vreme bilo je kao poručeno. Tog jutra Tristan nije nosio oklop - samo laku tuniku sa orlom izvezenim na grudima, jer nije nameravao da tog dana vežba ni za takmičenja kopljima na turniru, ni mačevanje. Dan je bio lep, i gomila koja se okupila oko terena za uvežbavanje pravih takmičarskih borbi bila je dobro raspoložena: opuštena i čak ispunjena slavljem, iako sa izvesnom nelagodnošću. U celoj toj gužvi, podozrevao je Tristan, nije bilo nijednog čoveka koji nije sanjao o velemladosti, koju im je Kain obećao kada vladari budu konačno zbačeni s prestola.
     Iako je na desetine gledalaca Igara gledalo samo u budućnost, ništa manji broj ih nije bio okrenut prošlosti. Tristan je već izgubio broj starcima koji su mu pričali o Igrama kakve su pamtili iz detinjstva, pre kliznih brodova, laserskih pušaka i ručnih kamenobacača. Tristan nije bio siguran ko je doneo odluku da se samo tradicionalna takmičenja uključe u Igre, da li Kain, ili Maston, ili obojica, ali i takav izbor nije loše napredovao. Tristan nije tajio da je više navikao da u ruci drži prilagodljivi laser, a ne mač, niti da bolje upravlja kliznim brodom nego konjem.
     Uostalom, mislio je sa izvesnim zadovoljstvom, njegova jahačka veština nije bila ni tako loša. Bio je isto tako dobar kao i većina ratnika mlađih od njega, a bolji od mnogih. Neki od starih ratnika - nijedan od njih komandant, imajući u vidu koliko se Maston bolesno plašio ljudi svojih godina - koji su se, takoreći, rodili na konju, mogli su, u pogledu jahanja, da Tristana sravne sa zemljom. Ali to nije mnogo brinulo Tristana - ni blizu toliko koliko činjenica da su i Rea Veramorn i Solan mogli đavolski dobro da urade isto to, iako su oboje proveli mnogo manji broj godina u sedlu od komandanta Tristana de Volte.

     Dva jahača krenula su jedan prema drugom niz borilište, podstičući konje da jure sve brže dok su se međusobno približavali. Kada su se na kraju mimoišli, nisu se kretali onako brzo kao što bi to činili na pravom takmičenju, ali sasvim dovoljno; koplje sa zaštitnikom na vrhu pogodilo je štit jednog jahača i odbacilo ga na leđa u prašinu, uz urlik odobravanja gomile posmatrača.
     Na svom kraju borilišta, Tristan je sa čežnjivim izrazom na licu, kojeg nije bio ni svestan, posmatrao kako Rea Veramorn zauzima mesto na severnom kraju jahačke staze. Duga plava kosa bila joj je kratko podšišana zbog turnira; s tim malim grudima, pokrivenim karbobronzanim oklopom, manje je ličila na devojku a više na najlepšeg dečaka kojeg je Tristan video u životu. Solan, na južnom kraju staze, ličio je na njenog starijeg, znatno muževnijeg brata, i Tristan se zapita, ne prvi put, da li su glasine da je Solan Mastonovo kopile možda istinite. To bi u velikoj meri bilo objašnjenje, iako Solan i Maston nisu mnogo ličili jedan na drugog.
     Ni Rea nije baš mnogo ličila na oca.
     Bacivši pogled ukoso, Tristan ugleda odred ljudi, u crnim uniformama Mastonove telesne straže, kako se probija kroz gomilu. On malo okrenu konja; Maston mu priđe i stade pored njega, spustivši jednu šaku na uzdu Tristanovog konja. "Tristane", reče Maston u znak pozdrava. "Kako napreduje vežbanje?"
     Tristan se malo okrenu unazad, da bi osmotrio. "Dobro, gospodaru. Oboje su veoma dobri. Solan je prošao već tri puta, a Rea dvaput, do sada. Oborili su svakoga protiv koga su jahali, i sada se bore jedno protiv drugog."
     Okruženi Mastonovom telesnom gardom, kao da su bili potpuno sami u toj gomili; niko nije bio dovoljno blizu da ih čuje. Maston se namršti na taj Tristanov odgovor. "Da li bi ti mogao da pobediš jedno od njih dvoje?"
     Tristan iznenađeno obori pogled na Mastona. "Gospodaru? U čemu? U turnirskom nadmetanju? Reu sigurno, ako se borim protiv nje svom svojom težinom i u punom zaletu. Solana, možda. U ostalim disciplinama, zavisi. Na kratkom dometu, gde manje dolazi do izražaja njena slabija ruka u povlačenju tetive, vaša je ćerka, gospodaru, najbolji strelac koga sam ikada video. I jedno i drugo imaju svoje jače strane."
     "Na žalost, oboje su idealisti."
     Tristana zbuni ton kojim je Maston to rekao. Jasno je bilo da je gospodar Veramorn zbog nečega ljut. "Pa, onda? Gospodaru, ima i gorih poroka."
     "Ne, nema", mračno odvrati Maston.
     Prekinuo ih je iznenadni urlik gomile. Tristan opsova zato što je propustio da vidi njihovo sučeljavanje, a onda se preseče u pola psovke kad vide zašto je gomila odjednom utihnula; jedan od dva jahača ležao je na borilištu, previjajući se od bola. Tristan ubode konja, ali ga Mastonova ruka na uzdi zaustavi. On pogleda Mastona sa nevericom. "Gospodaru, pustite..."
     "Kuš", reče Maston. "Pričekaj."
     Drugi jahač hitro je sjahao, skidajući kacigu, i Tristan sa olakšanjem shvati da nije zastao da razmotri da je to bila Rea. Rea potrča mužu koji je ležao na zemlji, kleče kraj njega i pomože mu da se oslobodi svoje kacige.
     Na razdaljini od tridesetak metara Tristan je jasno mogao čuti kako razgoravaju, a čuo ih je i svako u sada zanemeloj gomili posmatrača.
     "Rea", prošapta Solan, lica iskrivljenog od bola.
     Rea je očigledno bila izvan sebe. "Šta? Gde si ranjen?"
     "Idući put..." Solan poče da guta vazduh i grčevito se zakašlja.
     "Šta?"
     "Idući put", dodade on, iznenada čvrstim glasom, "oboriču te na guzicu. Nema više da kreneš pre vremena."
     Prasak urnebesnog smeha u gomili zagluši ljutiti odgovor Ree Veramorn. Tristan se i sam smejao, sve dok nije spustio pogled i video izraz na licu Mastona Veramorna. Solan i Rea iziđoše sa borilišta ruku podruku, praćeni mestimičnim pljeskom u gomili.
     "Izgleda da ih gomila voli, a Tristane?"
     Tristan sleže ramenima. Odgovor je bio očigledan. "Mastone", upita on pomirljivo, namerno nazvavši gospodara po imenu, "oboje su rođeni da vode. Zar je to loše?"
     "Hmmm? Da", prihvati Maston, kiselo se smejući, "veoma liče jedno na drugo. Poreklo se, izgleda, ipak vidi. "Usne mu se iskriviše u jedan veoma neprijatan osmeh.
     Tristan nije dobro mogao da shvati tu primedbu, sem ako Maston nije napadao vlastitu lozu. Stoga samo oprezno reče: "Solan ne želi da zauzme vaše mesto, gospodaru. Kain ima u njega poverenja, što, kad se uzme u obzir naš položaj, i nije tako loše. Zašto ne verujete Solanu, gospodine?"
     "Zato što je naivna sanjalica! dreknu Maston. "Kain će nas iseći u komade, samo ako bude imao priliku. Taj čovek želi moć, Tristane. On je oborio vladare! Za ime Svetlosti, znaš li ti uopšte koliko su oni dugo vladali ovom Dolinom? Ovu Dolinu su izgradili divovi za njih. Ako Solan pridobije za sebe pristalice, bićemo izloženi i slabi... a ja neću dozvoliti da se to desi."
     Tristan ućuta.
     Maston Veramorn najzad uzdahnu i mahnu rukom svojoj telesnoj gardi. Nije bio lišen izvesne grube prijaznosti, kad mu je to odgovaralo; sada ju je upotrebio. "Tristane", reče on pomirljivo, "ti si dobar čovek. Ali moraćeš da budeš manje lakoveran; svet ume da bude krajnje izdajničko mesto. Vidiš, sad se spremam kod Kaina." Maston je po izrazu Tristanovog lica video da razume šta želi da kaže. "Aha. Misli na to dok budemo pregovarali o miru s tim čovekom kome Solan veruje."
     Maston i njegova telesna straža se udaljiše, u pravcu severne poljane, odakle su Kainovi brodovi posmatrali kako ratnici Iglza vežbaju za takmičenje.
     Lutajući pogledom kroz gomilu, Tristan najzad pronađe dve plavokose osobe, muškarca i ženu, koji su zajedno išli u pravcu tri paviljona na južnom kraju terena. On potraži u svojoj duši makar i nagoveštaj ljubomore ili zavisti prema ratniku koji je, pre sedam godina, došao iz Vestmarča i preoteo mu draganu koju je obožavao od detinjstva.
     Nije našao nijedan.
     U velikoj meri, ako ne i potpuno, bio je time zadovoljan.

     Četrdeset svetlosnih godina daleko, na planeti čija smena dana i noći nije odgovarala onoj na Zemlji, sunca su upravo zašla.
     Loden Almandar šetao je sam kroz mračne i opustele vrtove u predgrađu Nove Skupštine. Oči su mu bile zatvorene. Iako su veštačka sunca zašla i nastupila noć, video je odlično, na drugi način. Cveće je bilo poreklom sa Zemlje, ali bilo je od vrsta koje ranije nije video; divovi su dobro obavili svoj deo posla u stvaranju novog sveta.
     Noćno nebo bilo je vedro; zvezde su gorele iznad njegove glave, jarko sijajući kroz atmosferu koja je bila nešto ređa od one na Zemlji. Loden Almandar se za trenutak zaustavi u svojoj šetnji pod zvezdama i glasno izgovori samo jednu reč: "Senta."
     Na stazi ispred njega ukaza se svetleća tačka, rastežući se nagore i nadole dok se nije pretvorila u sjajnu pravu, a onda se opet rasteže dok ne postade treperava površina žućkastobele Svetlosti. Ta površina se iznenada skupi i uobliči u providne, zlataste obrise debele žene obavijene velovima igračice, koja se zavodljivo uvijala u tišini.
     Ritam igre postajao je sve brži, i debela žena je, odbacujući velove jedan po jedan, postajala sve tanja, sve dok od nje nije ostalo ništa i najmlađa od Lodenovih devet kćeri izronila iz Svetlosti i poletela ocu u naručje. "Zdravo, oče."
     Loden ju je držao pred sobom ispruženih ruku, mereći je od glave do pete. Osmeh mu je bio prilično slabačak. "Ovo je... novo."
     "Je li ti se dopalo?"
     "Ovo je", odgovori on, praveći se da ozbiljno govori, "prva odvratna stvar koju sam video u ovom raju. Zato i mislim da mi se dopada."
     Senta mu se nasmeši. "Loga me je naučio. On je stvarno izvanredan." Ona provuče svoju ruku ispod njegove i zajedno produžiše niz mračnu stazu. "Jesi li znao da on ume da napravi i zvuke? I boje?" upita ga. "Ja sam se trudila i trudila, ali kad god upotrebim Svetlost da bih stvorila prizore, na kraju opet sve ispadne nekako zlatasto. Obeshrabrujuće."
     "Svetlost je Svetlost", ljubazno reče Loden," a ne neka prokleta duga."
     Senta sleže ramenima. "Loga", ponovi ona, "pravi boje."
     "Loga", odvrati njen otac, "pravi mnogo šta što razumni ljudi ne čine."
     Sentin osmeh nestade. "Šta te muči? Stalno si natmuren, još od kako smo došli. Mislim", nastavi ona napravivši rečiti pokret rukom, "da i ja sama više volim Zemlju, ako ni zbog čega drugog a ono stoga što tamo ima više mojih vršnjaka. Iako su većinom radnici. Ali oče, znaš, nije ni ovde tako loše."
     "Opsedaju me uspomene", odvrati Loden jednoličnim glasom. "Aveti", dodade on, upotrebivši reč kojom su vladari označvali ono što se ne pamti neposredno, već je bilo samo sećanje sećanja. "Nadao sam se da će živeti u miru kad mi odemo. Da li znaš zašto smo otišli sa Zemlje, Senta?"
     "Zato što je Kain stalno pretio da će bombardovati Skupštinu", odgovori Senta, s prizemnom neposrednošću.
     "Ne." Loden zavrte glavom i ponovi "Ne. Ne zato, draga moja. Taj problem smo mogli da rešimo, makar i tako što bismo naredili divovima da oko Skupštine podignu protivvazdušnu odbranu, onakvu kakvu oni već imaju oko Severnih zemalja. Otišli smo sa Zemlje... zato što je Kain bio u pravu."
     "Oče?"
     "Ne onaj surovi čovek, draga, koga si znala tokom svog kratkog života... Dečak, samo malo stariji od tebe, pre nego što su ga izmenile decenije ratovanja i priprema za ratovanje. Zato", poče on da navodi, "što postoji sila veća od one koju ste vi u stanju da primenite; a ako je sila jedina osnova zakona koje vi poštujete, onda postoji viši zakon od zakona vladara Zemlje." Bio je to samo odlomak, ali Senta smesta prepoznade završetak Kainovog čuvenog obraćanja Sudu, pošto su ga osudili na progonstvo u Blistavu pustinju. "Gledajući ga tako, kako stoji pred nama - bilo je kao da gledam u ogledalo i vidim ono što je najbolje u meni, izdvojeno i istaknuto. Sve vreme, dok smo se borili s njim, dokle god je trajao Dvadesetogodišnji rat, imao sam pred sobom tu sliku njega, čoveka koji je bolji od nas; zbog te slike nas je, možda, i nadjačao. Kada smo doneli odluku da napustimo Zemlju, tešio sam se da će iza nas ostati neko još bolji od nas, da povede radnike njihovim vlastitim putem."
     "Ali on se promenio?"
     "Da." U toj jednoj reči počivao je ogromni teret beznađa. "Loga ni sada ne veruje, ali - čovek čiji sam um na kratko dodirnuo, kad smo pokušavali da se sporazumemo s njim, i nešto dublje u trenutku kad sam mu skidao Prsten s ruke - taj čovek je bio lud od moći. Kain je sada poludeo, Maston je oduvek takav bio..." U glasu mu je odzvanjala iskrena tuga. "A sada čak i Laar."
     Misao je minula, samo mu dotakla svest; ipak, Senta ju je uhvatila. "Ti imaš sina?"
     U mraku nije mogla da odgonetne očevo lice; ali Senta je ipak osetila da se trgao. "Izgleda. Dečka po imenu Solan, i kćer po imenu Rea. Blizanci, imaju dvadeset tri godine."
     "Oče, mislila sam... hoću da kažem... mislila sam da je to nemoguće."
     "Da imam muško dete? I jeste, bez pomoći nekog genetskog inženjera. Imali su genetskog inženjera, diva koji se zvao Rijabel i koga sam ja jednom davno uvredio. Ali ta sitnica - da se jedan hromozom X zameni hromozomom Y - nije bila ništa u poređenju sa onim drugim što je taj genetski inženjer uradio: napravio je sliku u ogledalu dvadeset četvrtog para mojih gena i omogućio da jedna radnica u svojoj utrobi iznese do kraja trudnoću iz koje su se rodili moji blizanci. Neka žena u utvrđenju Mastona Veramorna."
     "Mastona?"
     Loden uzdahnu. "Tebe je lako začuditi, dete moje. Molim te, nemoj tako glasno."
     "Izvini, oče", pohita da se ispravi Senta. "Sama pomisao - da imam brata i devet sestra umesto osam. Bila mi je čudna ta misao. Šta ćeš uraditi?"
     "Ne mogu dva svoja deteta ostaviti tamo." Loden je polako vrteo glavom. "Ne mogu to učiniti. Doner..." On zastade i ne dovrši glasno misao. "Ne mogu to."
     "Oče, Sud je doneo odluku da se ne smemo vratiti na Zemlju, da se nikada više ne smemo mešati u njihove stvari. Čak i ti moraš da se pokoravaš toj oluci."
     Loden se nasmeši. "Da, istina je. Moram da te podsetim, mila moja, da su članovi Suda samo muškarci i žene, nimalo drugačiji od ostalih vladara. Naravno, teško da bi se pomirili sa nečijim svesnim kršenjem njihove odluke - ali, Senta, ja ih već odavno znam. Nema tog člana Suda koga nisam znao još dok je bio u pelenama. Nema te presude koju su doneli a da se u određenim okolnostima ne može zanemariti. Kada se nađu pred svršenim činom, ponovo će razmotriti svoje odluke."
     "To mi izgleda prilično... oholo", primeti Senta.
     On klimnu.
     "I jeste. Ali uspeva. Čovek to ne radi često; međutim, ako može rečito da se brani i da etički opravda svoje delo, onda se to može uraditi."
     Senta ni ne pokuša da odgovori, a Loden, koji to nije ni očekivao, zadovolji se da ćutke nastavi šetnju sa svojom kćerkom. Senta je koračala pored oca, ruku pod ruku, sva uzavrela od razmišljanja. Jedan deo iste one odluke Suda koja je dovela do stvaranja ovog pribežišta takođe je utvrdio da su vladari, kad jednom napuste Zemlju, otišli s nje zauvek, i da se nijedan vladar ne sme vratiti bez izričite dozvole Suda.
     Sud je retko donosio odluke, i samo kad je u pitanju bilo nešto veoma važno. Kazne za nepoštovanje odluke Suda bile su stroge, što je možda bila posledica građanskog rata koji je nastupio posle Velikog raskola; pored ubistva, bio je to jedini prestup za koje je vladar potpisnik Sporazuma mogao biti osuđen na smrt. A njen rođeni otac, predsednik Suda, pomišljao je da to izvrši. Posle nekoliko trenutaka Senta upita: "Oče? Šta to zapravo hoćeš da uradiš?"
     "Loga i ja", mirno odvrati on, "već neko vreme razmišljamo o povratku na Zemlju. Da im pomognemo - radnicima, divovima - gde to možemo, sada kad je naš narod konačno bezbedan. Ubeđen sam da ćemo ispravno postupiti ako to uradimo."
     "Znači i Loga je u toj - kako da je nazovem - zaveri? Je li ti to meni hoćeš da kažeš da je Loga dobio grižu savesti? Naš Loga?"
     Loden prsnu u smeh. "Trebalo bi da ga poznaješ nekoliko decenija duže pre nego što uspeš da to uočiš kod njega, ali tako je, on ima grižu savesti i oduvek ju je imao. Koliko ti je godina, petnaestak"
     "Šesnaest, oče. Još malo pa sedamnaest. "Senta se nije uvredila zbog toga pitanja; većina vladara, naviklih da računaju dugotrajno odmicanje vremena u zgodnim razdobljima od po pet i deset godina, nagađali su da ona ima ili petnaest ili dvadeset godina.
     "Možda će malo potrajati, ali na kraju češ ipak saznati, Senta, da se iza te spoljne maske okrutnog cinizma nalazi jedan divan duh i dobar čovek." Ta misao snažno pogodi Lodena. Čovek, pomisli on, možda već hiljaditi put, koji ima svoje vlastite probleme.

     Zabavni park protezao se osam i po kvadratnih kilometara. Bio je uveličani dvojnik zabavnog parka u staroj Skupštini na Zemlji, ali sa novim atrakcijama. Bilo je manje od tridesetoro dece u Novoj Skupštini - podrazumevajući, kao što su činili vladari, da je svako od njih mlađe od trideset godina. I zato je zabavni park, sa raznim vožnjama, lavirintima i igrama, bio gotovo prazan.
     Sentine sestre jahale su drvene konjiće na ringišpilu.
     "Valjda ne mislite", govorila je Senta, "da bi mi on sve to rekao ne očekujući da ćemo mi nešto učiniti?"
     Njene tri starije sestre, Tara, Jasmina i Lani, poskakujući gore-dole na konjićima, slušale su je razrogačenih očiju, naizgled pune ozbiljnosti i pažnje. Njih četiri bile su deca Lodena i njegove žene Elise. Posle skoro stoleća provedenog bez dece, i Loden i Elisa izgubili su nadu da će ih ikada imati. A tada, u jednom od onih neprirodnih ispada koje je biologija ponekad vršila sa vladarima, Elisa je dobila neredovne ovulacije koje su trajale skoro dve decenije i za to vreme rodila Lodenu Almandaru četiri kćerke. Lani je bila najstarija među Sentinim sestrama i imala je skoro trideset godina; između Jasmine i Tare bila je samo godinu dana razlike, jedna je imala dvadeset tri, druga dvadeset četiri godine. Među vladarima one su bile dve rođake najbliže jedna drugoj po uzrastu, ne računajući poneki par blizanaca.
     "Slušajte", reče Senta, "morate me slušati. Vidite, stvar je u tome što je otac bio u pravu..."

     Elisa je te večeri bila izuzetno ćutljiva dok su se spremali da legnu. Loden još nije sasvim utonuo u san, kada ga njen glas probudi.
     "Spremam se da razgovaram sa Sentom sutra ujutro."
     "Sumnjam da je to potrebno", tiho odvrati Loden. "Ljubavi, to dete nije budala. Još je mlada i radoznala, ali se ipak povinuje razumu. Putovanje na koje je nameravala da pođe bilo bi ranjivo i nepromišljeno, to su joj i sestre rekle, i ako već ne poštuje tvoje ili moje mišljenje, ipak sluša ono što joj starije sestre kažu."
     "U tome ima istine, ako baš hoćeš", oštro odvrati Elisa. "Ne poštuje moje mišljenje, to sigurno. Ali sasvim dovoljno sluša ono što ti kažeš."
     Ležeći u postelji s rukama pod glavom, Loden joj se nasmeši dok se oblačila u noćnu odeću. Kosa joj je još bila vlažna od kupanja. "Elisa, tvoje reči zvuče kao da si ljubomorna na rođenu kćer."
     Elisa sede pred ogledalo, za trenutak veoma ukočenog lica. Kada je opet progovorila, reči joj nisu bile toliko gorke. "Više je tvoja kćer nego moja. Sve one. Po izgledu i po ćudi slobodno bi mogle da ne budu moje; tvoj pečat se na njima isuviše dobro vidi. T'Pau je dobro napravila svoju decu."
     Loden se uspravi u krevetu i klimnu, umorno trljajući slepoočnice. "T'Pau je bila izvanredan genetski inženjer. Nešto više od dvadeset odsto mog genetskog ustrojstva sastoji se od vladarskih gena. Nikakvo čudo da deca liče na mene."
     "Nisam kazala da je to čudno." Elisa se okrenu da bi se gledali u lice. "Da nije dobro, možda, Lodene. Senta je još dete. Jutros joj je najveća briga bila u koga će se iduće nedelje zaljubiti. Večeras svojim sestrama trabunja o toj tvojoj deci, tom Solanu i Rei. Brine se da li smo dobro uradili što smo napustili Zemlju. Na ovoj planeti postoje samo dva vladara koji će hteti da o tom razgovaraju sa Sentom, i ja sam već zamolila Logu. On me uverava da joj nije on to rekao i ja mu verujem; ne poštuje me dovoljno da bi me lagao."
     "Ah." Loden je sada bio sasvim budan. "Znači, ja sam joj to uvrteo u glavu. Nisam imao nameru, i ne sumnjam da su je njene sestre vratile na pravi put. Šta tu ima loše?"
     "Dopalo ti se to ili ne, dopadalo se meni ili ne, ali to dete je i moja kćerka. Još važnije od toga, podložna je odlukama Suda. To što je pokušala da zavrbuje svoje sestre da joj pomognu u onoj ludoj nameri zabrinulo je neke članove Suda, Lodene, i mene među njima. Lani, povrh svega, kaže da ih je gotovo nagovorila, i to me zaista plaši. Ti si isuviše zaokupljen samim sobom da bi to video, i možda je prošlo već isuviše mnogo vremena, ali budi uveren, mužu moj, da Doner nije zaboravljen. Gordost koja je od njega načinila vođu otpadnika nalazi se i u Senti, ili bar, nešto od iste te harizme." Elisa za trenutak ućuta, a onda oprezno nastavi. "Lodene, ima i onih koji ti ne veruju potpuno. Članovi Suda su se toliko retko protivili tvojoj volji, da se moraju zapitati šta bi se desilo kad bi jednom osetili da moraju. Zar zakoni zaista postoje za sve osim za Lodena i njegovu decu?"
     Loden pokuša da bude pomirljiv. "Ne moraš se brinuti za Sentu. Ona neće ići na Zemlju."
     Elisa se zagleda u njega, iskrivljena lica. "Pusti je", odjednom zavrišta. "Ne tiče me se šta radi! Ako mene pitaš, Senta može da se preseli na Zemlju do kraja života." Gotovo je jecala. "Proklet bio, zar ti tako malo značim da bi me zauvek napustio samo zato da se staraš o onom radničkom đubretu, kao da u sebi imaju bilo šta vrednog? I to da čak ni ne razgovaraš sa mnom o tome?"
     Loden zadrža spokojno lice i smirene misli. "Elisa, uradiću ono što moram. Nikada nisam radio ni više ni manje od toga. Naš narod je ovde bezbedan. A na Zemlji se nalaze dva vladara koji ne znaju ko su i odakle vode poreklo, a to se ne može trpeti. Nema nikakvog značaja što su baš moja deca. Čak i kad ne bi postojali, ostaje potreba da pomognemo. To što smo se dvadeset godina borili sa Kainom ne znači da sada više nemamo nikakvih obaveza prema njima. Imamo."
     "Ne možeš promeniti ono što su učinila stoleća mržnje i nepoverenja." Elisa mu je pogledom pretraživala lice. "Ne možeš."
     "Ne možemo", čvrsto odvrati Loden, "ako ne pokušamo."
     Elisa je dugo sedela ćutke, pre nego što odluči da bude do kraja otvorena. "Neću da te izgubim."
     Loden je ležao budan u krevetu i nije mogao da zaspi. Elisa je spavala pored njega; grudi su joj se ravnomerno dizale i spuštale. On nije bio kao Loga, za koga je bio siguran da ima predosećanja; čak nije bio ni kao Kain, za koga ga je Selena ubeđivala da ima isti dar. Nije ga nikakvo zlo predosećanje sprečavalo da zaspi, već nemir.
     Uzrok tome nemiru lako se mogao naći. Većina drugih vladara se sasvim dobro prilagodila novom svetu. Bilo je nešto malo gunđanja što više nema slugu, ali automatizovana posluga koju su im obezbedili divovi bila je prihvatljiva; u izvesnom smislu čak i bolja od radničke posluge, jer nije grešila na isti način. Računar koji je rukovodio poslugom bio je veoma pametan, iako nije imao svest o sebi, kakvu su imali neki računari pre Ognjenih ratova. Razumeo je, u sasvim dovoljnoj meri, komande koje su mu se izdavale na zajedničkom jeziku, a svakog dana je sve bolje i bolje razumeo i angliski. Divovi ga nisu programirali da razume angliski, jer ni sami nisu znali taj jezik. Pre nego što su ih vladari naterali da nauče zajednički jezik govorili su isključivo staroruski, i taj jezik su još upotrebljavali, pored zajedničkog jezika Doline.
     Međutim, nije problem bio u računaru, koji je brzo učio, niti u posluzi-robotima, koji su bili vrlo nenametljivi, a ni u sili teže, koju je Loden jedva primećivao. Problem se svodio na sledeće: od kada su napustili Zemlju, Loden Almandar više nije bio potreban. Više nije bilo nikakvog ugrožavanja kome se trebalo suprotstaviti, nikakvih radnika da se nadgledaju, divova da se s njima sklapaju poslovi, varvara protiv kojih je trebalo voditi ratove, prosto - ničega više nije bilo.
     To mu se nikada ranije nije desilo u životu.
     Negde na polovini te beskonačne noći, jedna misao mu dodirnu um. Lodene?
     Gabrijele? Šta se desilo?
     Moj unuk Edvard me je upravo probudio, Lodene. Jedan od naših svemirskih brodova je napustio orbitu.

     2.
     Trebalo je da znam, pomisli Maston Veramorn, da mu vladari ne mogu zaista naškoditi. Hodali su jedan pored drugog, kasno tog popodneva, prvi put posle dvanaest godina, sa svojim telesnim stražarima koji su polako išli iza njih na pristojnom odstojanju. Mastom je pokazivao Kainu šta je sve Iglz izgradio da bi smestio gomile posmatrača za razne utakmice. Kain je izgledao i ponašao se kao čovek u najboljem zdravlju; to se nimalo nije slagalo sa izveštajima koje su Mastonu njegovi špijuni iz Istmarča poslali pre samo dve nedelje, o čoveku u komi, na samrti.
     Kao bubašvaba, pomisli Maston.
     "Teško me je ubiti", ljubazno se složi Kain. U tako pozno doba dana tereni su uglavnom bili prazni; većina ratnika koji će se takmičiti već je odjahala natrag u Iglz ili se vratila u šatore, a većina gledalaca je uradila to isto, vrativši se bilo u grubo izrađene zaklone koje su sami napravili, bilo u šatore koje su poneli sa sobom. Jedan gradić kao da je iznikao niodkuda, ni čitav kilometar daleko od takmičarskih terena, i besumz nje će nestati kada se Igre završe.
     "Ovo je borilište, za turnir, je li?" Kain ni ne sačeka Mastonov odgovor, već odmah krenu krupnim koracima u tom pravcu. Kao što se već više puta, dešavalo te večeri, Maston se odjednom, hteo-ne hteo, obre kaskajući za petama tog čoveka.
     Kain se zaustavi na ivici borilišta. Maston vide kako su mu se ramena trgla, kao da ga je napala neka bolest, i u jednom kratkom blaženom trenutku pomisli da je možda zaista tako; ali taj trenutak uminu, i Kain se provuče ispod konopaca kojima je gledalište bilo odvojeno od staze na kojoj će se odigrati viteško nadmetanje. Prešao je preko utabane zemlje do mesta blizu središta terena, i Maston vide kako on tu kleknu i šakom dodirnu tlo. Malo je pomicao šaku u svim pravcima, kao čovek koji nešto traži.
     Maston ostade da pričeka Kaina. Bilo je sasvim prirodno da neko ko je, u krajnjoj liniji, ipak samo običan kmet po poreklu, puzi po prašini, ako to želi, ali jedan Veramorn ipak ima više dostojanstva. Kain najzad ustade i brzim korakom se vrati do Mastona.
     "Jesi li našao nešto interesantno?" upita ga Maston učtivo i sa sarkazmom.
     Kain ga ni ne pogleda. "Krv. Krv u prašini. Hodi, idemo unutra, ovde postaje hladno."

     ... Jer video sam hladnoću i u hladnoći čoveka...
     Kain nije znao odakle mu je došla ta misao; bila je nekako poznata, odjek nečega što je čuo ili sam rekao pre mnogo, mnogo godina; a onda, njemu uz bok, Solan ponosno reče: "Ovo je moj sin."
     Okupili su se u Mastonovom paviljonu, gde se služila večera. Šator nije bio mali, ali je svejedno delovao pretrpano, pošto je među njegovim zidovima tog trenutka bilo više od dvanaest ljudi. Maston Veramorn i njegova dva kapetana, i četiri druga komandanta visokih činova bili su prisutni, kao i Rea i njen sin, Orion.
     Kain je poveo sa sobom Kavada i Kavadovog najstarijeg sina, meleza srebrnookih po imenu Jimal; takođe i komandanta generala Mersaja i komandanta majora Mondala Dantesa. Maston se malo usprotivio prisustvu varvara na način koji je po njemu bio otmen, pre nego što je popustio i dozvolio da ostanu jer nije imao drugog izbora.
     Tek što je Kain seo, Solan izvede Oriona. Dete je bilo svečano obučeno, kao što se moglo i očekivati od unuka gospodara Veramorna: izvanredno skrojena crna ratnička uniforma po omiljeniom modelu Iglza, bez ikakvih oznaka i činova, ali zakićena srebrnim brošem u obliku orla, koji je pokazivao da je on Veramorn. Kain se zainteresova: da li je to Maston dozvolio Orionu da nosi grb Veramorna, ili je možda Solan - ili verovatnije, Mastonova nezakonita 'kći', čuvena po svojoj tvrdoglavosti - prosto dečaku prikačila broš, bez pitanja?
     Maston Veramorn gotovo da nije mogao ni da pogleda u dete a da ne pošalje talase nezadovoljstva toliko jake, da je Kain gotovo mogao da ih čuje.
     Kain za trenutak odmeri dečaka, pošto je onaj trenutak nelagodnosti minuo - sasvim moguće da je to bio pravi naslednik, premda još veoma mali. Izgledao je sasvim kao i otac, plave kose i plavih očiju, što Kaina nije iznenadilo; između njih dvojice teško da je bilo neke genetske razlike. Kain je imao puno poverenje u T'Pau Almandar; Loden ne može imati neprijatnih, degenerativnih gena, i zato ih neće imati ni Solan ni Rea, njegove slike i prilike; i iz istih razloga oni se neće moći pojačano reprodukovati ni u Orionu.
     Bilo bi interesantno videti dečakovu genetsku shemu.
     Pošto je Kain sedeo, gotovo da su se gledali oči u oči. Kain reče, obrativši mu se kao odraslom: "Dobro veče, Orione. Drago mi je što smo se upoznali."
     Orion je govorio visokim i čistim glasom, kao devojčica, i reči su mu bile jasne. "Gospodaru Kaine." Napravio je mali, ukočeni poklon.
     "Koliko ti je godina, Orione?"
     "Pet, gospodaru."
     Kain klimnu, savršeno svestan da ih Maston netremice posmatra s drugog kraja dugačkog stola. Rea Veramorn ih je takođe posmatrala. Kaina je nešto na dečaku zbunilo, pre nego što je shvatio šta je to: sa svojih pet godina dečakov um je već bilo teže dotaći nego um njegovih roditelja. Kain podiže pogled prema Solanu, koji je stajao iza svog sina. "Zašto ste mu dali ime Orion?"
     Solana je očigledno iznenadilo to pitanje. "U stvari, ja nisam. Moja žena..."
     Sedeći pored Mastona, Rea doviknu preko stola: "To ime znači lovac na zvezde."
     Komandant Mersaj za trenutak prekide razgovor sa Tristanom. "Dečko se zove Orion? Pa, tako se i ja zovem."
     Kain tek tad vide po dečakovom licu da se zainteresova. "Vi i ja imamo isto ime?" upita on.
     "A-ha." Široko Mersajevo lice razvuče se u osmeh. "Izgovara se različito - moje je Orrin, zato što sam iz Telindela, gde nemamo vaš zapadnjački izgovor. Ali ime je isto i odnosi se na nebeskog lovca."
     Kain se obrati Rei. "Znam šta znači, gospo." Kainu ne promače da se to što joj se tako zvanično obratio očigledno dopalo Rei Veramorn, iako se trudila da sakrije. "Hteo sam da pitam zašto ste mu dali baš to ime?"
     "Da li je to važno?" Rea se namršti. "Zato su vama vaši roditelji dali ima hrišćanskog demona?"
     Kain se zavali u stolicu pažljivo proučavajući pogledom Reu Veramorn. "Vrlo ste učeni, gospo. Ali pogrešili ste. Roditelji su mi dali ime po kainanu."
     Maston Veramorn se zakikota. "Moj deda", upade on, "ustrelio je jednog kainana, i zatim ga ubio golim rukama."
     Kain nije morao da traži odgovor. Orion, koji još nije bio slobodan da ode, stajao je pored Kainove stolice. "Da li je kainan isto tako velika ptica kao orao, gospodaru Kaine?"
     Kain se upilji pogledom u Mastona Veramorna. "Mnogo veća, Orione. Kainan nije ptica, već svračak. I kao drugi svračci, jede orlove. Oni su mu", dodade on pratećim glasom, "vrlo omiljeno jelo."

     Senta nikad još nije bila u oblasti kojom su upravljali radnici u blizini Iglza; bila joj je potrebna slika da se snađe.
     Sa komandnog mosta svog svemirskog broda Senta je usmerila teleskope na otvorenu ravnicu ispod Iglza. U početku joj je slika bila prilično nestabilna, ali za nekoliko minuta se računar ustalio, malo po malo, i pred njom se ukazala slika takmičarskih terena. Zemlja se bila okrenula leđima prema Suncu i to je usporilo stvaranje radne slike računara znatno, ali ne i potpuno; vasionski brod koji ju je lovio bio je još iza Jupiterove orbite kada je računar potpuno završio holografsku sliku koju je gradio.
     Hologram je lebdeo, u prirodnoj veličini, potpuno zaklanjajući jedan kraj komandnog mosta. Izgledalo je kao da se komandni most otvorio i da sada gleda na ogromnu ravnicu, sa šatorima u daljini i gradom Iglzom koji se video u visinama pobrđa.
     Gotovo u istom trenutku uzela ju je Svetlost, i svemirski brod je ostao prazan.

     "Vi imate Singer; ja hoću Skupštinu."
     Činije od večere bile su već uklonjene; razgovarali su opušteno oko stola, uz piće i slatkiše. Orion je otišao na spavanje, bez reči pritužbe, i uz pomoć geografske karte Kain i Maston sada su delili Dolinu.
     Kain je samo za trenutak morao da razmisli. "Dobro. Vi ste mnogo bliže Skupštini nego ja; vaša je. Ako vam bude potrebna pomoć da pokrenete njen fuzioni generator, obavestite me."
     Ta ponuda razbesne Mastona. "Neće biti potrebno", odseče on.
     "Generator je star", mirno odvrati Kain, zastavši dok mu sluga nije opet napunio pehar s vinom. "Nije kao fuzione mašine koje sam doneo iz Donertauna."
     "Snaći ćemo se." To je izgovorio komandant kapetan Tristan, tonom koji se graničio s neprijateljskim; i Rea Veramon umirujući stavi svoju ruku preko njegove.
     Kain kao da nije ništa primećivao; smešio se. "Onda, napred na Zlatnu reku. Ne bunim se, pustiću vas da je zauzmete, ali hoću da dobijem njenu proizvodnju zlata i platine."
     Maston se upilji u njega. "Jesi li izgubio pamet? Imaš rudnike u Istmarču, mi ih nemamo. Znaš li ti koliko smo očajnički gladni industrijskog zlata?"
     "Gotovo isto toliko koliko i Istmarč", odvrati Kain. "Ukupna proizvodnja Zlatne reke će otprilike odgovarati našim planiranim potrebama. Treba li da te podsetim, Mastone, da su naši proizvodni kapaciteti mnogo veći od vaših? Naši rudnici u Istmarču po bogatstvu odgovaraju jednoj desetini rudnika u Zlatnoj reci. Ja ću eksploatisati rudnike, Mastone, i ako bude viška - naročito u proizvodnji platine - pošteno ću ga podeliti s tobom, bez ikakve naplate. Šta više, sav iridijum je tvoj; meni ne treba."
     "Nije prihvatljivo", umeša se Solan, ne čekajući da vidi da li se Maston sprema da govori. "Svu noć Iglzu milostivo poklanjate stvari koje vam nisu potrebne, a odbijate čak i da pregovarate o onome što nam oboma treba."
     "Da ste vi na mome mestu", istinski radoznalo zapita Kain, "da li biste vi to činili?"
     Solan se spremao da oštro odgovori, ali zastade, videći da je Kainovo pitanje iskreno. Za trenutak nije znao šta će odgovoriti, a onda polako reče: "Zavisi od toga da li mi je namera da sklopim mir zasnovan na uzajamnoj saradnji - poverenju, tako da kažem - između dva naroda. To nije neizvodljivo, Kaine; između nas ima više sličnosti nego razlike. Kad bih ja imao nameru da sklopim istinski mir, mir kome nije potrebno oružje da ga podupire, ja bih, Kaine, podelio čak i one sirovine kojih Istmarč nema dovoljno. Kad bih imao nameru da sklopim mir koji se zasniva na sili - a među nama za ovim stolom neka bude rečeno, Istmarč može na silu da nametne takav mir, čak i ako bude potrebno da istmarčki ratnici ginu zbog njega - ja to ne bih učinio."
     "Dobro", prihvati Kain, razmislivši malo. "Naši proizvodni kapaciteti su veći od vaših više nego tri prema jedan, ali neka bude tri prema jedan da bi lakše razgovarali. Dajte da, prema toj proporciji, podelimo zlato i platinu iz rudnika. Onda ćemo, srazmerno, biti podjednako snabdeveni."
     Orin Mersaj dobaci jedan brzi pogled Kainu. Kain se napravi da ga nije video.
     "To ti ozbiljno govoriš?" upita Maston malo poćutavši.
     "Da."
     Maston se sumnjičavo upiljio u njega s gornjeg kraja stola, očigledno podozrevajući da se tu krije neka zamka. "Ljubav prema bližnjem ne liči na tebe, Kaine."
     Kain uze jedan mali gutljaj vina, pustivši da mu za trenutak ostane u ustima, pre nego što ga proguta. Bilo je preslatko, kao i većina vina iz Iglza, ali uprkos tome, nije bilo loše. "Gospodo, gospo moja, Rea, komandant kapetan Solan je izrekao nešto što mi svi znamo, ali što ja iz učtivosti nisam hteo da naglasim. Mastone, vladara više nema. Pod pretpostavkom da divovi neće hteti da se mešaju u naše stvari i da varvari neće moći, vi i ja smo jedine dve moći koje su preostale u ovoj Dolini. Možda ne gajim ljubav prema bližnjem, Mastone Veramorne, ali nisam ni čudovište, o čemu svedoči činjenica da je uopšte došlo do ovih pregovora. Mastone, da sam poželeo da se dočepam Iglza, oteo bih ti ga; a vidiš, nisam to uradio."
     U Mastonovom licu nije više bilo ni kapi krvi. "Pretiš li ti to nama, Kaine?"
     Kain je ljuljao pehar, obema rukama. Srebrni pehar uhvati odsjaj lebdećih svetala u paviljonu, i Mastona taj trepetavi sjaj, koji se odbijao od njegove površine, nekako čudno poče da uznemiruje. Kain pusti da mu se pehar ljulja između prstiju, tek nekoliko centimetara u oba pravca. "Ne vidim potrebu da pretimo jedan drugom", izjavio on blago se osmehujući, "kad ja imam jaču artiljeriju."

     Njihov razgovor, na palubi svemirskog broda koji je sledio Sentu u njenom povratku na Zemlji, bio je kratak.
     Još jedan dan, i oni će se sukobiti svom snagom, a?
     Tako kažu, prijatelju. Lodenove misli bile su oslobođene svakog osećenja. Ipak, ne bi trebalo da potraje tako dugo. Tamo gde je Solan, naći ćemo Sentu.
     Loden je gotovo mogao da čuje kako se Loga nasmešio. Nema sumnje. I šta potom?
     Loden zastade. Nisam siguran. Možda ćemo uspeti da vratimo Sentu kući i da se pravimo kao da se ništa nije dogodilo. A možda ćemo, prijatelju, odlučiti da je ona bila u pravu i reći Sudu da se nosi, ostati na Zemlji i podučiti tog Solana stvarima koje bi trebalo da zna.
     Zvuči zanimljivo. Iskreno rečeno, izjavi Loga, meni je dosadno.

     "Dakle, Pinče", ozbiljno upita Orion, "šta misliš o Kainu?"
     Pinč je ležao na leđima ispred ognjišta u sredini Solanovog i Reinog šatora, isplažena jezika, dok ga je Orion češkao po stomaku.
     "Znam da nisi bio prisutan", nestrpljivo nastavi Orion. "Ali sve sam ti ispričao. Šta misliš? Ne može biti da je tako star kao što kažu?"
     Odmah iza Oriona začu se oštar prasak, kao da je neko pukao bičem, i samo za trenutak, Orinova senka na zidu šatora ukaza se, ogromna i crna.
     Nečiji glas ponovi: "Ko to ne može biti tako star kao što kažu?"

     Opuštenost je polako rasla, onako kako se rešavao problem za problemom.
     "Dobro. Znači, rešili smo i pitanje pristupa reci. Da imamo..." Kain odjednom zastade u pola rečenice.
     Posle dugog ćutanja, neko za stolom oglasi se. "Za ime Svetlosti, pogledajte mu oči!" Kain nije bio siguran čiji je to glas. U sledećem trenutku malo se stresao i pogledao u svoje vino. Ponovo podigavši pogled na njih, Kain jednostavno reče: "Izvinite. Učinilo mi se da sam nešto čuo."

     Pinč se smesta podiže, tiho režeći. Orion spusti ruku psu na rame, da bi ga zadržao.
     "Šta vi ovde radite?" Orionu se za trenutak učinilo da je to Kain; a onda je jedan čovek iskoračio u svetlost vatre, i on ne mogade da shvati kako mu je tako nešto uopšte palo na pamet. Iako su Kain i taj uljez bili otprilike iste veličine i visine, Kainova kosa bila je kratko podšišana i oči su mu bile crne; ovaj pridošlica imao je još plavlje oči od Orinovih, a crvena kosa mu je u uvojcima padala na ramena.
     "Tražim tvoje roditelje... Pssst", dodade Loga, obrativši se na kraju neposredno psu, čiji se napeti mišići istog časa opustiše pod Orionovom šakom. "Kako se zove tvoj pas?"
     "Pinč. On je lovački pas", ponosito objasni Orion, ne dodavši naravno, da ga majka još ne pušta u lov.
     "Kad mu se obraćaš," upita Loga, "da li ti on odgovara?"
     "Ma ne, to je samo kobajagi."
     "A, tako. Znaš, pred kraj Ognjenih ratova bilo je pasa koji su umeli da govore. Stvorila ih je T'Pau. Znači, u pravu sam što mislim da je ta rasa izumrla." Loga kleče na jedno koleno i ispruži ruku prema psu. Pinč pužući krenu napred, za trenutak omirisa vladarevu ruku, a zatim stade da maše repom. "Ima dobar ukus", primeti Loga, češkajući psa između ušiju. "Kako se zoveš, dečko?"
     Orion je vidno oklevao. "Orion. Ko si ti?"
     "Loga." Loga malo nakrivi glavu. "Valjda me se ne bojiš?"
     Orion je opet oklevao, a onda odgovori: "Ne bi smeo da budeš u ovom šatoru, niko ne sme, sem mojih roditelja. Ali ne, ne bojim se."
     "Zašto? Zar nisam velik?"
     "Ja ću biti ratnik, i ne bojim se, nikako", ponosito odvrati Orion. "a i Pinč te voli. Ja volim one koje Pinč voli."
     "Ima i gorih načina da čovek sebi izabere prijatelje", složi se Loga. "Hoće li se tvoji roditelji večeras vratiti ovamo?"
     Orion klimnu. "Posle večere sa Kainom."
     "Kain je ovde?" oštro upita Loga.
     Orion razvuče usta. "Jes'. U susednom šatoru."
     Kain je na svaki način morao osetiti uzdizanje Svetlosti koje je nagoveštavalo Logino pojavljivanje. Loga izgovori reč koju Orion nikada pre toga nije čuo i dodade: "Pazi, moram da idem. Nastojaću da se vratim večeras i da posetim tvoje roditelje, ili sutra uveče, ako ne budem stigao večeras. Kaži mi, Orione, jesi li video jednu gospođu, staru otprilike kao tvoja majka, koja liči na nju?"
     Orion zavrte glavom. "Nisam. Ko je ona?"
     Loga uzdahnu. "Jedna budala, koja je uvek živela zaštićena."
     "Kako?"
     "Ama, ništa dete. Vreme je da ideš na spavanje."
     "Ne spava mi se", smesta se pobuni Orion.
     "Nije nego", ljubazno odvrati Loga.
     "Ne, ja..." Orion široko zevnu. Loga priđe detetu, klonulom u polusnu na jelenje krzno koje je bilo rasprostrto, umesto slamarice, pored ognjišta, i ututka ga.
     "Hvala", promrmlja Orion, zatvorenih očiju. "Laku noć, Loga."
     Loga jednim prstom dodirnu Orionovu slepoočnicu. "Ovu posetu, dete, samo si sanjao."
     "Sanjao", sanjivo ponovi Orion.
     "Dabome", reče Loga. "Samo si sanjao i nećeš o njoj reći nikome, pogotovo ne svojim roditeljima."
     "U... redu..." Detinji glas polako utihnu. Loga se obrati psu, koji je radoznalo pratio šta se dešava. "Ćao, Pinč."
     Loga prikupi Svetlost oko sebe i nestade.

     Sasvim u blizini, neizvesno ali poznato prisustvo ponovo je pobudilo Svetlost.
     Kain ne dozvoli da mu se išta vidi na licu. Komandant pukovnik Istmarča Mondel Dantes govorio je, izlažući u osnovnim crtama plan za najmanju moguću integraciju vojnih snaga Istmarča i Iglza, a u najvećoj meri za raspodelu snaga duž reke Almandar.
     Kain se nagnu i prošapta Kavadu: "Loga je ovde." Kavad klimnu, i čak ni Kain ne vide da je neki znak bio razmenjen; posle nekoliko minuta Kavadov sin Jimal se izvini, rekavši da ga zovu natrag u logor Istmarča. Maston je možda nešto posumnjao, jer je uskoro potom rekao da se umorio i da želi da se povuče na počinak. Kain se odmah složi, i izađe iz šatora da pričeka napolju dok Mersaj ne završi razgovor sa komandantom Tristanom.
     Solan mu se pridruži u sledećem trenutku. Napolju je bilo hladnjikavo; čak i usred leta, noći u Dolini nisu bile tople. Zvezde iznad njihovih glava blistale su hladnim sjajem. "Hteo si da razgovaramo nasamo, Kaine?" upita Solan tiho.
     Bio je u pravu; jedno od prvih naređenja Kavadu, tog jutra, bilo je da, kako zna, obavesti Solana da Kain želi da ga vidi. Međutim, od jutra stvari su se promenile i Kain stoga ljubazno odgovori: "Ne, nije važno, Solane. U svakom slučaju, ne večeras. Umoran sam, i sanjiv, baš kao i Maston."
     Taj odgovor očigledno pomete Solana. "Oh? Kavad kao da je nagovestio da treba... hitno da se sastanemo."
     Kain se glasno nasmeja. "Kad Kavad prenosi ono što ja kažem, to uvek izgleda hitno; takav mu je posao." On potapša Solana po ramenu. "Hajde da sutra ti i tvoja žena ručate sa mnom? Biće na vreme. Osim toga, imam utisak da tvoja žena želi da te večeras zadrži za sebe."
     Solan poče da se smeje. "Zar je bilo toliko upadljivo?"
     "Drugima za stolom? Ni najmanje, siguran sam. Ali ona je mislila na nešto drugo - najmanje - pola sata koje smo proveli zajedno."
     "Razumeš žene, Kaine."
     Kain zavrte glavom. "U stvari, ne. Razumem ljude. Žene se ne razlikuju od nas. Zaista hoću da kažem, budi s njom noćaš; ja mogu da sačekam." Razgovor im prekinuše Merasaj i druga dva člana Kainove družine, pošto su se oprostili i prišli da im se pridruže.
     "Biće mi drago", reče Solan, "da se opet sastanem s vama, gospodo, sutra na Igrama. Kaine, komandante generale. Laku noć, gospodo."
     Orin Mersaj klimnu. "Laku noć, komandante kapetane."
     Kain reče jednostavno: "Zdravo, Solane."

     3.
     Stajala je među drvećem, daleko iza početka čistine.
     Vid joj je bio dobar, daleko bolji nego u radnika; ipak, Senta u početku nije bila sigurna da ih je pronašla. Muškarac i žena su ležali na ćebetu, gola koža im je bila izložena hladnom noćnom vazduhu, potpuno bezbojna pod mesečevom svetlošću.
     Imala je samo sedamnaest godina. Sposobnosti Loge i Lodena za nju su bile samo priče. Ali Loga ju je već podučavao; pomislila je, stoga, da može da pokuša...
     Uz ogromnu koncentraciju ona posegnu izvan sebe i naiđe na svetlucanje njihovih misli. Bilo je teško, daleko teže od napora da se probudi Svetlost. Ona se zadiha i onda...

     Kao da se obrela zajedno s njima, tu na ćebetu, i snaga veze koja je postojala između njih dvoje pogodi je vrtoglavom silom. Kolena joj omekšaše, i ona se nasloni na čvornovato stablo jednog prastarog hrasta.
     "Bićeš dobar mirotvorac", govorila je žena. Mora da je to bila Rea, iako Senta oseti u njoj odlučnost koju je povezivala samo sa vladarima koji su bili nekoliko stotina godina stari. "Dobro si to uradio; mislim na ono kako si nagovorio Kaina da podeli s nama rudnike u Zlatnoj reci." Senta jedva da je podnosila i sam dodir ženinog uma, i stoga obrati pažnju na muškarca, svog brata, sina Lodena Almandara.
     Kao da je uzela u ruke čelični vrh koplja u belom usijanju. Na površini uma čovek je mislio, i reči mu odjeknuše u ustima. "Jesam, zar nisam?" Nekakva neobuzdana snaga zgadi Sentu, za trenutak je obavi blistavom napetošću, nalik na čvrstu odlučnost koju je Senta uočila kod svoje polusestre Ree, ali to je bila šira i dublja snaga, toliko suštinski muška da je Senta za trenutak morala da se oporavi od nje da bi mogla da je uporedi sa onom koju je otkrila u Rei.
     Uz iznenadni, oštri bol, podsetila je Sentu na Lodenovu snagu. Ali u njoj nije bilo slabosti, koju je povremeno prouzrokovala Lodenova duboka starost; bilo je to jasno, zrelo samopouzdanje koje je podseti na Logu, ali bez imalo cinizma riđokosog vladara, i bilo je podvučeno najjasnijom svešću koju je ikada srela - da postoje dela koja su pravilna i koja su nepravilna, i da se suština života nalazi u razlikovanju jednih od drugih.
     U tom prvom trenutku njihovog uzajamnog dodira Senta shvati da nikad u životu nije srela boljeg čoveka.
     Misao koja je doprla do nje sa druge strane bila je toliko nalik na misao komandanta kapetana Solana da vladarka Senta u magnovenju pomisli da potiče od njega.
     Ako i malo liči na Donera, verujem da nisi.

     Senta se obre na nekom drugom mestu.
     Bilo je mračno, bez oblika i sadržaja.
     Senta? prošapta glas na rubu njenog uma. Senta, gde si?
     Oče?
     Loden Almandar se u mraku polako i blistajući materijalizovao. Nije to učinio uz grmljavinu fizičkog prenosa, čak ni uz sjaj Svetlosti, i Senti postade jasno da se nalaze na nekom mestu koje ne postoji u stvarnom svetu. Lice mu se jedva razaznavalo.
     Senta, vrati se. Sud čeka na tebe u orbiti.
     Oče, pronašla sam ih, pobuni se ona. Zar ne razumeš?
     Senta, nisam hteo da ti dođeš ovamo. Nije trebalo da dođeš. Žao mi je ako se nismo razumeli, ali ovo nije igrarija. Sporazum je zaista na snazi, i teška kazna očekuje onoga ko mu se ne povinuje.
     Ne plašim se.
     Trebalo bi.
     Ako se i nisam povinovala Sporazumu, oče, ti bi bar trebalo da me razumeš. Ako je pravedno da im pomognemo, onda je pravedno. Ti si se i sam spremao, dodade ona, a i Loga, jer ste verovali da treba. I bili ste u pravu; Sud ne može biti čuvar moje savesti. Zar je trebalo da uradim manje od tebe samo zato što sam mlada?
     Oko Lodena Almandara stade da buja očajanje, narastajuća plima bespomoćnosti. Dete, oh, dete moje.
     Oče?
     Star sam, Senta. Ne plaši me pomisao da budem poslan Svetlosti. Biće to kao da dolazim kući, a ne nešto čega se plašim. A Loga nikad nije bio u opasnosti, jer nikad nije ni potpisao Sporazum. Ti si u opasnosti, dete, moraš se vratiti.
     Malopre si mi govorio iz srca. Čije su ovo reči? Tvoje, ili Elisine?
     Postoji red svih stvari, reče Loden Almandar, zakon bez kojeg ne bismo bili nimalo bolji od varvara. Doner je mislio isto kao i ti i prouzrokovao je Veliki raskol. Nemoj misliti da ga je Sud zaboravio, Senta; nije. Bila mi je upućena kritika, potpuno ispravno, da sam sebe povremeno stavljao iznad Zakona; i istina je da je i Doner to činio, i da ti to sada činiš. Senta, vrati nam se. Odmah. Nalaziš se u većoj opanosti nego što misliš.
     Moram da razgovaram s njim, oče. On je jedan od nas, a to ni ne zna.
     Moć je ispusti iz svog zagrljala i Senta se nađe na čistini, drhteći od zime.
     Jedva dvadesetak metara od nje Solan i Rea ležali su jedno kraj drugog na mesečni, a zvuk glasova Senta je jedva mogla da čuje. Senta se zagleda između drveća u dvoje ljubavnika, i u očima joj se javi nešto veoma nalik na čuđenje.

     S vremena na vreme, dok je proticalo to dugo, dugo jutro, Loga je osećao kako Kainovim umom prolazi nemir, dok je tragao kroz gomilu posmatrača. Loga je lutao kroz gomilu, kroz desetine hiljada ljudi, prerušen u kmeta ili zabavljača, s crvenom kosom prikupljenom i skrivenom pod kapom da bi se što bolje prerušio, tragajući za Sentom. Da Kain nije bio prisutan, Loga bi za nekoliko sekundi pronašao devojku, tražeći je na način na koji je Kain tražio njega.
     Na žalost, Loden ga je naterao da se zakune da neće mešati svoje misli s radničkim više nego što je to potrebno da nađe Sentu. Onoga časa kad Loga bude pronašao devojku, tragajući kroz misli, Kain će na isti način pronaći njega.
     A to će, najverovatnije, pokrenuti krvoproliće neviđenih razmera. Loga ni najmanje nije bio siguran da Kain neće pokrenuti klizne brodove da bombarduje i po stotinu kvadratnih metara istovremeno, samo da bi ubio Logu.
     Traganje kroz gomilu isključivo očnim vidom, do đavola, zahtevalo je vremena. U jednom trenutku Loga uzalud požele da samo za nekoliko minuta dođe na podijum na kojem je Kain sedeo. Sa te osmatračnice pronašao bi Sentu za nekoliko trenutaka. On odmah preseče u sebi tu misao, želeći da Kain sa svoje osmatračnice poželi da ga nema.
     Loga je bio siguran da je Senta tu negde. Loden je razgovarao sa svojom ćerkom još koliko prethodne večeri.
     Ta blesava devojka izložila se svim tim neprijatnostima, umesto da se vrati kući, samo zato, kako mu je Loden rekao, što želi da razgovara sa komandantom kapetanom Solanom.
     Loga je tog jutra nekoliko puta već video kapetana Solana, dok se taj komandant Iglza probijao kroz gužvu, smeškajući se i zbijajući šale sa ljudima u prolazu. Već davno, zaista davno, Loga nije video Donera Almandara, i čak i sa tehnikom pamćenja koju su vladari iz nužde razvili, nije bio siguran da ga pamćenje ne vara; gledajući Solana, imao je osećaj da se Doner Almandar vratio. Solan nije bio tako mišićav kao Doner, ali kada se to izuzme, mogli su biti blizanci.
     Sudeći po glasinama, Solan je bio najzasluženiji što je uopšte došlo do primirja između Iglza i Istmarča. Jasno je bilo da uživa široku popularnost i da je, u stvari, veoma lep.
     Razgovor, cinično pomisli Loga, nije baš reč kojom bih ja to nazvao.

     Kain i Maston sedeli su ispod baldahina u uzdignutoj loži i posmatrali Igre i uzavrele hiljade ljudi koji su došli da ih gledaju. Kavad je stajao sam, odmah iza Kaina. Tri člana Mastonove telesne garde zauzimala su isto mesto iza stolice svog gospodara.
     Takmičenje u streljaštvu bilo je završeno; Rea Veramorn, na opšte očekivanje, postigla je veoma dobar uspeh, iako se na kraju zadovoljila samo trećim mestom. Na dugodometnom gađanju u metu dva Kainova poluvarvarina, koji su imali bolji vid od ma kog radnika i snagu veću od one koju je imala Rea Veramorn, osvojili su prvo i drugo mesto.
     Kain primeti kao uzgred, nastojeći da mu glas ne dopre do Mastonove telesne garde. "Drago mi je što imam priliku da najzad porazgovaram nasamo s tobom."
     "Šta hoćeš da kažeš? Mastonov glas zvučao je rasejano; iz njega je zračila tolika napetost, da je Kain od nje imao blagu glavobolju. Iako je od detinjstva razumom mogao da pojmi, Kainu je ipak trebalo mnogo godina da poveruje, čisto emotivno, da ljudi oko njega nemaju ista osećanja i misli kao on; Kainu je vremenom postalo lakše da zanemari preteranu buku od emocija uznemirenog čoveka.
     "Interesuje me tvoja kći Rea. Ko je njena majka?"
     "Jedna služavka. Jedva da se i sećam kako se zvala." Maston nije pogledao u Kaina; držao je pogled čvrsto uperen na takmičarski teren.
     "Jedva, ili se ne sećaš?"
     Maston se iznenada besno okrenu prema Kainu. "Šta se to, do đavola, tebe tiče? Čisti pred svojim vratima; ja pred svojima sasvim dobro čistim."
     "Brineš se?" Kain podiže jednu obrvu. "Moje su brige posvećene najneočekivanijim mestima, gospodaru Mastone. Na primer, da li znaš da se Loden Almandar danas nalazi ovde? U najmanju ruku - jedna od njegovih kćeri, a takođe i Loga?"
     Maston Veramorn se ukoči, usred reči.
     Kain klimnu. "Uveravam te. Logu sam osetio, a Lodena i njegovu kćer sam video. Loden je dobro prerušen - nosi odeću kmeta kao da se rodio u njoj - ali nema tako krupnih radnika."
     Maston se povrati i zareža. "Lažeš."
     "Jesi li već video ženu koja te podseća na Reu?" Kain odmah vide da je njegov udarac pogodio cilj. "Čovek se, dakle, može pitati zašto su ti vladari opet ovde, pošto su uz onolike fanfare napustili Zemlju, uveravajući nas, sve do jednog, da su zauvek abdicirali?" Kain raširi ruke. "Možeš li da pogodiš?"
     Maston Veramorn okrenu glavu, kao da ne želi da sluša šta mu Kain govori. Držao je pogled uperen ispred sebe; nozdrve su mu se širile, ali nije odgovarao.
     "Mislim", nastavi Kain, "da je Loden ovde zato što zna da mu je sin ovde. A takođe i njegova kćerka, dete koje si proturio kao svoje, gospa Rea. Mora da se pita, Mastone, kao što se i ja pitam, zašto si to uradio? Smem li da ti kažem šta ja naslućujem?"
     "Ako baš moraš."
     "Mislim da ti je palo na pamet, Mastone Veramorne, budalo kakva si bio i kakva jesi, da ako imaš u svojoj vlasti dete, a to dete ima u svojoj vlasti Svetlost, imaš u svojoj vlasti Svetlost. I zato si, uz pomoć poludelog diva Rijabela, udesio da se to i dogodi. Mogu da zamislim kako si bio besan kada si otkrio da devojčica koju ti je Rijabel dao ne može da upravlja Svetlošću, ma kako je nagovarali... Upravljanje Svetlošću, Mastone", dodade Kain tako tiho da čak ni telesni gardisti svega na metar rastojanja nisu mogli čuti, "nešto je što se mora naučiti."
     Maston poče teško da diše. Kain je mogao da izbroji otkucaje njegovog srca na osnovu žile kucavice koja mu se videla na vratu. "Ono što me zbunjuje, Mastone, jeste dečak. Kako se moglo dogoditi da ne saznaš za njega? Zar ti je Rijabel prikazao samo dete, jedno jedino, i rekao ti, ovo je sve što sam uspeo da proizvedem? Znajući kakav si, pretpostavljam da si ga ubio - možda i pre nego što je imao priliku da ti kaže da postoji i dečak, možda i pošto ti je rekao za dečaka, ali pre nego što je stigao da ti kaže gde se nalazi?" Kain se zavali u sedište, naslonivši glavu na naslon. Iz tog položaja mogao je da vidi samo ivicu borilišta i iza nje plavo, plavo nebo. Oblaci su se kretali po njemu gonjeni vetrom, stvarajući polako razne tapiserije. "Neke tajne, pretpostavljam, nikad se neće obelodaniti. Život je suviše kratak. A ipak, Mastone, ja te gledam, i vidim starost koja ti polako obuzima crte lica, i znam da nemaš velemladost." Kain zastade. "Mastone?"
     Maston Veramorn gotovo vrisnu. "Šta je, proklet bio?"
     Kainov pogled bio je uperen u daljinu; olujni oblaci su se skupljali daleko na zapadu. "Jesi li znao, Mastone, da je inženjer Rijabel stvorio jednu varijantu velemladosti koja deluje na ljude?"
     "Ne", prošapta Maston Veramorn. "Lažeš."
     "Već sam gotovo iscrpeo, znaš, ono što sam pronašao u Donertaunu. Nije trebalo", reče Kain, "da ga ubiješ."

     U šatoru je Rea pomagala mužu da se spremi za viteško nadmetanje, žaleći se sve vreme. "Znaš li da ima žena ratnika Istmarča koje će učestvovati u nadmetanju? A ja ne mogu da se takmičim jer nisam ratnik?"
     Solan uzdahnu. "To je ratničko nadmetanje, ljubavi, i oduvek je bilo. Sem toga, ne bi napravila dva ili više naleta pre nego što te obore na guzicu."
     Rea se namršti kad vide oklop koji je on stavljao na sebe. "Šta je to? Zašto ne nosiš svoj karbomesingani oklop?"
     Solan sleže ramenima. Upravo je navlačio debelu vunenu tuniku, da se zaštiti od ledenog gvozdenog oklopa. "Maston me je zamolio da ovo obučem. Rekao je da je on to nosio u mladosti, i da je to nosio na Igrama."
     Rea ga oštro pogleda. "Čudi me da ga nije dao Tristanu."
     "I mene", složi se Solan, zakopčavajući kopče koje su držale oklop. "Imajući u vidu sve te priče o miru, to bi s njegove strane bio galantan odnos prema meni. Nisam mogao da ga odbijem."
     "Nisam rekla da je trebalo." Rea je ipak bila uznemirena.
     Čime, to ni sama nije znala.

     "Kada si bio mali, Mastone, da li si kadgod pogledao u nebo i otkrivao prizore u oblacima?"
     Maston ništa ne odgovori. Kain skrenu pogled sa blistavih belih oblaka i upravi ga na Mastona. Maston je očevidno bio jedva svestan Kainovog prisustva. Na turnirskoj stazi, upravo ispred tribina, dva takmičara su jahala jedan prema drugom. Pogleda uperenog na dva takmičara, tresak njihovog sukoba je dopro do Kaina samo kao neki daleki poremećaj. Maston, koji je posmatrao takmičenje, bukvalno je drhtao od napetosti. Mimoilaženje nije donelo odlučujući rezultat, i jedno koplje se polomilo; jahači su se vratili na svoja mesta, da ponove nadmetanje.
     "Jesi li video listu takmičara?" upita mirno Kain.
     "Molim?"
     "Rekao sam, jesi li video listu takmičara?"
     Reči napokon stigoše na cilj. Maston se vidno trže. "Nisam.. nisam. Zašto pitaš?"
     "Solan", mirno primeti Kain, "treba prvi da se nadmeće protiv jednog od tvojih ratnika, Prvog Jakoba. Ako izbaci iz sedla Jakoba, takmičiće se ili sa Prvim Istmarča Mijelom ili sa kapetanom Iglza, Tristanom."
     Maston se vidljivo znojio. "I onda?"
     "Hoću da kažem", nastavi Kain, "da će svaki moj ratnik, ukoliko bude jahao protiv komandanta kapetana Solana, pasti sa konja istog časa kad bude ušao u borilište."
     Mastoj ga je ukočeno gledao. "Zašto?"
     "Osim toga, vrlo strogo čuvamo pristup kopljima koje će naši ratnici upotrebljavati. Sama koplja, uzgred budi rečeno, savršeno su tupa. Čak i kad bi zaštitnik spao sa koplja, udar koji bi usledio teško da bi bio smrtonosan." Kain se nasmeši Mastonu, mrtvim osmehom koji mu se video samo na usnama. "Ne bih voleo da vidim komandanta kapetana Solana kako umire, sasvim slučajno pod ubodom nekog istmarčkog koplja. Ili, čak, gospodare Mastone, pod ubodom koplja Iglza."
     "Zašto to govoriš?"
     "Zato, Mastone Veramorne", odgovori Kain, "što ne mogu da promenim budućnost. Neću da se smrt Solana Almandara prepiše meni." Kainu se učini da nikad nije video jednog odraslog radnika, ma koje klase u društvu, tako zastrašenog. "Krv", objasni on. "U prašini je bilo krvi."

     Postalo je jasno, kako je jutro odmicalo, da su ratnici Iglza oni koji uživaju podršku gomile. Kaina je to jedva iznenadilo, imajući u vidu da je većina prisutnih radnika poticala ili sa teritorije Iglza, ili sa teritorije koja je bila znatno bliža Iglzu nego Istmarču.
     Kain je samo posmatrao, bez ikakvih osećanja.
     Kad je Solan izbacio iz sedla onog drugog komandanta već u prvom naletu, urlik gomile, koji je bio zaglušujući, postade stravičan. Radnici koji su proveli celo jutro sedeći na obroncima brda koje se nadnosilo nad borilištem poskočiše na noge, vičući iz sveg glasa u znak odobravanja. Dva čoveka, čak i toliko blizu kao Maston Veramorn i Kain nisu mogla da razmene reči.
     Nije ni bilo važno.
     Kain nije imao šta da kaže.
     Pažnju su mu privukla sedišta na ivici borilišta, zaklonjena od sunca, kao i loža u kojoj je sam bio sa Mastonom; mesta na kojima su sedeli plemići. Pri prvom naletu, Orion je sedeo grabeći majčinu ruku, sav zajapuren od uzbuđenja.
     Kako je to lep dečak, pomisli Kain, sasvim ravnodušno.
     U poslednjim redovima gomile posmatrača, među prostim svetom, Kainovo oko se usredsredi na plavokosu devojku: bila je Lodenova, svakako. On pomisli da je to ona ista devojka koju je zapazio već ranije, tog prepodneva. Izgleda je bila veoma mlada, mlada čak i po merilima radnika.
     Senta, pomisli Kain. Mora da je to bila ona, osim ako Loden nije imao još neko dete za koje Kain nije znao. U istom trenutku znao je da je u pravu. Onog časa kada je njeno ime doprlo do nje devojka se okrenu i njen pogled se susrete sa Kainovim, preko ogromnog prostora koji ih je razdvajao. Oči joj se otvorište, veoma široko, ali nije skrenula pogled. Učinio je to Kain.
     Gomila posmatrača se još jednom oglasi; komandant kapetan Solan ušao je u borilište na jednom kraju, a komandant kapetan Tristan na drugom. Kain je posmatrao kako se ta dva čoveka pripremaju za nalet. Tristanov pomoćnik, ispitavši koplje koje je ovaj upotrebljavao, bez reči ga zameni drugim. Kain pomisli da Tristan nije ni primetio tu zamenu. Sedeo je visoko u sedlu, očiju uprtih u Solana, očevidno uživajući u predstojećem sukobu. Na drugom kraju borilišta, Solan klimnu Tristanu, spusti vizir na šlemu, podiže koplje, spusti ga i usmeri, pa obode konja. Tristan doviknu Solanu nešto što je vetar odneo daleko od Kaina, spusti vizir i obode konja u galop.
     Kain je sedeo i posmatrao. Možda je samo Kain, u celom tom ogromnom skupu, video šta se dogodilo. Dok su se Solan i Tristan približavali jedan drugom, Maston se grčevito pokrenuo, grčeći ramena pored Kaina. Zaštitnik na vrhu koplja Tristana de Volte je spao, i prekaljeni karbomesingani vrh za trenutak zadrhta, a onda se ustremi sam od sebe, gotovo se istrgnuvši iz ruke Tristana de Volte. Udar koplja direktno je pogodio Solanov štit i ovaj se slomi u komade pod njim. Koplje je probilo štit, slabu zaštitu gvožđa na Solanom grudnom oklopu, prošlo kroz Solana i pojavilo se na drugoj strani. Solan je bio izbačen iz sedla; koplje je ispalo iz ruke komandanta kapetana Tristana.
     Solan nije ni kriknuo; nije ni pisnuo. Udario je o tlo borilišta tupim treskom koji je Kain jasno čuo.
     U tom jasnom, kao ukočenom trenutku, čitav svemir se jasno usredsredio ispred Kaina. Imao je vremena da vidi kako se izraz uzbuđenja na Orionovom licu pretvorio u nešto sasvim drugo, vremena da vidi kako je sjaj Svetlosti dodirnuo vladarku Sentu. Urlik gomile je jenjavao, polako se pretvarajući u grubu tišinu. Solan se samo jednom zgrči, snažno zadrhta, i polako se opusti.
     Nad desetinama hiljada posmatrača koji su bili prisutni tog dana zavladala je tišina.
     Krv je blagoslovila zemlju, sjajno crvena u svetlosti dana.









12. SENTINA ZVEZDA
@03 = Godina 1284. posle Ognja
     1.
     "Sad", reče Kain Kavadu, "spasavajmo se."
     Pleme Selvrena je izvodilo zaprepašćujuće stvari s noževima; nije bilo radnika koji se mogao meriti čak i sa polukrvnim srebrnookima. U trenutku ćutanja koje je nastupilo posle Solanove smrti, tri telesna gardista Mastona Veramorna umrla su ne pisnuvši, neprimetno. Bačeni noževi su se samo ukazali na njima, bez upozorenja. Maston je stajao, nepomično gledajući na poljanu na kojoj je ležao Solan. Nije ni video kako su mu poginuli gardisti. Kavad bez žurbe izađe iz lože, silazeći stepenicama među mnoštvo koje je okruživalo borilište. Tiho i bez žurbe, Kainova telesna garda stade da se probija kroz zaprepašćenu gomilu do Solanovog tela, razmičući radnike u manje grupe, koje su se mogle lako kontrolisati. Kain je još sedeo, posmatrajući; Rea je bila pored Solana, i na licu joj je bio utisnut izraz polulude panike; Maston je bio kao začaran posmatrajući Solanovu priliku koja se grčila.
     Jedan ratnik Iglza koga Kain nije poznavao držao je Orina, da dečak ne vidi kako mu otac umire, iako je i sam ratnik ukočeno buljio u krajnjem užasu. Dečak se uvijao i otimao iz ratnikovih ruku, sve dok ga ratnik, konačno, nije pustio da pogleda.
     Kain nije uspeo da vidi odakle je stigao prvi hitac; gotovo sigurno iz puške jednog od Mastonovih ljudi, koji se smrtno uplašio videći varvare iz Istmarča kako se organizovano kreću kroz gomilu. Istog časa nestala je svaka nada da će se gomilom moći upravljati. Neko, Kain nije uspeo da vidi ko, vrisnuo je, i gomila se pretvorila u rulju. Kain se polako uspravi, raskopčavajući bluzu i izvlačeći pištolj. Zastao je, samo, silazeći iz lože, da udari Mastona iza uveta drškom svog revolvera. Maston ničice tresnu iz lože, dva metra do tla. Kain nešto sporije krenu za njim.
     Kavad je vikao kroz pojačalo. "Izdaja, izdaja! Istmarč! K meni, Istmarč!" Uprkos nesređenom otporu ratnika Iglza, Kainovi srebrnooki su uglavnom sredili grupicu koja se okupila oko Solana, Tristana i Ree. Kain čak nije uspevao da bude besan. Dodirnuvši mikrofon na ogrlici svoje uniforme, jedva je čuo svoj sopstveni glas korz sve jače krike povređenih. "Meraseje", govori Kain. "Krenulo je. Možeš li..." Kain opali hitac na ratnika Iglza iza svojih leđa, gotovo ne nišaneći dok se taj ratnik borio s jednim od Kainovih varvara. Laserski zrak sunu Kainu iza uha, pretvorivši mu kosu u pepeo. Kain se ni ne okrenu već nastavi, ne žureći i ne zastajući, do grupice ljudi koja se okupila oko Solana.
     Mersajev glas kvrcnu u njegovoj slušalici. "Vidim, gospodaru. Odmah stižem."
     Gomila se razdvojila ispred Kaina. Pored Ree i Solana odjednom, uz pucanj niotkuda, izniče nečija prilika i Kain shvati, još pre nego što je sjaj Svetlosti uminuo da bi se razaznale crte lica, da je to Loga. Usred onoga što se razvijalo u ogorčenu bitku između Iglza i Istmarča, pojava vladara ipak je proizvela vidan utisak. Oko Loge odjednom nastupi tišina i ratnici se povukoše u stranu; niko osim Kaina nije na njega ispalio hitac.
     Kain je to učinio, dvaput, i oba ga puta pogodio. Sjaj Svetlosti ni za trenutak nije napustio Logu. Netremice je gledao pravo u Kaina, sa zbunjenim izrazom na licu, dok su ga hici pogađali u stomak. Nije ni pokušao da zaustavi oba hica; prošli su kroz njega i pali na drugu stranu. Loga ni ne poče da pada, kad odjednom zablista kao Sunce na zalasku i nestade.
     Kain dodirnu mikrofon na svom okovratniku, dok je krupnim koracima hitao u gomilu. "Kavade, prenesi dalje, ako ugledate vladara, ako se neko pojavi niotkuda, pucajte da ga ubijete."
     Krik koji je po Kainu mogao da označava i radost i tugu, dopre odnekud s desne strane. Ništa ga nije upozorilo; zato što je bila slab čitač misli, nije osetio kad je pobudila Svetlost, kao što je to osetio kod Loge. Sa zapanjujućom brzinom, koja ga je iznenadila, vladarka Senta se odjednom materijalizovala pored svoje sestre Ree. Kain još nikada nije video da neki vladar tako brzo izlazi iz Svetlosti.
     Sa polja na koja se spustila flota Istmarča, sa severa, prispeše klizni brodovi, zajedno sa ogromnim brodovima za jednu osobu i njenu svitu.
     Sentine oči se samo za trenutak zaustaviše na Kainovim, kroz gomilu. Kainov revolver je bio uperen u nju. Rea se nalazila u krugu vatre, i Kain je za trenutak oklevao. U magnovenju neverica pređe Senti preko lica, i dve žene nestadoše.
     Nastupio je trenutak zaslepljujuće svetlosti, a potom stiže sveža, crna tama. Rea Veramorn oseti kako se tog trenutka donekle menja, tog trenutka kad je dodir Svetlosti probudio u njoj sposobnost koja je oduvek tu skriveno obitavala.
     Nečiji tihi, nežni glas je govorio. Budi mirna. Ubrzo ćemo izaći iz ovog drugog sveta.

     Uznemirenje se proširilo sa borilišta i postajalo sve pogubnije kako se kratkotrajni mir spuštao oko poprišta na kojem je umro Solan. Vojnici Istmarča uspeli su da ničice obore blizu desetak ratnika Iglza, s rukama ukrštenim iza potiljka. Komandant kapetan Tristan, još u oklopu, bio je među njima. Mersajev glas ponovo dopre do Kaina. "Gospodine? Da li da se povlačimo ili da se ukopavamo i zauzmemo teritoriju?"
     Oko Kaina su u vazduhu zviždali meci. Laseri su ludački svetleli na sve strane; jedan za trenutak okrznu Kaina, ali na njegovoj vatrostalnoj odeći jedva da se i primetilo. "Povucite se", naredi Kain, bez razmišljanja. "Ako rešim da osvojim Iglz, to neće biti ovako."
     "Da, gospodaru." Brodovi za jednu osobu i njenu svitu meko su se spustili na približno sto metara od Kaina, na čistini odmah na severnoj strani takmičarskog terena. Samo je jedan od ratnika Iglza još bio na nogama, ratnik koji je zadržavao Oriona. Jednom rukom je još stezao dečakovo rame. Orion je netremice gledao u očevo telo, svega desetak metara daleko.
     Ratnik koji je stajao pored Oriona načini pokret kao da hoće da potegne oružje. Kain nije video da li ga ima, ali ne sačeka da vidi da li greši; opalio je na ratnika samo jednom. Kain nije bio svestan da je srebrnooki prisutan, sve do trenutka kada je Kavad upitao: "Gospodaru? Da uzmemo dete?"
     Kain je stajao i posmatrao Oriona. Usred meteža ogorčene bitke dečak kao da nije bio svestan ničega oko sebe, sem svoga mrtvog oca.
     "Da", reče on, "uzmite ga."
     Nečije ruke pomogoše Mastonu Veramornu da ustane, i očistiše mu prašinu sa odeće. Nečiji glasovi su žagorili. "... odveo vašeg unuka..."
     Maston ih napade, ne obraćajući pažnju. "Skinite svoje ruke s mene!" zaurla on. Vid mu se polako izbistravao. Gotovo trideset njegovih ratnika bilo je okupljeno oko njega; samo polovina ih je imala oružje. Iznenada postade svestan da se tri ogromna istmarčka broda za jednu osobu i njenu svitu nalaze na čistini, odmah na severu. Stotine kliznih brodova Istmarča lebdelo je na nebu, a otprilike tri stotine ratnika, u crnim uniformama Istmarča, odlazile su unatraške s polja s oružjem na gotovs, u redu se povlačeći ka brdovima. Nasumična vatra ratnika Iglza ih je pratila, i Maston vide kako dvojica pripadnika istmarčkih trupa padaju, i kako ih dižu i odnose njihovi drugovi. Istmarčani su pažjivo uzvraćali vatrom, svesniji od Mastonovih vlastitih ratnika, da se na liniji vatre još nalaze neki radnici.
     Kain je bio među njima, ponovo puneći revolver, kad ga je Maston ugledao. "Ne pucajte, prokleti bili!" zaurla Maston preko polja.
     Njegov glas privuče Kainovu pažnju. Kain dodirnu dugme na svom okovratniku i glas mi zaori kroz pojačalo, preko polja. "Istmarč! Prekinite vatru!" Još jedan Istmarčanin pade pre nego što je naredba bila sprovedena, ali red se zadrža i pripadnici istmarčkih snaga povukoše se ka brodovima bez daljih žrtava. Kain pogleda put Mastona; na toj daljini Maston nije mogao da razazna izraz na Kainovom licu. Video je kako Kain predaje svoj revolver jednom od svojih ratnika i kako zatim okreće leđa i odlazi.
     Maston oštro izgovori komande grupici ratnika koji su ga okruživali i okružen trostrukim obručem ratnika, krenu ka mestu na kome je ležalo Solanovo telo. Jedan od njegovih ratnika bio je izvukao koplje iz Solanovog mrtvog tela, i to koplje je sada ležalo Solanu uz bok. Iako nije dozvolio da se to vidi, Maston na trenutak oseti zadovoljstvo pri pogledu na ukočeno Solanovo lice.
     Tristan je sedeo samo nekoliko metara udaljen od Mastona, lica zarivenog u šake. Ono malo što je u sukobu bilo postignuto bilo je uglavnom zaslugom komandanta Drugog, kojeg Maston nije ni poznavao; Tristan ne podiže pogled na zvuk Mastonovog glasa, sve dok sam Maston ne priđe sasvim blizu i obrati mu se, prigušenim glasom. "Ustani, do đavola. Zar nemaš ni toliko ponosa da sačekaš da budeš sam, dok tuguješ." Bled kao vosak, komandant kapetan grčevito klimnu i ustade, povodeći se malo.
     A onda se začu oštri prasak, praćen snažnim naletom vetra.
     Iza Mastonovih leđa odjednom nastupi grobna tišina, i on uspe da uhvati odlomak govora. "... dar, i sklanjajte mi se s puta."
     Na svetu je postojalo samo jedno jedino živo biće kojeg se Maston Veramorn zaista plašio, i zato je smesta prepoznao taj glas. Kolena su mu pokleknula dok se okretao, i premda je samoga sebe prezirao zbog tog straha, znao je da će sve učiniti da ne uvredi Lodena Almandara.

     Telo joj je bilo vraćeno, i kada je opet poprimilo svoj oblik, njegove emocije je pogodiše kao udarac čekića.
     "Šta se desilo?" vrisnu Rea Veramorn na devojčicu.
     Materijalizovali su se na vrhu jednog useka, visoko u Crnim planinama, gledajući naniže, na prostor gde su bile Igre. Sa te ogromne visine ljudi su izgledali kao tačkice, a veće stvari, kao što su bili brodovi i paviljoni, postaše samo mala, sjajna orijentaciona obeležja na strateškoj mapi. Devojka tiho odgovori, gledajući tamo dole. "Volela bih da mogu da ti kažem, ali ne znam. Nisam očekivala da će se tako nešto dogoditi. Samo sam došla da ti kažem ko si."
     Te reči za Reu nisu imale nikakvo značenje, a devojka čak nije ni gledala u nju. "Ko si ti?" Devojka joj nije odgovorila, i Rea ponovi s očajanjem: "Slušaj, Orion. Moj sin je tamo dole. Potrebna sam mu. Moraš me vratiti."
     Devojka se naglo okrenu. "Ne mogu, gospo. Zar nisi videla šta se dogodilo? Koplje se kretalo samo od sebe, kao da se nalazi u vlasti nekoga ko upravlja Svetlošću. Mislim, gospo, da je Solan bio ubijen." Na licu joj se ocrtavala uznemirenost. "Ko je toliko dobro gospodario Svetlošću da to učini - mislim da Kain ne poseduje toliko znanje, a sigurno da ni moj otac, ni Loga..."
     "Ko si ti/"
     "Gospođo?" Devojka je za trenutak stajala nemo, posmatrajući je. Kada je progovorila, Rea prvi put primeti da je zbunjena. "Oprosti. Zovem se Senta. Ja sam vladarka Senta Almandar, ćerka predsednika Suda Lodena." Senta za trenutak zastade, a onda otvoreno dodade: "Ja sam tvoja sestra."

     "Prekasno je", glasno reče Loden. On skinu ruke sa Solanovih slepoočnica i polako ustade. Blato u kojem je stajao sastojalo se od mešavine krvi i zemlje. Rana je bila tako ogromna, a momak već toliko dugo mrtav, da čak ni Lodenova velika veština nije više mogla da ga oživi. Loden se polako okrenu oko sebe, ispitivački posmatrajući lica ratnika Iglza koji su ga okruživali. Nije mu palo na pamet da bi i sam mogao biti u opasnosti; svakako da se nijedan radnik ne bi usudio da opali na njega.
     Oči mu se zaustaviše na Mastonovim. "Radniče", upita on blagim glasom, "znaš li ko je ovo bio?"
     Maston je stajao kao gromom ošinut. S mukom je pokrenuo usta. "Komandant kapetan Solan." Bio je tek izdaleka svestan da ga okružuju njegovi ratnici, ali i protiv volje, usta su mu izgovorila: "Gospodaru."
     Loden Almandar nije ni primetio tu počast. "Bio je moj sin, radniče." Stojeći okružen Mastonovim ratnicima, Loden mirno dodade: "Trebalo bi da te ubijem." Sjajna Svetlost se spusti i obavi ga.
     Nijedan Mastonov ratnik nije ni prstom mrdnuo da odbrani gospodara. Još godinama posle toga Mastona su zbog toga mučile noćne more, u grozno pravilnim razmacima.
     "Trebalo bi da te ubijem", ponovi Loden. "A možda i hoću."
     Vladar je stajao i s visine posmatrao Mastona Veramorna. Napokon, uzdahnuvši duboko i umorno, nestade.
     Maston Veramorn ostao je da stoji i da se trese još dugo posle njegovog odlaska, potpuno nemoćan da se pokrene.

     2.
     Senta upita, ne okolišući. "Možeš li da mi veruješ?"
     Dodir njene misli uzdrma Reu Veramorn kao ništa pre toga. "Mogu li? Da. Treba li? Ne znam."
     "Pošteno rečeno. Sada misli", užurbano dodade Senta. "Neko je ubio Solana. U to sam gotovo ubeđena; i ako su ti ubili muža, zar i ti ne bi mogla biti u opasnosti?"
     Rea Veramorn je stajala kao munjom ošinuta. Iz lica joj je nestala sva boja. "Oh, ne", prošapta ona i naglo se spusti na zemlju. "Taj prokleti gvozdeni oklop koji mu je Maston dao. Da je nosio karbomesingani bio bi izvan svake opanosti. Maston je ubio mog muža." Ona podiže pogled na Sentu." Ne smem da se vratim. Ubiće i mene, moraće."
     Senta lagano zavrte glavom i kleče pored Ree, podrhtavajući na hladnom vetru koji je duvao kroz visoki usek. "Mislim da neće, gospo. Videlo se po načinu na koji je to koplje zadrhtalo, a onda skočilo napred - neko je upravljao tim kopljem pomoću Svetlosti."
     Rea je čak ni ne pogleda. "Budalo jedna. Zar nikada nisi videla kako radi monomagnet? Ponaša se tačno onako kako si ti opisala, krećući se polako u početku, a onda mu brzina raste geometrijskom progresijom dok se približava suprotnom polu." Malo se okrenula, dok joj se oči nisu susrele sa Sentinom. "Moraš mi dovesti sina."
     "Onog dečka, zvali ste ga Orin..."
     "Orion."
     "Orion", pažljivo ponovi Senta. "Dobro. Ako..." Senta zastade, a onda nastavi malo sporije. "Ako Maston zna da ste vi Lodenova deca, a meni se čini da zna, tada će i mene prepoznati. Ti i ja mnogo ličimo. A po izgovoru se veoma jasno vidi da sam vladarka; nikako ne bih mogla da se izdajem za radnicu u Iglzu, dok se raspitujem gde ti se nalazi sin. Misliš li da dečaku preti neka neposredna opanost?"
     "Opasnost?" polako izgovori Rea. "Ne. Mislim da se čak ni Maston ne bi usudio da dečaka povredi na očigled sviju. Tek mu je pet godina. Kroz godinu-dve, možda će poginuti nesrećnim slučajem, ali za sada mislim da je bezbedan."
     "Dobro. A sada slušaj. Moram te odvesti negde gde ćeš biti bezbedna. Je li ti jasno?"
     Rea klimnu. "Jeste. Sasvim. Gde nameravaš?"
     "Najbezbednija bi bila u Novoj Skupštini, ali - mislim da neću tamo." Senta munjevito razmotri sve mogućnosti. "Iako su te othranili i vaspitali radnici, poreklom si ipak vladarka. Možda ti oni ne bi više dozvolili da se vratiš. Iglz, najprostije rečeno, nije za tebe bezbedan, a takođe ni područje pod vladavinom Istmarča. Mislim... Skupština. Jedino mesto gde možeš mirno da spavaš."
     Svetlost se ponovo spusti oko njih dve.

     Materijalizovale su se u jednoj sobi bez prozora, jedva osvetljenoj ugarcima poluugašene vatre. Na stolici pored ognjišta dremala je jedna starica. "Zove se Farina", reče Senta. "Bila mi je dadilja kad sam bila mala; priglupa je, ali možeš u nju imati poverenja."
     Rea samo klimnu, razgledajući oko sebe maleno obitavalište stare žene. Senta kleče pored starice i blago je podrma, da je probudi. "Farina? Farina, ja sam Senta." Žena se malo promeškolji i polako otvori oči.
     "Senta?" reče ona pospano. Naborano lice razvuče joj se u oduševljeni osmeh. "Jesi li to ti?"
     Senta joj uzvrati osmeh. "Da, Farina. Ja sam."
     "Stvarno." Bistre staričine oči pogledaše u Reu, pa opet u Sentu. Malo se ispravila u stolici. "Hoćete li vina?"
     "Nećemo, Farina. Farina, molim te da mi nešto učiniš."
     "Hoću, svakako", odmah prihvati Farina. "Zašto ste vas dve uopšte došle? Kazali su nam da se nikad nećete vraćati." Lice joj se malo razvedri. "Znači li to da se vraćate?"
     "Ne znači", blago odgovori Senta. "Ja ne bih smela da budem ovde. Bojim se da sam mnogo naljutila Sud."
     Farina mahnu rukom u pravcu Ree. "Zašto si mi nju dovela?"
     "Ovo je, Farina, jedna od mojih sestara. Treba negde da se smesti. Nema boljeg mesta, znam da će biti bezbedna u tvojim rukama. Ne smeš nikome da kažeš da je tu." Farina klimnu, a Senta zagrli staricu, ustade i okrenu se Rei. "Da li će ti ovde odgovarati?"
     "Da. Da, hoće", odgovori Rea polako.
     "Vraćam se da stanem pred Sud i zamolim ih da pomognu da se Orin - Orion - spase od Mastona... Ono što sam ti rekla, da te ne bi pustili da se vratiš na Zemlju kad bi otputovala u Novu Skupštinu zajedno sa mnom?" Senta je malo oklevala. "Isto to važi i za mene. Ja sam tu, na Zemlji, protiv volje Suda. Kada se vratim u Novu Skupštinu da bih se branila, moguće je da me neće pustiti da se vratim ovamo."
     Rea se ugrize za usnu. "Shvatam."
     "Putovanje do Nove Skupštine traje dva dana. Prema tome, da odem i da se vratim, moraću da utrošim četiri dana. Ako se ne vratim pre nego što istekne ova nedelja moraćeš, gospo, pretpostaviti da se neću ni vratiti, i tada ćeš biti prepuštena sama sebi."
     "To sam", reče Rea bez uzbuđenja, "već sada. Muž mi je mrtav."
     "Moram da idem", s mukom reče Senta. "Znam... kako si duboka osećanja gajila prema njemu. Moje saučešće."
     "Čekaću da se vratiš", odvrati Rea. "Nedelju dana."
     Senta ništa ne odgovori; Svetlost koja ju je odnela sa sobom ostavila je na mrežnjačama Ree Veramorn svoj plameni odsjaj, kao rupu u stvarnosti.

     Materijalizovala se na komandnom mostu vasionskog broda koji je ukrala.
     Stajali su i čekali je, tako nepomično kao da odvajkada tako čekaju i spremaju se da čekaju još čitavu večnost, ako bude potrebno. Gabrijel i Kalandra, Mihael i Sentina sestra Selena, četvoro od jedanaest članova, koliko je Sud imao u punom sastavu.
     Nije stigla da progovori ni reč. Svetlost dodirnu Sentu onako kako to nikada ranije nije činila, nekako ledeno i nasrtljivo, zgrabi je i istrže iz sveta.

     Senta ustanovi da nepomično lebdi usred zelenog vakuuma, neposredno nad površinom jednog malog asteroida. Svuda oko nje su bile zvezde, blešteći sjajem koji su imale samo u nedostatku atmosfere. Tlo joj je ostalo zarobljeno u dalekom n-prostornom sistemu. Nije znala na koji način, ali Sud joj je oduzeo njeno vlastito telo.
     Deset od jedanaest članova Suda, trepereći se, materijalizovalo se pred njom; Loga nije bio prisutan. Ni oni, kao ni Senta, nisu potpuno imali telo. Svetlost je obavijala njihove prilike, štiteći ih od surovog bezvazdušnog prostora i sunčevog zračenja. Njen otac progovori mirno, zvaničnim tonom, a bol u njegovim rečima bio je očigledan čak i Senti, nalik na udarce bubnja koji prate površinu njegovih misli. Senta Almandar, izvedena si pred Sud vladara. Optužena si za pobunu; da si potpuno svesno i svojevoljno prekršila zapovest ovog Suda. Ti si potpisnica Sporazuma. Šta imaš da kažeš?
     Senta brzo reče: Sud? Vas desetoro? Gde je Loga?
     Verujemo da je pao kao žrtva bitke koja je nastupila posle ubistva moga sina, začu se šaputavi glas Lodena Almandara. Mora da je, u najmanju ruku, teško ranjen, jer od tada nemamo vesti o njemu. Pronašli smo Solanovo telo, i ako nađemo i Logino, što ne izgleda mnogo verovatno, biće sahranjeni zajedno u Novoj Skupštini.
     Iako nije imala telo čije bi žlezde reagovale, te reči teško pogodiše Sentu. Loga poginuo? Kako?
     Selena joj odgovori. Kain ga je pogodio hicem, u bici između Iglza i Istmarča, pošto je Solan pao i on je nestao. Tako nešto se retko dešavalo u našoj istoriji. Ne znamo da li je možda preživeo. Mada to ne izgleda mnogo verovatno.
     Loden sačeka dok nije postalo jasno da Senta neće dati Seleni nikakav odgovor. Vladarko Senta, čula si optužbe protiv tebe. Šta imaš da kažeš?
     Nečija misao, hitra kao munja, za koju Senta nije znala odakle potiče, i da li od muškarca ili od žene, dodirnu je u magnovenju i nestade. Zamoli za opraštaj. Iako su pred njom bila sve sama natmurena lica, ipak, ipak je postojao bar jedan član Suda koji je osećao sažaljenje prema njoj. Otac, sigurno. A možda još poneko? Šta imam da kažem? Kažem da se vi, između ostalog, veoma žurite. Zar mora sve da se obavi ovog časa?
     Senta, odgovori, reče Loden namršteno.
     Zašto me pitate ono što već znate? Ne poričem da sam to uradila. Samo sam uradila ono što su Loden i Loga nameravali i sami da urade; morate i to znati. Da li sam pogrešila zato što sam uradila ono što su stariji od mene već nameravali?
     Elisine misli se dotakoše njenih. U njima je bilo bola i, u isto vreme, hladne odlučnosti. Senta nije mogla da shvati. Prekršila si Sporazum. Nisi glupa, devojko; zar imamo toliko mnogo zakona da nisi mogla da poštuješ najvažniji od njih?
     Ono što ja kažem nije uopšte važno, zar ne? Vi ste već doneli odluku. Svi ste prepadnuti - užasnuti - pri pomisli na ono što bi se moglo desiti ako moju pobunu ne sasečete u korenu. Pogledajte se, preklinjala je Senta, gde je ona samilost na koju ste toliko ponosni? Gde su ti vaši ideali? Ostvarite ih, imate moć. Niko nema veću.
     Vrlo si ubedljiva dete, reče polako Gabrijel. I zaista, bio je takav i Doner. Mnogo si nalik na njega, i po držanju i po gordosti.
     Senta naporom volje uspori svoje uzbuđene misli. Dobro, prekršila sam Sporazum, pakt koji sam potpisala kad sam još jedva umela da držim pisaljku. Uradila sam ono što sam mislila da je pravilno, ni manje ni više. Ako je to zločin, onda je bio i neću se sporiti s vama. Dozvolite mi onda da sama sebi izreknem kaznu. Vratite me na Zemlju. Pustite da ostanem na Zemlji, udišem zemaljski vazduh i umrem kada me starost dokrajči, kao da sam radnica. Pustite me da ostanem i da im pomognem. Tamo postoji dete po imenu Orion; ono je Lodenov unuk i dete vladara Ree i Solana. Zaklela sam se Rei da ću joj dovesti sina.
     Otac okrenu lice od nje, ne odgovorivši, i Senti postade jasno da raspravljaju o njenoj sudbini. Lica su im bila tvrda i ledena; svi do jednog su pamtili da je već postojalo jedno dete Lodena Almandara, koje je ličilo na Sentu, i koje je, pre svega, izazvalo nastajanje Sporazuma. Ta pomisao joj se učini kao gorka ironija: onoliko koliko se ubedljivo branila, toliko je istovremeno bila svoj najbolji tužilac.
     Doner je svojevremeno bio veoma ubedljiv.
     Senta tada posegnu, onako kako je Loga naučio, i koliko god je bila u stanju pretražiti njihove misli, i ne nađe tamo za sebe nikakvu nadu, ni kod jednoga od njih. Očeve misli gotovo nije mogla da podnese, bile su prepune bola i očajanja. Čak i Elisa, Selena i Marija, njena majka i sestre, kada su opet obratile pažnju na Sentu, učinile su to sa takvom savršenom čvrstinom, da se jasno videlo da su donele konačnu odluku, koja se zasnivala samo na strepnji od svemira koji im se oteo iz ruke, nastavljajući da rotira svojim putem.
     Loden kao da nije bio u stanju da izgovori. Naša je presuda da ostaneš zatvorena ovde, na ovom asteroidu, i razmišljaš o svojoj okolnosti.
     Elisa brzo dodade. Ostavljam te sa sledećom mišlju, dete: da li je mišljenje sedamnaestogodišnje devojčice zaista bolje nego mišljenje desetoro odraslih, od kojih nijedan nije mlađi od hiljadu godina?
     Nekada, odvrati Senta, ljudi su verovali da nema ničeg nemoralnog kad drugom čoveku oduzmu život. Čak i oni koji su bili veoma stari, prema merilima svoje društvene zajednice, verovali su u to.
     Kakva rečitost... Vratićemo se po tebe, jednostavno reče Gabrijel, kroz pedeset godina.
     Loden Almandar ni za trenutak ne skrenu pažnju sa onog mesta na kome je Senta prkosno čekala. Daj mi svoju moć.
     Svetlost se poput odluke sruči na mali asteroid, zašiljene kugle žutog blistavila koje su izletale niotkuda i rasprskavale se padajući u stvarnost. Sjaj se zgusnu oko deset prilika, prikupi se i pojača, a onda se u magnovanju uli u potok koji je uvirao u priliku predsednika Suda, Lodena. Loden strahovito zablista. Senta, stojeći ispred njega, odjednom oseti kako svet postaje veoma smiren i dalek. Poslednje što joj čula primiše za duže razdoblje bio je prizor njenog oca kako joj prilazi, da bi pomoću Svetlosti sručio na nju ogromnu tamu.
     Zavladala je grobna tišina kada je sve bilo gotovo, i prilike vladara, jedna po jedna, stadoše da trepere i da odlaze. Kad su svi otišli, ostali su samo Loden Almandar, vladar Gabrijel i vladarka Elisa.
     Lodene, čeka nas posao, reče tiho Gabrijel.
     Loden Almandar ćutke klimnu. Sentinog prisustva među njima više nije bilo, i kad je posegnuo za njom, upotrebivši svu svoju moć kojom je raspolagao, našao je samo male nagoveštaje njenih misli.
     Vreme je da pođemo, mužu moj.
     Mislim da ću ostati ovde, reče Loden... još malo. Izvršio sam svoju dužnost. Bio je svestan da se Elisa i Gabrijel nešto došaptavaju, ali ne obrati pažnju na njih. Koliko god da je pokušavao, samo svojom snagom nije mogao da prodre kroz bedem kojim su svi članovi Suda okružili Sentu.
     Lodene, reče Elisa najzad, blago navaljujući, ljubavi, moramo ići. Znaš da je blago kažnjena. Pedset godina ne traje dugo.
     Zaista, Loden se okrenu Elisi i žena ustuknu kad su je dodirnule njegove misli, osetivši jetki ukus njegovog očajanja. Sečekaću.
     Mislim... da ti to ne možemo dozvoliti, oprezno reče Gabrijel.
     A ja mislim da me ne možete sprečiti. Elisa, naređujem ti, kad me ne bude više bilo, zapamti. Voleo sam te.
     Elisa ne mogaše da govori od užasa koji je obuze. Najzad uspe da istisne iz sebe: Lodene, molim te, nemoj.
     Voleo sam te, duboko. Ali, duh mi je tu. Pripada ovde, uz moju kćer, čiji je jedini prestup bio taj što je verovala da sam još onaj čovek koji sam nekada bio. Tu mi je mesto. I ja ću, reče on jednostavno, ovde ostati.
     Do kraja života, vladar i vladarka koji su posmatrali Lodenovu smrt nisu mogli da je zaborave, iako su pokušavali, i pokušavali. Nije se ništa spektakularno dogodilo; prilika obavijena Svetlošću polako je počela da bledi; bez nekog iznenadnog prelaza, jednostavno je izgubila odlučnost, razlila se iz same sebe i spojila sa velikim ravnotežjem smrti, dok se sve ono što je bilo smrtno na Lodenu Almandaru polako raspalo u ništa.

     Postojao je trenutak, Senta nikada nije mogla da zna koliko je trajao, kad prosto ničega nije bilo, a onda je polako počela da dolazi k sebi. Vladara više nije bilo, asteroda nije bilo, ni zvezda, ni njenog tela.
     Vaseljene više nije bilo.
     Asteroid se vrteo u svojoj orbiti; i Senta je čekala, budna i svesna, odsečena od svih čulnih nadražaja, u potpunoj tami i tišini.

     Ostatak onoga što je nekada bio Loden Almandar smestio se oko asteroida u kome je bila zarobljena njegova kćer. Ne bi bilo pravilno reći da je to bio Loden Almandar, već samo delić onoga što je nekada bilo čovek; jer Loden Almandar je bio mrtav, i njegova bit je nestala iz svemira.
     Taj ostatak nije razmišljao, nije donosio zaključke. Ne bi mogao ni sa jednim živim ljudskim bićem da saobraća dovoljno dobro da bi suvislo objasnio svoje delanje. Ali iz nekog dalekog carstva, iz drugog sveta pa naniže, u stvarnost, došla je misao, i misao je postala stvarnost.
     Preko površine asteroida, kvantumske verovatnoće su se promenile, elektroni su pali niz atomske orbitalne čaure i odbacili fontane dok su padali.
     I u tom trenutku asteroid je blesnuo kao drugo sunce.

     3.
     Koračali su žurno kroz prazne ulice Skupštine.
     Radnik je uzbuđeno brbljao. "U početku nisam prosto mogao da poverujem, gospodaru, toliko je ličila na kćerku vladara Lodena, ali onda sam čuo da je tražite, ili ako ne nju, onda neku koja joj je toliko nalik da mora biti ista osoba..."
     Maston oštro prekide čoveka. "Siguran si da je to ona ista žena čiji si hologram video?"
     "Gospodaru, siguran sam."
     Došli su do kolibice na južnom kraju grada. Iako Maston to nije mogao da zna, ta kolibica je bila jedna od onih koje su svojevremeno služile za smeštaj studenata Akademije.
     Ratnik koji je prvi stigao do vrata, pokuša da ih otvori. Kvaka se nije pomerala, i Maston klimnu u odgovor na pogled koji mu je ratnik uputio. Ratnici provališe vrata i Maston uđe.
     Rea je sedela na ivici kreveta, i polako ustala kada se pojavio Maston. Oči su joj bile crvene od plača, ali tog trenutka nije tugovala. "Oče?" Pogled joj skrenu sa Mastona na lica ratnika koji su bili s njim. "Rekla mi je istinu, zar ne? Ti nisi moj otac." Rea koraknu napred. "Znaš, nikad nisam istinski verovala da jesi. Negde duboko u sebi, sumnjala sam."
     Maston baci pogled po maloj kolibi, i pokaza rukom jednom od ratnika da pretraži susednu sobu.
     "Gde mi je sin?" upita tiho Rea.
     Maston se zakikota. "Derište? Kain ga je uzeo. Na isti način kao što sam ja uzeo Skupštinu, kao tebe." On mahnu rukom ratnicima koje je doveo sa sobom i kratko zapovedi: "Zgrabite je." Ratnici koji su stajali iza njega ipak ne krenuše odmah, i Maston dreknu: "Sad!"
     Pet njegovih ratnika oprezno pođoše napred; imali su prilike da vide kako Rea vežba borbu golim rukama sa svojim mužem.
     Rea dohvati žarač koji je visio na malom postolju pored kamina i na licu joj se ukaza gorak osmeh. "Ajde sad", prošapta ona. Ratnici opet usporiše, a onda svi odjednom jurnuše na nju. Maston nikada kasnije nije mogao tačno da se seti šta se dogodilo. Jedan od njegovih ratnika, teturajući se, pođe unatrag, grčevito se držeći za grlo; drugi vrisnu, visokim glasom kao žena, i pade na zemlju, držeći se za smrskanu čašicu na kolenu. Treći istraja još trenutak, a onda mu zamahnuti žarač slomi ljučnu kost, dok oni drugi naleteše na ženu i oboriše je na drveni pod. Jedan od njih stade joj nogom na ruku kojom je držala žarač: čulo se kako pucaju kosti, i Maston mahnu drugoj dvojici ratnika da priđu i da im pomognu. Sve četvorica njegovih najsnažnijih ratnika morala su da se upnu da bi je onesposobili da se kreće.
     Jedan od njegovih ratnika ležao je mrtav na zemlji sa razbijenom lobanjom, drugi sa smrskanim grkljanom.
     Maston se saže i podiže žarač kojim je ubila dvojicu njegovih ratnika, zavuče mu vrh u usijane ugarke i ostavi ga tamo. Neko kretanje iza njegovih leđa, kod vrata, privuče mu pogled, i Maston, okrenuvši se, ugleda svog obaveštajca kako se iskrada iz kolibe. "Kud si krenuo?"
     Čovek se ukoči na mestu. "Nikuda, gospodaru."
     Maston napravi pokret rukom. "Držite ga", naredi on dvojici ratnika, i oni tako i učiniše, uhvativši radnika svaki za po jednu ruku, da ne bi mogao da se pomeri. Čovekova stopala nisu sasvim čvrsto ležala na podu.
     "Gospodaru", mucao je čovek, "vaš sam sluga, to znate, i vaš sam verni sluga, ja sam dove..."
     Maston je zamišljeno posmatrao čoveka. Iza svojih leđa mogao je da čuje kako se Rea ćutke otima četvorici ratnika koji su je držali. "Moj sluga, kao što si bio sluga vladarima, kao što bi bio i Kainov, samo da te dovoljno plati." Radnik je buljio u Mastona, oduzet od užasa. "Ubij ga", reče jednostavno Maston, i jedan od ratnika obori čoveka na kolena, dok je drugi izvlačio laki nož; i bilo je obavljeno.
     Maston se okrenu u stranu od tela koje se trzalo i vrati do mesta na kojem su ratnici držali Reu. Kada je dodirnuo dršku žarača, osetio je da je vrela. Malo je njime prodžarao usijano ugljevlje, a onda reče veoma tiho, ne gledajući u Reu. "Držite je čvrsto. Jednom sam video kad su to uradili jednom čoveku, i kad mu je gvožđe dodirnulo oči, raskinuo je konopce kojima je bio vezan." Tek onda je pogledao u nju, na užasni strah sa kojima se žena borila, i sačekao dok im se pogledi nisu susreli. "Voliš žaračem, a?" upita je on, veoma, veoma tiho. Vrh žarača se pojavi iz ugarka, sijajući tupim, crvenim sjajem. "Evo ti ga."
     Počela je da vrišti u trenutku kad joj je gvožđe dodirnulo oči, i još je vrištala kad je Maston uredno obesio okrvavljeni žarač natrag na kuku obrecnuvši se na svoje ratnike, odjednom ljutit. "Počistite ovo, i zatvorite je. Kasnije ću odlučiti šta ću s njom."

     Dečak je bio bled od šoka. Orion nije progovorio ni reč sve vreme putovanja, na povratku u Istmarč. Kain je čekao cele te noći, i čitavog sledećeg dana, pre nego što je preduzeo drastične mere. Budući da se, te večeri, dete i dalje nije odazvalo na svoje ime, Kain donese odluku.
     Mersaj i Kavad su bili s njim; Kain ih otposla iz sobe i pripremi se da siđe u ludilo. Seo je, prekrštenih nogu, sučelice krevetu; Orion je sedeo u velikoj naslonjači odmah ispred njega, obgrlivši rukama kolena, otvorenih bledoplavih očiju, uperenih u pod, gledajući a ne videći. Povremeno bi mu pogled odlutao ka Kainu, ka nameštaju u sobi, a onda opet ka podu, ne usredsređujući se ni na šta. Dete je podsećalo Kaina, toliko snažno da ga je to uznemiravalo, na Mišu, onakvog kakav je bio tokom one nedelje između dana kada je poludeo i dana kada je vladarka Elisa došla da ga odvede u bolnicu u Skupštini.
     "Orione", pozva ga Kain, "pogledaj me." Izgovorio je dečakovo ime pravilno, bez zapadnjačkog naglaska.
     Orionove oči se polako podigoše i susreše s Kainovim.
     "Ja se zovem Kain", reče mu Kain, "ti i ja bićemo prijatelji."
     Kain dodirnu dečakovu slepoočnicu, obuhvatajući dlanom dečakov obraz. Vrtlog dečakovih misli iskoči odjednom da ga ščepa žestoko i s takvim užasom, tako fino izrezbaren, da Kain pomisli kako nikada ništa slično nije sreo ni u umu nekog odraslog čoveka. Za trenutak je izgubio dodir sa vlastitim telom, i u jednom stravičnom trenutku osetio kako se diže treptaj Svetlosti. Na silu je odvojio Orionove misli, opet zadobio kontrolu nad detetom, i sačekao dok nije bio siguran da um koji je držao u svome neće opet buknuti i oteti mu se. Spavaj, Orione, reče on tada, sa toliko nežnosti da bi to zapanjilo svako ljudsko biće koje ga je ikada poznavalo, izuzev, možda, Lukasa od Semalije. Zaboravi.
     Dečak malo zavrte glavom, nervozno, kao da nije sasvim dobro čuo Kaina, i kapci mu se spustiše na oči, i za nekoliko trenutaka već je spavao. Kain tada zaroni u dubine Orionovog uma, tragajući po detinjem skorašnjem sećanju, od pre nekoliko dana. U jednom trenutku se trže, kao da je dodirnuo golu žicu; dečak je imao jedan kratki razgovor s Logom. Kain pretraži Orionovo sećanje na taj razgovor, koji se završio Loginim rečima upućenim Orionu da je sve to samo sanjao, a onda produži da radi. Isključio je i odvojio čitave blokove dečakove memorije, a onda ga uzeo na ruke i odneo ga do svog kreveta, spustio ga nežno i pokrio ćebadima.
     Kain je bdio pored Oriona dok je dete spavalo, cele te noći. Sam Kain nije oka slopio još od večeri koja je prethodila Solanovom ubistvu; a bio je toliko bolestan da ga je neprospavana noć ostavila sa nekim osećanjem praznine; bio je lak kao pero, iako su mu i poslednje rezerve bile iscrpljene. Dečak je spavao dubokim snom iscrpljenosti, gotovo punih pet sati, a onda se, neposredno pre zore, malo promeškoljio i seo, trljajući oči da se rasani.
     Orion trepnu nekoliko puta, i polako se pokrenu. Pogledavši oko sebe sa jasnom, bezazlenom svešću u očima, on se okrenu prema Kainu. "Ko ste vi?"
     "Ja?" Kain oseti da su mu usta suva. "Orione, ja sam tvoj otac."
     "Oh." Orion je za trenutak pospano gledao u Kaina, a onda se nasmeši. "Baš glupo pitam, zar ne?"
     Kain otkri da se i on, protiv svoje volje, smeši dečaku. "Čuo sam", reče on ozbiljno, "i gluplja pitanja u svom životu."

     Kain je doručkovao sa Orinom Mersajem, u trepezariji koja je gledala na piste za sletanje; Oriona je bio prepustio Kavadu.
     "Kako su ovih poslednjih nekoliko dana bili pogubni", reče Orin Mersaj, srćući kafu. "Kažeš da je Maston unapred isplanirao onu gužvu na Igrama? Ne liči mi to na njega, gospodaru. Obično nije toliko nespretan, hoću da kažem."
     Kain klimnu. Oči su mu bile poluzatvorene; jedva da je i okusio svoj doručak. "Žao mi je što je Solan ubijen. Mogao sam da sklopim mir sa Iglzom uz njegovo posredovanje, samo da je Maston hteo da ga ostavi u životu." Disao je polako i ravnomerno, gotovo da usni. "Ipak nisam nezadovoljan, Orine. Nimalo."
     "Oprostite, gospodaru", natmureno reče Mersaj, "ali ne uspevam da vidim da je ma šta dobro proizašlo iz ovih poslednjih nekoliko dana."
     "Dobio sam nekoga ko ima moć, Orine. A ja ću ga već naučiti kako i kada da je upotrebi."
     "Gospodaru?" upita Orin Mersaj s nevericom. "Valjda ne mislite na onog dečaka, tamo dole?"
     "Mislim. Sećaš se, Orine, pre nego što smo pošli na Igre, zatražio sam od tebe da nađeš sebi naslednika. Odobravam tvoj izbor. Dantes je slavoljubiv čovek, a ipak dovoljno oštrouman da sumnjam da će biti tolika budala da pokuša da me ubije. Komandante generale, da li je, prema vašem mišljenju, Dantes spreman da zauzme vaše mesto?"
     Mersaj spusti šolju s kafom na sto. "Gospodine... gospodaru... ako ne budemo zaratili pre nego što prođe, recimo, sledeća godišnja četvrt, u tom slučaju jeste. Dantes još nije spreman, čak i uz vaše savete, da vodi naše ratnike u ratne akcije, čak i protiv Mastona. Odličan je taktičar, ali kao strateg jedva je prihvatljiv. Oh, ne bismo izgubili nikada rat protiv Iglza, ali pretrpeli bismo veće gubitke nego da ja predvodim naše ratnike."
     "Taj rizik je prihvatljiv", reče odmah Kain. "Mersaje, oslobođen si dužnosti."
     Lice Orina Mersaja se ukoči. "Da, gospodaru."
     Kain je proučavao pogledom čoveka koji je sedeo preko puta, i u sledećem trenutku se nasmeši. "Mersaje, ti i Kavad ste možda jedini prijatelji koje imam na svetu. Jedini razlog zbog kojeg sam dozvolio da se to dogodi, jeste činjenica da obojica shvatate da je to prijateljstvo uvek manje značajno od dužnosti, i vaše i moje. Mersaje, od danas do smrti, jedina ti je dužnost da podučavaš Oriona. To je sve. Naučićeš to dete svemu što znaš i ukazaćeš mu na one stvari koje nikada nisi bio u stanju da znaš. Nikada nećeš nijedno njegovo pitanje ostaviti bez odgovora, što poštenijeg i boljeg mogneš da daš, izuzev kada se odnosi na mene, i čak i tu, gde budeš morao da ćutiš, nećeš mu nikad slagati. Jedino ko će smeti da laže to dete biću ja; već sam počeo."
     "Izgleda da ovom dečaku pridajete veliki značaj", primeti Mersaj polako.
     "Šta znaš o običajima srebrnookih, Mersaje?"
     "Gotovo ništa, gospodaru."
     "Kavad je", mirno reče Kain." poklonio Orionu jedan od svojih noževa."
     Mersaj je dugo razmišljao, a onda klimnu. "Razumem. Kaine... gospodaru... on je ipak, do đavola, samo dete!" provali odjednom iz njega.
     "Ne, komandante generale", ispravi ga Kain. "Nije." Osmeh mu je bio kratak, izražajan i malaksao. "On je glina."

     Okružen sa svih strana tankom narandžastom linijom ličnog Štita, sedeći na vrhu crne stene visoke poput tornja, po imenu Očajnica, daleko iznad Blistave pustinje, Loga je posmatrao kako Svetlost poprima obrise članova vladarskog Suda, blizu ivice tornja. Njih devetoro je sada stajalo tamo, obasjano Svetlošću koja je blistala oko njih, i najzad je vladarka Elisa progovorila prva, kad je postalo jasno da Loga nema tu nameru.
     "Znaš li", rekla je mirno, "da smo već gotovo izgubili nadu, tragajući za tobom?"
     Loga podiže jednu obrvu. "Šteta", primeti on, "što niste sasvim."
     "Moraš se vratiti s nama u Novu Skupštinu, Loga."
     "Moram?" Loga se isceri na sve njih, a svoje reči uputi pravo udovici Lodena Almandara. "U ovom trenutku, mila moja, ne mogu da se setim ničega na ovome svetu što moram da uradim."
     Vladarka Elisa reče preteći: "Poričeš li našu vlast?"
     "Ako pod vlašću", tiho odvrati Loga, "podrazumevate moć, svakako ne. Ako me pitate da li priznajem pravovaljanost Sporazuma, verujte da ni za trenutak ne bih porekao da ona nekolicina još živih vladara koji su potpisali taj dokument u zrelom životnom dobu, a ne kao deca, nisu, ako su časni ljudi, obavezni da ga poštuju. Ako, pak, s druge strane, želite da kažete da mene Sporazum obavezuje da radim ono što vas devetoro odlučite, s tim se ni najmanje ne slažem."
     "Mislim da nam neće biti lako", nagovesti Elisa. "jer znam koliko dobro vladaš Svetlošću; ali mi smo spremni da silom sprovedemo svoju volju."
     Loga klimnu. "Jednu stvar ne znate."
     "Koju?"
     "Sporazum."
     "Šta s njim?"
     "Ja ga nikad nisam potpisao."
     "Molim?"
     "Nikad nisam potpisao tu glupost. Bio sam sa Donerom kada je bio sačinjen, i niko se nije setio da zatraži od mene da ga potpišem kad sam se vratio u Skupštinu, pošto je Doner napustio Zemlju. Čist previd, čini mi se. Ili je možda Loden predložio, pošto već nisam otišao sa Donerom, da možemo da zanemarimo takvu sitnicu kao što je zapisivanje mog imena u dokumenta." On se ponovo nasmeši. "Nećete mi verovati, ali ja se ne sećam, na času reč, šta je zaista bilo. Kao što znate, mnogo je vremena proteklo od tada."
     Elisa je u neverici zurila u njega. Loga ju je dobro poznavao; očajnički je želela da mu ne poveruje, ali nije mogla. "Lažeš, Opsenaru."
     "Naprotiv", hladnokrvno odvrati on. "Bio sam sa Donerom kad ste vi, budale, rešili da nećete još jednom moći da podnesete užas da se suočite sa mogućnošću da neko istupi iz vaših redova. Lako se može proveriti, ako budete hteli. Idite i pogledajte u arhivu, od broja 240 do 300, i pokušajte da mi nađete ime." On ustade, jednim jedinim, mekim pokretom, i unese im se u lice. Nije čak ni podigao glas; Elisa ustuknu na sam ton kojim im se obratio. "A u međuvremenu, ovo je moja stena. Nazvao sam je Očajnica, u spomen na bolest koja je na kraju ubila Lodena Almandara. A ja, gospođo, nisam zaljubljena devojčica koja još nije sigurna u svoje moći, niti sam umorni otac kome se duša razbolela od slušanja vaše otrovne jezičine, ne znajući šta je posredi." Iako se nije ni pomerio, Elisa ustuknu još jedan korak. "A sada vam kažem sledeće: dole sa moje stene, pre nego što vas ja oduvam s nje."
     Elisa nije mogla da savlada nevericu. "Ti bi se borio protiv odluke Suda?"
     Loga sada već poče da se izdire na nju. "Do đavola sa Sudom, i do đavola s tobom, i skidaj mi se sa moje jebene stene!" Svetlost na njegov poziv buknu između njih, poigravajući poput plamena pred besom Loginog pogleda.
     Vladari utekoše.
     Loga se mirno vrati na svoje mesto i opet sede.
     "Hvala Svetlosti što su otišli", reče on glasno. "Već sam pomislio da ću morati da postanem opak."
     Umirivši disanje, on ostade tako, sedeći usred ogromne, hladne pustinje. Bilo je veoma mračno, i zvezde iznad njegove glave blistale su nestvareno jakim sjajem.
     Na nebu se pojavila jedna nova zvezda.









13. ORION
@03 = Godine 1284. do 1299. posle Ognja
     1.
     Dan je bio hladan.
     Sivi oblaci su se valjali preko neba, nošeni vetrom. Ledni vetrovi su povremeno jurišali preko aerodroma iznad Pećina, a tanki sloj leda pokrivao je piste. Kain je sedeo u trpezariji koja je gledala na njih, pijući kafu koja je isuviše brzo postajala hladna. Nije bilo toplo čak ni u trpezariji; veliki prozori kroz koje se videla pista bili su od običnog stakla, i to samo jednostrukog. Kain je znao kako da se prozorska okna naprave u dva sloja, sa tankim bezvazdušnim prostorom između, tako da dobro štite unutrašnjost sobe i od hladnoće i od žege; ali to je značilo da će mašine za pravljenje stakla morati da se preprave, a nikad nije bilo dovoljno ni vremena ni stručnjaka da bi se uradilo i ono za šta su metodi izrade već bili poznati.
     Nikada nije bilo dovoljno vremena za istraživački rad.
     Kain je slušao na pola uha dok mu je Jimal glasno čitao izveštaje.
     Jimal je bio jedno od Kavadove osmoro ili devetoro dece; Kain nije bio siguran koliko ih tačno ima. Kao i u ostalih meleza srebrnookih, koji su bili u Kainovoj službi, i u njega je koža bila gotovo isto tako tamna kao Kainova, ali oči isto tako srebrne kao u ma koga iz plemena Selvren. Dobio je odgoj kao svi srebrnooki, ali je odrastao u civilizaciji. Bio je po mnogo čemu - u društvenom pogledu sigurno - više stanovnik Istmarča nego pripadnik plemena Selvren. Imao je oko dvadeset pet godina, i bio tako dobro obrazovan i pronicljiv da je Kain u jednom trenutku razmišljao da li da mu ponudi da postane inženjer. Sa žaljenjem je morao da se odrekne svoje namere; jer, iako je Istmarč, bar na površini, raskinuo sa starinskim shvatanjima kastinskog društva koje su vladari nametnuli radnicima, još je bilo nekih predrasuda preko kojih čak ni Kain nije mogao olako da pređe. Iako bi njegovi inženjeri primili Jimala u svoje redove naizgled bez ikakvog roptanja, bili bi veoma nezadovoljni i postarali bi se da i Jimal to oseti.
     Jimal je bio, podozrevao je Kain, još inteligentniji od oca, iako mu je nedostajalo očevo ogromno iskustvo.
     "Učitelj Mersaj", saopšti mirno Jimal, "izveštava da je Orion jednom pitao za svoju majku, a jednom za svog psa."
     "Za svoju majku? Da li se često raspituje za nju?"
     "Da, gospodaru."
     "Je li pitao za oca?"
     "Ne, gospodaru. Izgleda da vas smatra svojim ocem. Ali pita zašto ga ne viđate češće."
     Kain klimnu. "Postaraću se za to. Nastavi."
     Jimal prelete pogledom preko štampanih izvoda koje je držao u ruci. "Jedan broj izveštaja odnosi se na stvari o kojima nemamo dobre informacije. Naši špijuni u Severnim zemljama nisu saznali ništa što bi bilo značajno; otvoreno govoreći, to su loši špijuni."
     "Teško bi se reklo da smo na špijuniranje divova potrošili onoliko koliko na druga područja. Bojim se da će se to morati promeniti."
     Jimal nastavi. "Ima nešto trulo oko smrti višeg inženjera Roma, ali to je zataškano. Ništa više. Jedina druga vest iz Severnih zemalja kaže da su divovi i te kako zabrinuti zbog pojave nove 'zvezde' kao i mi, a možda još i više; nisu toliko navikli, kao mi, da se pred njima pojavljuju stvari o kojim ne znaju ništa. Mi takođe nemamo pojma šta je to; spektralna analiza nije dala rezultate. Spektar te zvezde ne odgovara nijednom koji smo do sada videli. Nalazi se negde u Pojasu, i stravično je hladna, imajući u vidu koliki joj je sjaj. Mora biti da gotovo svu svoju energiju emituje u vidljivi spektar. Komandant pukovnik Dantes predlaže da pošaljemo sondu. Brod kojim ste vi putovali na Kasandru u dovoljno je dobrom stanju za takav put."
     Kain klimnu. "Uradite tako. Izvucite prethodno iz njega niskotalasne motore. Brod možemo ponovo izgraditi ako ne bude sve kako treba; niskotalasne motore ne možemo."
     "Da, gospodaru. Istražili smo u potpunosti tri od ukupnog broja neosvetljenih orbitalnih fabrika. Divovi se, gospodaru, izgleda ne interesuju za njih. Iako imaju prilično gust saobraćaj u orbiti, svih vrsta, gotovo se sav usredsređuje oko njihovih vlastitih fabrika. Još nemamo dovoljno analitičkih podataka da bismo tačno znali šta se nalzi u one tri fabrike koje smo istražili."
     "I još tačno ne znamo gde su otišli vladari?"
     "Ništa više od onog što već znamo. Nalaze se 'na udaljenosti od četrdeset svetlosnih godina.' Pod pretpostavkom da su nam rekli istinu, u šta sam sklon da posumnjam."
     Kain se zakikota. "Ciničan si gotovo kao i tvoj otac, Jimale. Dopada mi se to."
     Jimal se ovlaš pokloni.
     "Hvala, Gospodaru. Cenim vaš kompliment."
     Kain baci jedan oštri pogled naviše, na njega; Jimalovo lice je bilo savršeno mirno. Sam Kain je imao ono što je vladar Loga jednom nazvao 'gotovo savršenim kockarskim licem'; ali Loga nikad nije upoznao Kavadovog sina. "Dobro", reče Kain, poćutavši malo, "ne sumnjam."

     Džinovski brod Arskild stigao je uoči podneva.
     Kain je s neprekrivenim divljenjem posmatrao kako se spušta s neba; i pored izveštaja i holografskih slika letelice, sama njena veličina prevazilazila je svačije verovanje. U stvari, nije bila namenjena da radi u atmosferi, iako su Kainovi špijuni u Skupštini, dok su vladari još živeli u njoj, obaveštavali da su divovi vladarima pružili uveravanja da fuzioni motori letelice ne stvaraju nikakvo zagađenje; i zaista, kad se Arskild umirio posle spuštanja, merači radijacije koje je Kain dao da se razmeste oko piste jedva da su i zabeležili prisustvo ogromne letelice.
     Brod je na svojoj najvećoj osi bio dugačak gotovo čitav kilometar; i kada je Arskild dodirnuo sletnu pistu začuo se iznenada oštri prasak, jer se pojačana plastičnočelična prevlaka kojom je bila prekrivena kamena osnova piste zaista raspukla na nekoliko mesta pod ogromnom težinom Arskilda.
     Pošto se Arskild prizemio, prošlo je još deset minuta i ništa se nije dogodilo. Jedan vod istmarčkih ratnika prešao je u laganom trku preko piste i sada je stajao postrojen, čekajući na hladnom vetru, dok su se divovi pripremali da izađu iz broda.

     Na Kainovo iznenađenje, Skaald Laar je došao sasvim sam, ne računajući njegovog ljubimca, belog medveda na kaišu koji je bio pričvršćen za narukvicu iznad Laarove šake. Bio je lako obučen, uprkos tome što se Kainu činilo da je izuzetno hladan dan, i nije nosio svečanu odoru divova. Kain je dovolno poznavao pravila ponašanja divova da bi u tome video loš predznak. Nije nosio nikakvo oružje koje bi Kain mogao da vidi; jedino što je prepoznao bio je računar/odašiljač divova, koji mu je visio o pojasu. Laar je morao malo da se sagne da bi ušao u trpezariju, iako je Kain svojevremeno naredio da se tavanica u prostoriji podigne i da se ugrade nova vrata, navodno dovoljno prostrana da bi div kroz njih lako mogao da prođe.
     Skaald Laar se smesti u jednu posebno napravljenu stolicu koju mu je Kain pružio, uzdahnuvši sa olakšanjem. Kada su i Kain i Laar seli, divova glava je još za metar nadvisivala Kainovu. Kain se na vreme setio da Laara posadi na suprotnom kraju prilično dugačkog stola; ipak je morao malo da podigne glavu da bi se sreo sa pogledom diva.
     Nije ustao kad je Laar ušao.
     "Mogu li ti ponuditi neko osveženje?" učtivo zapita Kain.
     "Ako imaš sivke, svakako", zatutnja Laarov glas.
     "Nažalost nemam, Skaalde. Ne poznajem - hranu ili možda piće? - koje pominješ."
     "To je malčice alkoholizovan napitak, veoma ljut."
     Kain klimnu. "Mi ovde, u Istmarču, znamo veoma malo o Severnoj zemlji. Nadamo se da ćemo to izmeniti, ali danas ti još ne mogu ponuditi ništa drugo osim jela i pića koja potiču iz Doline. Imamo kuvano i začinjeno vino, pivo, razna žestoka pića i jedan istmarčki napitak po imenu kafa, koji deluje blago okrepljujuće."
     Div zavrte glavom. "Ne bih. Ali kad si već ljubazan, u ovoj prostoriji mi je pretoplo, da li bismo mogli malo da snizimo temperaturu?"
     "Svakako. Jimale, pobrini se za to i donesi mi kapu."
     Laar se namesti malo bolje u stolici i prekrsti ruke na grudima. Bio je to zadivljujući prizor; mala brda mišića pratila su mu i najmanji pokret. "Da počnemo?"
     "Sigurno. Priznajem, malo sam znatiželjan, Skaalde, u pogledu nekoliko stvari. Ma koliko da sam pokušavao, nisam uspeo da razumem mnogo od onoga što se događalo tokom poslednje godišnje četvrti." Kain se iznenada nasmeši. "U stvari, neka to bude poslednja decenija, pa ćemo biti nešto bliži istini."
     Div mu ne uzvrati osmeh. "Nisam došao, radniče, da raspravljamo o tvom nedostatku obrazovanja."
     "Molim te", veselo dobaci Kain, šireći ruke, "ne želim da te naljutim, Skaalde. Zar ne možemo učtivo da razgovaramo?"
     Laar nastavi, malo ljubaznije. "Ti spadaš među mudrije radnike, Kaine. Na tvom mestu i ja bih se uzdržavao da ne naljutim Skaalda diva."
     Kain proguta odgovor i ne dozvoli da mu se ma šta pokaže na licu. "Siguran sam da znaš, Skaalde, da su mi vladari oduzeli Prsten Svetlosti."
     Div razvuče usta u ogroman osmeh. "Prsten? Dabome da znam da ga više nemaš, radniče." Ako je to bilo uopšte moguće, osmeh mu postade još širi. "Znam to."
     Za trenutak je, duboko u Kainu, zavladala potpuna ukočenost; kao da se sav svemir zamrznuo oko njega u jednom jedinom trenutku večnosti. Lice mu se nije pomerilo, a njegov odgovor je brzo stigao. "Podozrevao sam da su mi oduzeli Prsten na tvoje navaljivanje, jer tako si se bio pogodio s njima, zar ne? Da ćeš im teraformirati novo boravište, a za uzvrat dobiti njihovo mesto i njihovu vlast nad ovom Dolinom?"
     "Da, takav je bio naš sporazum. Bilo je nekih neslaganja, čije te pojedinosti ne moraju interesovati, tokom kojih su Gospodari Svetlosti ubili mog brata Roma."
     Kain zamišljeno klimnu. "Skaalde, upravo to ne mogu da shvatim. Sa retkim izuzecima - a ti izuzeci su bili prestupnici, nalik na diva Rijabela - divovi nikada nisu pokazivali neko veće zanimanje za radnike. Moraš znati, Skaalde, da ćemo se boriti da sačuvamo slobodu. Ne kažem da ćemo pobediti u toj bici, ali budi uveren da ćemo je voditi. Šta je to toliko za tebe vredno u ovoj Dolini da ga možeš meriti sa sigurnim pogibeljama divova u takvoj bici?"
     Laar se zakikota, dubokim, zvučnim glasom. "To je, radniče, još jedno pitanje o kome nisam došao da raspravljam. Naši motivi te se ne tiču, već samo kako se naše želje odražavaju na tebe. Pomiri se s našom odlukom. Radili smo deset godina, argatovali kao nikada, da dobijemo pravo da vladamo ovom Dolinom kad iz nje ode T'Pauin narod. Pitaš me da li su smrti divova vredne te nagrade; divovi su već izginuli za nju, radniče, na stotine ih je poginulo u padovima i drugim nesrećnim slučajevima dok smo teraformirali planetu čija je sila teže još i veća od Zemljine. Jedino o čemu ćemo raspravljati, Kaine, jeste način na koji ćemo sprovoditi svoju vladavinu. Ako budeš sarađivao s nama, bićemo milostivi, i radnicima ćemo nametnuti samo ono što zahtevaju naše potrebe. Neophodna će nam biti pomoć radnika u upravljanju, kao što je bila neophodna i vladarima."
     "Možda", pomirljivo odvrati Kain, "ta bitka između nas neće ni biti potrebna. Dosta sam se nagledao ratova, dive. Mi, radnici, dobili smo priliku da gradimo nešto sami za sebe, prvi put u ovih deset i po stoleća. To nećemo moći ako budemo tuđi robovi, i nećemo moći ako budemo ratovali protiv divova. Skaalde, voljni smo da napravimo ustupke. Sigurno da ne želiš ovu Dolinu samo zbog nekog zamišljenog ugleda: sigurno da postoji razlog zbog kojeg želiš ovde da vladaš. Skaalde, ako mi obrazložiš zašto, možda ćemo moći da sprečimo krvoproliće." Kain je netremice gledao divu u oči. "Ako ne dobijemo vaše obrazloženje, budi siguran da će između nas biti rata."
     Laar je radoznalo gledao u Kaina. "Ući ćete u rat u kome ne možete pobediti? Sumnjam."
     "Jimale", pozva Kain, ne dižući glas, "koliko je sati?"
     "Pet i dvadeset dva, gospodaru."
     "Otprilike za sledećih pet minuta, Skaalde, tri meteora će pasti u vodu koja okružuje lednike iznad Severne zemlje. Vaši uređaji za uništavanje projektila, čak i ako ih uključite neće vam biti od koristi; meteori su samo ogromne stene obmotane s malo gvožđa. Direktni pogodak u jedan od njih iz fuzionog oružja mogao bi - kažem, mogao bi - malo da ga skrene s puta. Na žalost, vi niste u stanju da pošaljete takvu bojevu glavu protiv pokretnog cilja. Mislim da ste, u suštini, bespomoćni."
     Div je samo buljio u Kaina, kao da reči uopšte nisu delovale na njega. Medved pored njega oseti nešto od raspoloženja svog gospodara i zareža tihim, dubokim glasom.
     Savršeno sabran pred divovim pogledom punim neverice, Kain nastavi. "Mislim da možemo sačekati dok ne proveriš da li sam ti rekao istinu. Jimale, dospi mi još malo kafe, molim te." Kain se zavali u stolicu i stade da posmatra Laara.
     Laar je ostao nepomičan još nekoliko sekundi, a onda jednim prstom dodirnu uređaj koji mu je visio o pojasu. "Kera."
     "Skaalde?" Zvuk koji je dopro iz uređaja bio je toliko verodostojan, kao da je div sa grlenim glasom koji se čuo iz njega bio tu, pored njih u sobi.
     "Kos estevchi dla ir gon Kian. Ca senvet kentralli dlokumen. Simat. Div Laar se okrete Kainu, i s besom koji mu ni za trenutak nije omekšao u očima, reče: "Sačekaćemo."

     Za manje od četiri minuta brbljanje glasova eksplodira iz uređaja koji je nosio Laar. Kainovo poznavanje jezika divova bilo je veoma skromno; a uz toliko mnogo glasova koji su govorili istovremeno, mogao je samo da tu i tamo uhvati po koju reč. Laar je razgovarao sa svojim potčinjenima skoro deset minuta neprekidno, dok je Kain žudno čekao.
     Valjda minut pošto je Laar započeo svoju raspravu, Jimal se naže preko naslona Kainove stolice i prošapta mu u uvo: "Izvinite, gospodaru. Da li da pošaljem po nekog stručnjaka za jezik divova da presluša snimke ovog razgovora?"
     Kain posle kraćeg razmišljanja klimnu. Njegov razgovor sa Skaaldom Laarom se snimao da bi ga kasnije proanalizirali; da bi zaista mogao da ga da onima koji su znali jezik divova da analiziraju snimak još pre nego što Laar ode, nije mu palo na pamet.
     Počeo je istinski da ceni mladog Jimala.
     Kain je osećao kako temperatura u sobi opada dok su čekali, i on obuče kaput koji mu je Jimal doneo. Kada je završio razgovor sa drugim divovima Skaald Laar za trenutak ućuta, razmišljajući. Bes mu se stišavao, i kad je najzad progovorio, u glasu mu se, iako mnogo svetlosnih godina daleko od učtivosti, osećalo pre čuđenje nego bes. "Stavio si prenosnik mase na mesec. Dokle god ne pronađemo bazu iz koje si lansirao svoje meteore, ne postoji način na koji se možemo odbraniti. Ne možeš nas uništiti takvim oružjem, rekao bih, ali nas možeš grdno oštetiti."
     "Očekivao sam", odvrati Kain, "da će vam vladari dati da izgradite za njih odbrambena postrojenja protiv projektila i letelica oko Skupštine. Pripremili smo se za to. Ali pokazalo se da su naše pripreme protiv vladara bile uzaludne." On sleže ramenima. "Onda sam pomislio da bismo ih mogli upotrebiti protiv vas." Kain uzdahnu. "Slušaj, Laare. Ja nisam vladar, ali sam više nego dvaput stariji od tebe. Da li će biti ljubazan da me saslušaš?"
     "Izgleda da ću morati." Laar sumorno i zamišljeno spusti pogled na Kaina. "To što su Gospodari Svetlosti bili toliko opsednuti tobom - možda ipak nije bilo bez razloga."
     "Možda", složi se Kain. "Laare, hoćeš da vladaš nad nama. To razumem. Ne mogu da razumem zašto."
     "Teraformiranje Nove Skupštine", tiho odgovori Laar, "bio je let za džabe, mislim da je to izraz koji upotrebljavaju piloti kliznih brodova."
     "Vidim." Kainu se dah iz usta pomalo smrzavao u hladnoći prostorije. "Dvadeset četiri hiljade Semalijanaca i hiljadu osam stotina Turinera pokupili ste iz njihovih kuća i porodica samo zato da biste imali let za džabe."
     "Koliko dobro poznaješ divove, Kaine?"
     "Manje nego što bih voleo. Znam ponešto o vašoj prošlosti i poreklu, ali gotovo ništa o vašoj unutrašnjoj politici i običajima."
     "Bio sam još mladić kad si se ti vratio iz svog zloglasnog Progonstva, radniče, i otpočeo Dvadesetogodišnji rat. Već u tom uzrastu imao sam lomove svih većih kostiju u svom telu, u jednoj ili drugoj prilici. Dok su trajali tvoji ratovi sa Gospodarima Svetlosti, ja sam izrodio sedmoro dece. Uprkos zdravstvenoj zaštiti koja prevazilazi sve o čemu vi samo možete da sanjate, samo moje troje dece doživelo je zrelost, a moja žena je umrla na porođaju, rađajući sedmo. Sve to, Kaine, samo zato što imamo preveliku masu."
     "Pri... Zemljinoj... teži", reče Kain polako.
     Laar kao da se za trenutak iznenadi. "Shvataš, dakle? Rešenje?"
     "Mesec? Ne. Kain spusti pogled na sto ispred sebe, na paru koja se dizala iz kafe, a onda ga upravi na diva. "Mars. Spremate se da teraformirate Mars."
     "Da... da", reče Laar, "zaista si shvatio." U glasu mu se osetio prizvuk čuđenja. "Kaine, zadivljuješ me."
     "Kavade, dovoljno je rashlađeno", rasejano reče Kain. "Ne moraš dalje snižavati temperaturu."
     Jimal samo podiže obrvu, zbog toga što ga je Kain oslovio očevim imenom, ali ne reče ništa.
     "Biće vam, naravno, potrebni radnici", reče Kain. "Koliko?"
     "Ako budemo koristili radnike za sitne poslove koji su nama teški, moći ćemo da završimo teraformiranje Marsa za dvadeset do dvadeset pet godina. Ako budemo morali sami da radimo sve poslove, neću doživeti da vidim kraj, a možda neće ni moja deca."
     "Koliko?" strpljivo ponovi Kain.
     "Tokom prvih petnaest godina, sto pedeset do sto sedamdeset pet hiljada radnika u dobu između petnaest i četrdeset godina."
     Kain nije ni časa oklevao. "Ako pristanete da radnike uzmete samo sa onih područja koja su vladari nedavno napustili, i nijednog iz Istmarča ili Iglza, neću se mešati."
     Div za trenutak zatvori oči, a kad ih je opet otvorio izgovori samo jednu reč. "Dogovoreno."

     Istog dana predveče, dok je sunce zalazilo za rub planete Zemlje, a Istmarč polako uranjao u njenu senku, Kain izađe iz usamljenosti u koju se povukao posle razgovora sa Skaaldom Laarom i posla po pukovnika Dantesa.
     Čovek odmah stiže i ostade da čeka, stojeći, dok je Kain kao zver u kavezu kružio predvorjem svog stana. Kain nije s njim gubio vreme. Zaustavio se samo na trenutak, koliko da se obrecne na čoveka. "Dantese, jesi li video prepis pregovora između mene i Skaalda Laara?"
     "Jesam, gospodaru", smesta odgovori Dantes.
     "Izjavio je da poseduje Prsten Svetlosti, Dantese. Ustanovi da li je rekao istinu, i to brzo."
     "Da, gospodaru."
     Kain mu se iznenada unese u lice. "Hoću da ga dobijem natrag, Dantese. I dobiću ga."
     Kainov novi komandant pukovnik nije skidao pogled sa svoga gospodara duže vremena. "Gospodaru", reče komandant pukovnik Mondal Dantes, "ni za trenutak ne bih posumnjao u to."

     Nije prošla ni cela godišnja četvrt, a izbeglice sa obala reke Almandar počeše da naviru u Istmarč; starci i deca, jer divovi odvedoše odrasle i sposobne ljude.
     Izbeglice su stizale na hiljade, a u narednim godinama i na desetine hiljada. O starcima Kain nije vodio računa; ostavljao ih je da se sami snađu ili ne snađu, ako nisu u stanju.
     Ali deca, dolazila su i deca, noseći u sebi ogorčenu i duboko usađenu mržnju prema divovima, koja je svako dete pretvarala u budućeg ratnika. Neka porodica visokog roda, ili bar imućna, mogla je da računa da će koliko-toliko biti dobrodošla u Iglz, ili u Skupštinu kojom je sada vladao Iglz; ogromna većina onih na koje se taj opis nije mogao primeniti imala je samo jedno jedino mesto gde se mogla obratiti za pomoć: nijedno dete još nikada nije bilo vraćeno iz Istmarča. Oskudni potočić izbeglica vremenom se pretvorio u reku, a kako su godine prolazile i teraformiranje Marsa bivalo sve intenzivnije, reka se pretvarala u okean, okean ljudskih bića koji se slivao u Istmarč, tempom koji je bio postepeno sve jači i na svoj način - imao je Kain osnova da se nada - isto onako značajan kao što je bilo nadolaženje Jedinog okeana u praistoriji Doline.

     2.
     Kad nije mogao da uči, Orion je tumarao kroz Pećine. Stalno se nalazio pod nadzorom, iako u početku toga nije bio svestan. Morao je da hoda polako, jer Pinč je još bio štene, a štene ne može da ide brzo. Kada bi prešlo u kas, moglo je neko vreme da drži korak s njim, ali se stalno spoticalo o vlastite šapice.
     Nije mu smetalo što mora da ide polako; Pećine su bile očaravajuće.
     Imale su četiri horizonta. Na četvrtom, onom najnižem, radnici - fizički radnici, inženjeri i ratnici, bez razlike - živeli su, spavali i jeli; tu je bio i Orionov stan, i stan njegovog oca, Kaina. Iako ih još nije video, znao je da se fuzioni električni generatori takođe nalaze na najnižem horizontu. Na trećem horizontu su bile oružarnice - mesta gde su se pravila oružja - a na drugom horizontu su se ratnici vežbali u upotrebi ručnog oružja i tu su se nalazili i simulatori kliznih brodova. Iako je Orion imao utisak da na horizontu oružarnice nikada ne prestaje žagor radnika i brujanje mašina, kliznih brodova nikada nije bilo dovoljno za sve obučene pilote, da polete istinski, a ne samo u simulatoru.
     Kasnije je saznao, kada je jednom razgovarao o tome sa Kavadom, da su Pećine smišljene tako da radnici, na najnižim horizontima, budu najbezbedniji u slučaju vazdušnog napada. Klizni brodovi su bili na najvišem horizontu, zato da bi mogli što brže da izađu i uzvrate napad. U to vreme nije čak ni pomišljao na takvu mogućnost. Bio je to njegov novi dom, a poimanje vremena mu je bilo toliko neodređeno da je 'prošla godina' bila isto toliko davno koliko i vreme Kainovog povratka iz Progonstva. Pomisao da je neko pre trideset godina napravio planove i izgradio Pećine u kojima on sada živi bila mu je potpuno strana.
     Ono što je kod Pećina ostavilo na njega najveći utisak bila je činjenica da prvi put u životu može da ide gde god hoće, a da ga niko ne zaustavi.
     Ta sloboda, iako prividna, bila je očaravajuća.
     Proveo je neko vreme u radničkim barakama na četvrtom horizontu. Prvih nekoliko godišnjih četvrti koje je proveo u Pećinama pre no što su izbeglice počele stizati, bilo je to jedino mesto, u celom tom podzemnom prostranstvu, gde je mogao da nađe decu. Čak i na tako malom prostoru nije ih bilo mnogo i većinom su to bila deca Kainovih ratnika. Uprkos stalnoj izgradnji i probijanju novih tunela, u Pećinama je prostor bio ograničen, i nije bilo mnogo porodica koje nisu pripadale Kainovim ratnicima, inženjerima ili Srebrnookima. Većina odraslih radnika u Pećinama posećivala je na kratko vreme, jedanput u tri ili četiri nedelje, svoje porodice u obližnjem Telindelu, a dvaput godišnje poseta bi trajala po dve nedelje. Ako osete da im to vreme nije dovoljno, mogli su slobodno da napuste Pećine i nađu sebi zaposlenje u Telindelu ili Serloku, ili u ma kojoj od oblasti Istmarča. Malo ih je to činilo; plata u Pećinama bila je dobra.
     Uprkos činjenici da je, kao Kainov sin, zauzimao visok položaj u društvu, brzo je stekao prijatelje. Bila je tu jedna crnokosa devojčica po imenu Liza, malo starija od njega, otresita i pametna, koja je poznavala Pećine - i one prirodne i onaj ogromni, složeni splet tunela i hodnika - bolje nego što je Orion ikada upoznao Iglz. Bio je tu takođe i opšte omiljeni dečak čije ime Orion dugo nije uspeo da sazna jer su ga svi zvali Drekalo, zato što nikada nije uspevao da izgovori rečenicu a da neki njen deo ne uzvikne. U početku su mu deca postavljala pitanja o ocu, Kainu, ali Orion je odbijao da na njih odgovara i ponekad se čak i ljutio što ga pitaju, tako da su ga na kraju ostavili na miru i svi su počeli da se igraju zajedno, kao da je i on samo obično dete nekog ratnika.
     Provodio je sate, kad god je mogao, na prvom horizontu, gde se nalazio Komandni centar i gde su bili klizni brodovi. Komandni centar budio je u njemu radoznalost, a i ratnici su bili predusretljivi i odgovarali su mu na svako pitanje što su razumljivije mogli.
     Klizni brodovi su ga neobično privlačili. Majka mu je obećala da će jednog dana, kad poraste, postati ratnik i upravljati kliznim brodom kao - kao neko koga nije mogao da se seti.
     A sad mu je Kain obećavao to isto, i to sa još boljim kliznim brodovima od onih koje je Iglz ikada imao.

     Tokom tih prvih nekoliko godišnjih četvrti pošto ga je Kain doveo u Istmarč, Orion se polako prilagođavao. Ako i nije od prve zavoleo život u Pećinama, nije ga ni odbijao. Bio je navikao na otvoreno nebo nad sobom, na brda oko Iglza, i u početku je patio od klaustrofobije; ali posle jednog razgovora o tome s Kainom, shvatio je da je glupo da se plaši samo zato što uvek ima krov nad glavom.
     Malo po malo, sve više je počinjao da uživa u tim razgovorima s ocem, kad god je Kain imao vremena da mu se posveti. Ako je Oriona nešto mučilo, a njegovi učitelji Kavad i Mersaj nisu mogli da mu pomognu, Kain je uvek mogao. U Orionovom pamćenju, posle tih razgovora, pojavljivale su se ponekad čudne bele mrlje, ali one same po sebi nisu bile zatrašujuće; Orion nije još bio dovoljno star da bi ga uplašila sama činjenica da nečeg ne može da se seti. Neko vreme mu je smetalo što otac nema više vremena za njega, ali polako, tokom nedelja i bez pokušaja da zapodene takav razgovor s Kainom, postepeno je shvatio da kad god ima nešto važno da razgovara s Kainom, Kain je uvek tu.
     To ga je tešilo.
     Jedva da je u Pećinama sastavio dve nedelje, kada mu Kain jednog jutra, dok su zajedno doručkovali, objasni šta se desilo s njegovom majkom.

     Sedeli su za oguljenim niskim stolom od nekog crnog drveta, doručkujući kobasice, hleb i sir. Bilo je to jedino doba dana kada je Orion bio siguran da će videti Kaina. Iako bi preostalo vreme moglo biti krajnje nepredvidljivo, Kain je uvek bio prisutan za doručkom. (Hrana nije bila onako dobra kao što su mu služili u Iglzu, i on je to i rekao, iako niko nije obraćao pažnju na njega; ali bila je sasvim podnošljiva). Pinč je jeo zajedno s njima, što je oduševilo Oriona - sećao se kako je u Iglzu njegov - neko - zabranio da Pinč jede za istim stolom s njim.
     "Znam, Orione, da ti nedostaje mama, ali divovi su je odveli pre nego što sam uspeo da ih sprečim. Mersaj ti je pričao kako divovi odvode odrasle ljude da rade na teraformiranju Marsa. Tvoja mama je bila jedna od onih koje su odveli."
     "Oh." Orion ne podiže pogled na oca. Ponekad je bilo veoma teško gledati pravo u te crne oči. "Možemo li da je vratimo?" upita on.
     "Uskoro ćemo je vratiti, Orione."
     "Uskoro?" Ta reč je za Oriona imala samo jedno značenje. "Danas?" požuri da upita.
     "Ne, ne danas, Orione, ali uskoro. Ti i ja ćemo zajedno pobediti divove i vratićemo mamu."
     Orion je polako, deo po deo, shvatao i obrađivao u glavi tu rečenicu, a onda, pun nade, ponovo upita: "Sutra?"
     Kain se nasmeši. Imao je dobroćudan osmeh. "Sutra ćemo početi da pravimo planove, sine. Sutra." On malo nakrivi glavu. "Divovi", nastavi Kain, "imaju Prsten Svetlosti. Ono što moramo da uradimo, Orione, jeste da im otmemo taj Prsten. Kada budemo imali moć Prstena, divovi se više neće usuđivati da ti zadržavaju majku."
     "Gde je Prsten?"
     "U Severnoj zemlji, Orione. Tamo gde žive divovi. Da bismo spasli tvoju mamu, moramo otići i preoteti im Prsten, povratiti ga iz ruku divova."
     Orion iznenada razvuče usta. "U redu", složi se kratko. "Otećemo im Prsten."
     Otac mu uzvrati osmeh i tiho reče: "Hoćemo."

     "Umeš li da jašeš?" upita ga jednog jutra Mersaj.
     Bili su u Orionovoj sobi, gde su najčešće učili teoretske predmete, na samom kraju hodnika koji je vodio iz Kainovog petosobnog stana. U sobi su se nalazili krevet, ogromni pisaći sto i nekoliko stolica, od kojih je jedna bila dovoljno visoka da Orion dohvati gornju ploču pisaćeg stola. Orion je čak imao svoj vlastiti WC, tuš i kamin. Zidovi su bili od običnog rezanog kamena, isečeni laserom i mestimično pojačani kamenočelikom.
     Tog dana su radili čitanje i pisanje. Orion je ponešto već znao, jer je njegova majka svojevremeno mislila da je to važno, ali već je odavno shvatio da nema te nauke na svetu koju će dovoljno dobro znati da zadovolji Kavada i Mersaja. U nekim od stvari kojima su ga podučavali zaista je uživao - Kavad ga je, na primer, učio da baca noževe, a Mersaj mu je pokazao kako da čita stratešku kartu i kako da naredi računarima u Pećini da urade što god bude želeo. Druge stvari ga nisu naročito zanimale, iako mu nisu bile teške, a čitanje i pisanje je ulazilo u tu kategoriju. Nekim drugim predmetima nije uopšte mogao da shvati svrhu. Obdarenost za matematiku mu je bila, kako je Kain jednom primetio, prosto gnusna. (Orion nikada ranije nije čuo tu reč, i kada mu je Kain objasnio šta znači, zaljubio se u nju i sledećih nekoliko nedelja ju je u svakoj prilici upotrebljavao.)
     "Naravno da umem da jašem", smesta odgovori Orion. "Dok sam živeo u Iglzu imao sam ponija. Zvao se Teri."
     Mersaj klimnu. "Dobro. Spopala me je želja, ne znam ni sam zašto, da danas vidim malo neba nad glavom." Nešto mu je u magnovenju prešlo preko lica. "Da, ima skoro već čitava godišnja četvrt kako nisam izlazio na površinu zemlje. To je samo po sebi već sasvim dovoljan razlog. Komanda, kakvo je vreme napolju?"
     Glas računara se začuo iz ploče na zidu, odmah pored vrata. "Toplo u podne, predveče će temperatura opasti na nekoliko stepeni iznad nule. Preko noći će pasti na minus deset. Preporučuje se lakši ogrtač, ili samo koporan uniforme."
     Starac je za trenutak bio vidno uznemiren, ali odmah potisnu te misli. "Dobro", odluči on i nasmeši se Orionu. "Grabi svoj kaput i hajd'mo."

     Izjahali su na severnoj ivici Štita; samo tu, na severnoj i dole, na južnoj ivici, Kain se postarao da napravi kapije kroz koje se moglo ući ispod jedne strane Štita i izaći na suprotnoj. Ratnici koji su bili na straži ispred kapije mirno su ih pustili da prođu. Orion nije bio svestan žagora koji se podigao među njima kada se on pojavio. U Pećinama nije bilo žive duše koja nije znala za otmicu unuka Mastona Veramorna, i da to dete sada Kaina zove 'tata'. Bilo bi smešno, u krajnjoj liniji, kada bi crnokosi i tamnoputi Kain zaista bio otac tako plavokosog dečaka, i radnici su međusobno pričali o tome.
     Pošto su Orion i Mersaj zajedno izjahali napolje, ratnici počeše da razgovaraju. "Prvi put ga vidim", primeti jedan čovek, tvrdim naglaskom Serloka. "Plav kao vladar, a? Ako je to napravio Kain, onda je moj otac bio svilaš."
     Ratnik kome se obratio prezrivo otpljunu. "Taj otrov bolje da ti izađe na znoj", posavetova ga on. "Ako dečko gospodara Kaina zove tata, a gospodar Kain mu to ne brani, ko sam ja da se bunim?"

     Orion je tek tada prvi put video predeo oko Pećina.
     Jahali su ravnomernim korakom čitavo pre podne, idući na sever, prema Velikoj brani, kroz prostrana, ravna polja koja su okruživala Pećine. Sve su to bila obrađena polja, pod kukuruzom i pšenicom, i tamo gde su mogli da uoče ono nekoliko izrovanih puteva, koliko ih je bilo, Mersaj ga je vodio duž njih. Ponekad bi nailazili na bespuće u onom pravcu u kojem je Mersaj vodio pa su morali da jašu kroz žitno polje nekog siromašnog seljaka. To što su mu uništavali letinu nije brinulo Oriona; u Iglzu su stalno tako jahali, sem kada im nije bila na putu zemlja neke moćne porodice zemljoposednika, i tada bi je obilazili, čak i kad je to značilo poduže skretanje s pravca. U Istmarču, kako su Orionu kazali, nije bilo krupnih zemljoposednika, i zato Orion nije mogao da razume zašto Mersaju smeta kad nema puteva u pravcu kojim je krenuo, i kad moraju da gaze nečiju žetvu da bi mogli da nastave.
     Usput nisu sreli gotovo nikog; jedino su viđali seljake u daljini. Orion je jednom ugledao svračka kako kruži nebom, visoko iznad njih. To ga je jako uzbudilo, jer pre toga je retko viđao svračke; u Iglzu su ih toliko lovili da su bili gotovo istrebljeni.
     Mersaj, primetio je Orion, u stvari nije bio bogzna kakav jahač. Setio se da mu je rekao neko... (izbegavanje te određene misli postajalo je sve lakše, Orion bi sada jedva malo zastao u razmišljanju) neko, još dok je živeo u Iglzu, da stanovnici Istmarča, s obzirom da žive u ravnicama, a neki čak i pod zemljom, retko kad jašu konje, i da su loši jahači. Mersaj je sedeo na konju malo isuviše kruto, a uzengije su mu bile kraće nego što bi ih Orion vezao. Kad bi morao da provede u sedlu više od, recimo, pola dana, sigurno bi imao bolove u kukovima.
     Sredinom prepodneva pređoše preko nečeg što je od svega viđenog posle izlaska iz Pećina najviše ličilo na istinski drum; čak je i on bio sav obrastao u korov. "Ovo je nekadašnji istočni završetak Putnikovog druma", odgovori Mersaj Orionu na postavljeno pitanje. "Nekada je tu, malo više na istok od nas, postojalo selo po imenu Istmarč i niko nije živeo u Pećinama. Sada je to selo napušteno, ali tvoj otac je u njemu proveo detinjstvo."
     Još samo kratko vreme jahali su na zapad po ostacima druma, a onda su skrenuli s njega i stigli na mesto koje se, prema Orionovom mišljenju, razlikovalo od svega što je do tada video.
     Krenuli su uzbrdo. Orion je jahao ispred Mersaja, onoliko koliko ga je ovaj puštao da isprednjači. Nekako čudno se osećao, kao da se vraća kući; iako su brda bila zaobljenija i travnatija nego stenoviti obronci oko Iglza, ipak je to bilo planinsko područje, onakvo na kakvom je proveo život.
     Mersaj je jahao polako, kao da nešto istražuje, i bilo je već skoro podne kada su stigli na mesto gde on naredi da se zaustave i da naprave predah za ručak. Čistina na kojoj su sjahali bila je pored malog, gotovo presahlog potoka. Nekada, davno, na toj čistini je bila neka kuća; Orion je mogao da vidi gde su joj bili temelji. Ništa sem njih nije preostalo.
     Čistina je bila obasjana suncem a vazduh je bio miran, gotovo nepokretan. Velika brana se uzdizala visoko iznad njih; visoko u drveću videli su se drvozečevi, koji su se lenjo kretali u vrelini podneva. Orion skinu jaknu, pošto je privezao svog ponija za jednu jelu na ivici čistine, i Mersaj uradi isto. Ručali su zajedno na toplom suncu, a Mersaj ispi najveći deo sadržine jedne osrednje vinske boce.
     Oriona je zabavljalo što uopšte ne oseća potrebu da Mersaju skrene pažnju da neki čovek, u odelu trgovca ili putujućeg pevača, stoji na ivici čistine i posmatra ih. Mersaj kao da nije primećivao njegovo prisustvo, iako bi krajičkom oka morao zapaziti pridošlicu.
     Stari komandant zevnu i opruži se po travi, smotavši ogrtač pod glavu umesto jastuka. "Ja ću malo da dremnem, dečko. Ti možeš malo da se prošetaš, ako hoćeš, a onda silazimo natrag."
     Orion mu klimnu, ne rekavši ni reč, i za neverovatno kratko vreme Mersaj je već tvrdo spavao, hrčući, a čovek koji je stajao na ivici čistine priđe Orionu.
     "Zdravo, Loga", oslovi ga Orion.
     Riđokosi zastade za trenutak, malo iznenađen. "Ćao. Sećaš me se, je li?"
     "Da", polako i otegnuto izgovori Orion. "Jednom sam te sanjao, ali..." Oduševljeni osmeh polako mu se razli po licu. "... to nije bio samo san, zar ne?"
     "Jok." Loga se spusti na tlo pored Mersaja i udobno prekrsti noge. "Rekao sam ti da misliš tako, da ne bi nekom ispričao da sam bio s tobom."
     "Hoćeš li i sada da mi narediš da mislim da je ovo danas samo san?" radoznalo upita Orion. "To bi bilo gnusno."
     "Gnusno?" Vladar Loga se zakikota. "Jok. Izvini što sam ti prošli put brljao po glavi klinac. Ne bih to radio da sam smeo da poverujem da nećeš drugima pričati o meni."
     Nije to izgovorio kao pitanje, ali Orion shvati šta misli. "Nikome neću reći da si danas bio tu."
     "Dobro. Možeš i da pričaš, znaš - neću te sprečavati. Ali više bih voleo da to ne činiš, jer će Kain inače zabraniti da opet dođeš ovamo gore i sastaneš se sa mnom."
     "Nikome neću kazati", obeća Orion. On mahnu rukom u pravcu Mersaja, koji je ležao i hrkao. "Kako si ovo izveo?"
     "Zašto misliš da jesam?"
     Orion sleže ramenima. "Ne znam. Jesi li?"
     "Pre jedno desetak godina", odgovori Loga, "mi - vladari - vodili smo rat s Kainom. Kad se rat završio, svi smo se sastali da potpišemo mirovni sporazum. U jednom trenutku Mersaj i ja smo ostali nasamo skoro dvadeset minuta. Bila je to jedna od ono malo Kainovih grešaka. Ja sam ono što se zove telepat, Orione, kao što je i Kain. To znači da smo u stanju da čitamo nečije misli, da nekome usadimo u um određene misli. Ovaj Mersaj je prilično tvrdoglav momak; nisam uspeo da ga nateram da radi ništa što i sam nije želeo da uradi. Ali kad je u pitanju nešto što bi i on voleo da učini, ja mogu - pa, malo da pripomognem. To sam uradio danas, zato što sam hteo da razgovaram s tobom."
     "Zašto?"
     "Uglavnom, hteo sam da te obavestim da sam tu. Da ti kažem da ću ti, ako ustreba, i ako budem mogao, priskočiti upomoć." Loga sleže ramenima. "Kada sam ja bio mali dečak, jedan čovek po imenu Loden pružio mi je pomoć u trenutku kad mi je bila potrebna. Da je još među živima, sigurno bi mu bilo drago da ja pomognem tebi."
     "Misliš da mi je potrebna pomoć?"
     "Oh, ne znam", ljubazno odvrati Loga. "Pretpostavljam da je pravo pitanje da li ti misliš da će ti pomoć jednom biti potrebna?"
     Orion malo razmisli, a onda stidljivo reče. "A-ha. Čini mi se da hoće."
     "U redu." Loga mu se nasmeši. "Dopašće ti se da mi dolaziš u posetu", obeća on zauzvrat. "Pouzdano ti tvrdim da sam ja jedina osoba na jahaćem rastojanju od Pećina koja iole ima smisla za humor. Kain i tvoja dva učitelja - Mersaj i Kavad - iskreno da ti kažem, najmrgodnija su tri kučkina sina koja sam u životu sreo. Šteta, znaš; Kain je jedno vreme bio dobro društvo. To je bilo veoma davno."
     Riđokosi je imao zarazan osmeh, i Orion mu se takođe nasmeši, iako nije bio siguran zašto. "Ti poznaješ mog tatu, Kaina?"
     "Tvog ta..." Loga zaneme u pola reči, a osmeh na licu mu se polako rasplinu. "Kain je", upita on, pažljivo birajući reči, "tvoj otac?"
     "Da. Poznaješ li ga?" Orion je bio uporan.
     "Nekada sam ga znao."
     "Loga?"
     Loga pogleda u dečaka koji je sedeo ispred njega i ozbiljno upita: "Orione, smem li da te dodirnem?"
     Orion za trenutak razmisli, a onda odgovori potvrdno. "Smeš."
     Loga se malo nagnu unapred i dodirnu jednim prstom Orionov obraz, polako ga pomerajući prema slepoočnici. Orion oseti da ga nešto blago golica, kao pero, po jednom delu tela koje nije postojalo, a onda to osećanje izblede. Loga je obavio posao u trenu; onda je ispustio dug, tihi zvižduk i sklonio ruku. "Ovo ti nije valjalo", prošapta on samom sebi. "Proklet bio, Kaine, napravio si glupost."
     "Loga? Šta ti je?" upita Orion.
     "Ti nisi Kain..." Loga se opet preseče u pola reči, uz vidni napor. "Do đavola, do đavola, do đavola." Riđokosi ustade na noge jednim jedinim naglim pokretom i ostade dugo da stoji, kao kip. "Orione", reče on nazjad, "da li ti je Kain rekao da će tvoju majku preoteti od divova?"
     Orion klimnu i odgovori odlučno. "Da."
     "Tvoja majka nije kod divova, Orione." Oči plave poput fuzije nepomično su posmatrale Oriona. "Sva druga deca koju si video, sve te izbeglice sa obala Almandara, to da, toj deci su divovi odveli roditelje; ali Orione, kad je nestala tvoja majka, Rea, divova nije bilo nigde u Dolini."
     "Oh." Orion odjednom oseti muku u stomaku. "Tata mi nije rekao istinu."
     "Mislim da ti Kain nije rekao istinu o mnogim stvarima, Orione", oprezno reče Loga.
     "Da li da ga pitam zašto?"
     "Ako to uradiš, Orione, on će hteti da sazna otkud znaš da te je lagao, i tada više nećeš moći da se viđaš sa mnom."
     "Dobro." Dečakovo lice bilo je smrknuto koliko je to uopšte bilo moguće na nekom ko još nije napunio šest godina. "Neću ga pitati." Orion baci pogled na zaspalog Mersaja, potpuno obeznanjenog u toplom sjaju sunca, pa ga vrati na Logu. "Sad moram da se vratim. Treba li ovamo da dolazim kada budem hteo da te vidim?"
     Loga potvrdno klimnu. "Da. Ovo je pravo mesto. Na pristojnoj udaljenosti da možeš dojahati do njega - iznad nas ovde nalazi se ustava kroz koju Pećine dobavljaju najveći deo svoje ribe. Kad god budeš došao, naći ćeš me." Svetlost se spusti da ih dodirne a zatim, kad vihor i grmljavina odlaska utihnuše, Orion prodrma Mersaja.
     "Hajde, Mersaje," pozva ga dečak, potpuno nesvetan te prisnosti u obraćanju. Bila je to prva zapovest koju je u životu dao nekome. "Da se vratimo."

     Pogubljenja su bila predviđena u Pećini Dva, jednoj od četiri prirodne pećine koje uopšte nisu bile menjane tokom izgradnje podzemnih obitavališta. Bila je u obliku amfiteatra, sa blizu šest hiljada sedišta oko zidova, najveća prirodna pećina i drugo po veličini mesto u Pećinama. Od nje je bilo veće samo brodogradilište, gde su stajali klizni brodovi, na prvom horizontu. Pećina Dva bila je široka gotovo tri stotine i dvadeset, a visoka gotovo četrdeset metara. Osnova joj je počivala na četvrtom horizontu, a redovi sedišta po celoj njenoj širini uzdizali su se sve do drugog horizonta.
     Pogubljenja u Iglzu najčešće su se vršila vešanjem; javna pogubljenja u Pećinama obavljala su se laserskom vatrom. Bila su ređa od onih u Iglzu, što je Orion već znao. Jedina osoba koja je bila ovlašćena da nekoga osudi na smrti bio je Kain, a Kain je retko kad mogao da odvoji vreme za obred javnog pogubljenja. Kad Kain osudi nekoga, taj čovek ili žena umrli bi na licu mesta, od hica iz pištolja ili svetlosnog noža.
     Ali ovog puta Kain je hteo da to bude primerno i javno. Tri od četiri osobe osuđene na smrt bili su plaćeni špijuni divova, a četvrti je bio komandant Drugi, vođa zavere da se ubije Kain. U normalnim prilikama komandanta Drugog bi poslali na drugi svet tiho i bez mnogo gužve, ali pošto su već tri špijuna divova bila predviđena za javno pogubljenje, Kain je odlučio da iskoristi tu priliku.
     Loga nije bio u pravu, vremenom je shvatio Orion, kad je rekao da Kain nema smisla za humor. Iako je bilo tema za razgovor s kojima Kain nikada nije zbijao šalu, on je Orionu objasnio predviđena pogubljenja na način koji je Orion shvatio kao šalu.
     "Špijuniranje u korist divova je pogubna greška, Orione, i imam nameru da to svi dobro utuve; ali i pokušaj da se izvrši atentat na mene je, u najmanju ruku, isto tako rđava stvar." Kain je izgledao zamišljen. "Možda još i gora, zavisi koga pitaš."
     Orion je bio gotovo siguran da se Kain šali.

     Pogubljenja su bila predviđena za 5:30, tokom pauze za ručak. Mersaj je poveo Oriona, i sada su obojica čekali na Kaina. Stigli su pre najvećeg broja posmatrača. Svim ratnicima koji nisu bili na službi bilo je naređeno da prisustvuju pogubljenju komandanta Drugog, koji je pokušao da izvrši atentat na Kaina, i ratnici, većinom u uniformama, neki vodeći i svoju decu, punili su polako amfiteatar u grupama od pet i deset, dok su Mersaj i Orion čekali. Sedišta u amfiteatru bila su poređena oko zidova približno u tri grupe, po jedna za svaki od tri horizonta kroz koje se uzdizala Pećina Dva. Orion ugleda svoju drugaricu Lizu na drugoj strani amfiteatra, kako stoji u prednjem redu preko puta njega, zajedno sa ženom ratnikom za koju Orion pretpostavi da joj je majka, i on joj mahnu rukom.
     Preko praznog prostora u sredini amfiteatra devojčica samo hladno pogleda u njega i okrenu se na drugu stranu.
     Sedišta u najnižem redu, kojima se moglo prići samo sa četvrtog horizonta, bila su do poslednjeg ispunjena ratnicima kada se Kain, sa Jimalom samo na korak iza sebe, napokon pridruži Orionu i Mersaju u prednjem redu sedišta.
     U pesku na sredini amfiteatra bila su podignuta četiri stuba.
     Tačno u 5:05 tri muškarca i jedna žena dovedeni su do stubova i privezani za njih. Dok su ih lancima vezivali na određena mesta, Orion oseti kako ga neko vuče za rukav i okrenu se u sedištu. Liza je stajala u prolazu pored njegove stolice, a brada joj je podrhtavala. Orion je mogao da vidi da je plakala, i to nedavno.
     Ne obazirući se na Oriona, Kain samo oštro reče: "Vodite tu devojčicu odavde!" Nije se čak ni osvrnuo da vidi s kim to Orion razgovara.
     Orion se smesta usprotivi. "Ona mi je drugarica!"
     To zaustavi Kaina. On ustade sa sedišta i okrenu se da vidi devojčicu koja je stajala u prolazu. "Zaista? Jimale, ko je ovo dete?"
     "Liza Venere, gospodaru," spremno odgovori Jimal. "Ćerka komandanta Drugog Luisa Venerea i ratnice Irine Čaft-Venere."
     "Oh? Njen otac treba da bude pogubljen, zar ne?" Kain prvi put pogleda pravo u dete. "Lizo? Ko te je doveo ovamo?"
     Devojčica se ugrize za usnu, ali odgovori. "Majka, gospodaru."
     "Majka?" Kain je netremice gledao u devojčicu. "Za ime Svetlosti, zašto?"
     "Gospodaru", s mukom izgovori Liza, "rekla je da treba... da treba da vidim šta se događa onima koji su glupi." Okrenuvši se Orionu, ona brzo dodade: "Orione, preklinjem te, zamoli ga da mi ne ubije oca."
     Kain baci pogled unaokolo; počeli su već da privlače pažnju. "Orione", mirno upita on, "je li ovo dete tvoja prijateljica?"
     "Rekao sam već da jeste."
     Kain se tiho obrati Jimalu. "Dovedi mi roditelje ove devojčice." Jimal hitro klimnu, i u trenutku kada je već odred ratnika sa laserskim puškama zauzimao svoja mesta, dvadeset metara ispred osuđenika, komandat Drugi, Luis Venere, bi oslobođen okova i stuba za streljanje, i doveden, ruku i dalje u lisicama, pred Kaina. Njegova supruga Irina stigla je odmah za njim, mrko gledajući u svoju kćer. Žamor ljudi koji su sve vreme razgovarali pojača se naglo dok se to odigravalo, i Kain morade da vikne da se utišaju. U grobnoj tišini koja je nastala posle njegove komande, Kainove reči upućene Lizinim roditeljima, iako bez pojačala, daleko su se čule.
     "Imam samo jedno pitanja za vas oboje, i ako budete pokušali da slažete, znaću. Da li je ijedno od vas ikada preporučilo svojoj kćeri da se druži sa mojim sinom?"
     "Ne, gospodaru", odgovori ratnica Irina tiho. "Nikada nisam."
     Komandant Drugi Venere, lica oblivenog znojem, nije bio u stanju da izgovori ni reč; posle kraće pauze samo je snažno, odrečno, zavrteo glavom.
     Tiho, da se nije moglo čuti na razdaljini većoj od nekoliko metara, Kain reče: "Komandante Drugi, vi ste, rekao bih, najneverovatniji srećković koga sam u životu sreo. A sigurno je da ste i jedan od najglupljih." On dodirnu dugme na svom okovratniku, i reči mu se razlegoše kroz pojačalo. "Komandante Drugi, Luise Venere, stojite preda mnom osuđeni za veleizdaju. Zato što je moj sin molio da budete pomilovani, možete danas živi napustiti ovo mesto." On ukloni prst sa dugmeta i tiho dodade: "Drugi Venere, okreni se i gledaj. Gledaj pažljivo." Prst mu opet dodirnu dugme. "Tri preostala zatvorenika su kriva zato što su prihvatili da za novac vrše obaveštajni rad u korist divova. Nijedan od njih nije ni počeo da dela. Uhvatili smo ih veoma brzo, pre nego što su imali vremena čak i da uzmu novac. Ratnici", svečano izgovori Kain, "nišanite."
     U ogromnoj pećini zavlada mukla tišina, tako da se čak i u najvišem redu sedišta čulo kada su sigurnosni prekidači na laserima bili osobođeni.
     Kain izreče samo jednu reč:
     "Pali."
     Nije dugo trajalo, samo delić sekunde. Jedan od osuđenika kriknu, tako visokim glasom da Orion pomisli kako je to morala biti ona žena, a onda opet nastupi tišina.
     Lizin otac se onesvestio.
     Kain nije zatvarao liniju na svom mikrofonu. Njegove reči, upućene Jimalu, zaoriše se kroz pećinu. "Ovu kukavicu odvedite na Severnu kapiju i skinite mu odelo. Ostavite ga nagog na Putnikovom drumu. Nijedan moj ratnik ne sme mu naneti neko zlo, a to važi i za moje podanike; isto tako, niko mu ne sme ukazati pomoć. Njegov opis razaslati po čitavoj teritoriji Istmarča sa ovom naredbom. Izvršite odmah."
     Bilo je izvršeno.

     3.
     Orionov život je poprimio spori ritam, u skladu sa prolaženjem godišnjih četvrti, polaganom smenom godišnjih doba, laganim okretanjem Zemlje oko Sunca. Njegovo obrazovanje nesmetano se nastavljalo i školskim predmetima kao da nije bilo kraja; geografiji i istoriji, i matematici u dovoljnoj meri da može isplanirati letačku stazu bez pomoći računara. Sa žarom je prigrlio ratne nauke; pre svog desetog rođendana Orion je, na Mersajevo zadovoljstvo, bio u stanju da napravi strateški plan bitke, i to podjednako dobro sa vojskom naoružanom mačevima i strelama, kao i sa kliznim brodovima naoružanim laserima i projektilima. Nikada nisu vežbali ratne igre sa termonuklearnim naoružanjem, iako su ga Pećine imale. Kao što je Mersaj jednom rekao, kad imaš Ognjeno oružje treba samo da odabereš cilj i detoniraš uređaj, i to je sve. Orion je podozrevao da Mersaj ne voli nuklearno oružje, ne zbog toga što je bilo upotrebljeno u opštem uništenju koje se dogodilo više od dvanaest stoleća pre njegovog rođenja, već zato što za njegovu upotrebu nije bila potrebna nikakva veština, što je srozavalo vrednost ratničkog umeća.
     Vežbao je da leti kliznim brodovima u simulatoru mnogo pre nego što je Kain postao voljan da mu život izloži opasnosti u pravoj letilici. Već nekoliko godina Orionov život bio je ojađen zato što mu Kain nije dozvoljavao da poleti u istinskom kliznom brodu.
     Postepeno je postajao svestan da motre na njega najveći deo vremena, bilo da to obavljaju srebrnooki telesni gardisti ili neki od nenametljivih ratnika njegovog oca. Iako ga niko nikada nije sprečio da ode gde god poželi, obično je to bilo pod nečijim nadzorom. Najgore je bilo dok je bio mali; jedino kad je bio siguran da je slobodan od njih bilo je onda kad je izlazio da jaše sa Mersajem, jer niko u Istmarču, bio je ubeđen Orion, ne bi krenuo na konju za nekim, čak i kad bi mu život zavisio od toga. (Nije bio u pravu, kao što se ispostavilo; kasnije je saznao da je većina srebrnookih, čak i meleza koji su odrasli u Istmarču, mogla to s lakoćom da učini. Retko su ga pratili zato što je uglavnom izlazio da jaše zajedno s Mersajem; Kain je imao poverenja u Mersaja.) Nije često jahao; Mersaj nikada nije naučio kako treba da sedi na konju i često je imao takve bolove da nije mogao da hoda posle dana provedenog u sedlu. Osim toga, iako je Orion osećao jaku privlačnost prema Logi, Loga bi mu retko kazao nešto što on, blagodareći obuci u Istmarču, već ne bi znao iako je s vremena na vreme, na osnovu vlastitog iskustva, stari vladar ispravljao njegovo znanje istorije. U onim retkim prilikama kad je Kain mislio da je potrebno da s njim bude čuvar koga može da vidi, Kavad je igrao tu ulogu. Orion nije bio sasvim siguran u kom trenutku je shvatio da Kavadova prva i najvažnija dužnost u odnosu na njega nije bila da bude njegov učitelj, već izuzetno neupadljiv telesni gardist. Dobro je radio taj posao; Orionu nikad nije zasmetala Kavadova pažnja.
     Kako je postepeno rastao i dobijao na težini nadgledanje je znatno popustilo i konačno, prosudio je Orion, potpuno prestalo. Uostalom, za njega u Pećinama nije bilo neke istinske opasnosti; bio je svuda omiljen još kao dete, a u vreme kada su ga njegove dužnosti počele dovoditi u sukob s radnicima kojima je komandovao, bila je nezamisliva i sama pomisao da bi mu neki od njih naneo neko zlo. Da nije odrastao kao Kainov sin, bio bi idealni telesni gardist; poput Solana i poput Lodena, Orion je bio predodređen da ima snažno, telo, a učio je borbu golim rukama isto koliko i deca srebrnookih. Bio je ratnik po svemu osim po imenu mnogo pre nego što je sazreo da nosi uniformu.
     Jedno umeće nikada mu nisu rekli da uči, nikada nisu naredili da uči, i nikad ga iz njega nisu ocenjivali ni Mersaj ni Kavad ni Kain; ali da u tome nije uspeo, sve ostalo ne bi ništa vredelo.
     Naučio je kako da bude vođa.

     Imao je skoro sedam godina kad su deca izbeglica stala da pristižu u Pećine. Ona koja su uspela da stignu čak do Pećina uglavnom su bila ratnička deca bez roditelja, iz oblasti koje su divovi opustošili odvodeći odrasle radnike. Većina ih je bila tek nešto starija od Oriona, i mnoga su već dobila nešto malo obrazovanja od svojih roditelja, pre nego što su ih divovi odveli. Kainova vladavina se jedva osećala u tim oblastima, a Maston Veramorn nije obraćao nikakvu pažnju na njih, izuzev svoje vojne baze u Skupštini. Prvi put u istoriji Doline nad njima nije bilo čvrste vladavine; i zato su, imajući u vidu situaciju koja je vladala tih dana duž obala Almandara, ratničke veštine bile dobrodošle, i praktikovale su se u meri u kakvoj ih te oblasti nisu videle još od ustanka u Erebionu - a i on je u glavama većine radnika bio samo jedan od događaja obavijenih maglama istorije, samo nešto što se dogodilo nekada davno njihovim pra-pra-pra-pradedovima.
     U početku radnici nisu primećivali da je najveći broj dece koja bi uspela da dopru čak do Pećina, prošavši pored izbegličkih logora u Serloku i Telindelu, upravo bio poreklom iz ratničkih porodica.
     Koincidencija je bila jedna od ono malo reči, saznao je Orion, koje je njegov otac izgovarao sa vidnim prezirom; poverenje je bila druga. Tek posle Kainove smrti Orion je shvatio da mu je otac psovao, kad god bi upotrebio te reči.
     Orion po prirodi nije bio ciničan; ipak, naučio se skepsi i to dobro, u rukama najvećeg skeptika kojeg je svet ikada imao.

     Onog dana kad je upoznao Bezimenog igrao je jednu društvenu igru sa Lizom, sedeći na praznim sanducima u hodniku, na nižem jugozapadnom horizontu. Pinč je bio pored njega; obično je uvek bio, izuzev kad je Orion odlazio u brodogradilište ili oružarnicu, gde je životinjama bio zabranjen pristup. Pas je sad već bio sasvim odrastao i iznenađujuće je ličio na onog prvog Pinča, s kojim je Orion živeo u Iglzu. Da je lov bio onako opšte omiljena zabava u Istmarču kao što je bio u Iglzu, Pinč bi bio divan lovački pas.
     Hodnik u kome su se nalazili povezivao je skladište sa nizom radničkih baraka, i u njega je retko ko zalazio. Bio je odlično mesto, za igranje društvenih igara.
     Igra koju su igrali nije bila složena, ni izdaleka onog reda veličine kao ratne igre koje je igrao sa Mersajem. Imala je dve flote kliznih brodova; divovsku i istmarčku, koje su napadale jedna drugu, a poeni su se dobijali kad se unišiti neprijateljski klizni brod ili se osvoji neprijateljska teritorija. Kad bi deca Istmarča igrala takve igre, izmišljeni ratovi su se obično vodili između Istmarča i Iglza; ali oni koji su igrali s Orionom brzo su naučili da su kod njega loši momci isključivo bili divovi.
     Igra se u osnovi sastojala u izračuvanju verovatnoće uspeha, uz nešto popusta kod odbrambenih pozicija (što je, kako je Mersaj uveravao Oriona, bio slučaj i u stvarnoj bici). Orion je igrao oprezno i stalno je pobeđivao Lizu. Ona je imala izraženiji dar za taktiku od Oriona, ali nije imala strpljenja, bila joj je potpuno strana ideja da čeka dok ne dođe u povoljan položaj.
     Orionu nije ni padalo na pamet da je pusti da pobedi, čak ni da joj objasni zašto stalno gubi; Mersaj i Kavad to nikada nisu činili s njim. Ili će sama pronaći u čemu je stvar, ili nije vredna rešenja.
     Drekalo se pojavio u trenutku kad je Liza upravo gubila svoju četvrtu igru u bezglavo smelom napadu na život i smrt da uništi Orionov generator Štita. Da je uspela, Liza bi lako dobila igru, ali verovatnoća u korist njenog manevra bila je, prema Orinovoj proceni, otprilike šesnaest do sedamnaest odsto, i kocke nisu nikako padale onako kako bi trebalo da bi manevar uspeo.
     Kocke su bile najveći razlog što Orion nikada nije igrao ratne igre sa Kainom. Neki čovek po imenu Lukas svojevremeno je naučio Kaina da vara na kocki tako savršeno da je to zadivljavalo Oriona.
     "Ćao, Liza, ćao, Orione", uzviknu Drekalo kad se ukazao na vidiku iza okuke hodnika. Vodio je sa sobom krupnog dečaka koga Orion do tada nije video, tamnoputo dete sa zemaljskim oblikom očiju. "Šta radite?"
     "Igramo neku blesavu igru", ogorčeno odvrati Liza. "Ko ti je taj?"
     "Moj novi drugar", vatreno izjavi Drekalo. "Upoznali smo se jutros i on mi je ispričao kako su mu divovi odveli roditelje da rade na planeti i kako su morali da prepešače ceo put od Turina do Singera, i da nisu mogli da ostanu u Singeru jer nema dovoljno kuća da se stanuje i da su morali da giljaju opet do Serloka, odakle se jedna grupa klinaca dovezla do Pećina."
     Liza odmeri dečaka sumnjičavim pogledom. "Kako se zove?"
     To kao da preseče Drekala. "Uh, ne znam." Orion poče da se smejulji, a Drekalo mu dobaci jedan besan pogled i okrenu se dečaku. "Kako ti je ime?"
     "Nemam imena", ravnodušno odgovori dečak, i Orion mu se glasno nasmeja.
     Nije se smejao onome što je dečak rekao, iako ga nije razumeo. Ali u Iglzu, kad god su se posmevali ravničarima - za koje se znalo da su toliko glupi da jedva znaju da svoj izmet izbacuju niz vetar - naglasak koji su upotrebljavali bio je upravo taj kojim je govorio ovaj dečak.
     "Šta je smešno", viknu Drekalo.
     "On", odvrati Orion, pokazujući prstom. "Smešno govori."
     Drekalo samo za trenutak ostade bez reči, a onda, bez upozorenja, udari Oriona pesnicom u lice. Orion je sedeo na sanduku, i od udarca je pao na zemlju. Pinč odmah skoči kao munja, sa hladnog tla, i ogoljenih očnjaka baci se na Drekala.
     "Pinče, lezi!" oštro zapovedi Orion. Pas odmah sede, dok mu je svaki mišić podrhtavao a režanje još bilo u grlu... Orion se lagano uspravljao na noge, otresajući prašinu sa pantalona na mestima gde je prljavština iz hodnika dospela na njih. Onda se nasmeši Drekalu, koji je podozrivo buljio u Pinča, koraknu napred i šutnu većeg dečaka nogom u bradu, potom kroči u stranu i istom nogom udari ga opet u zadnju stranu kolena. Zatim uhvati Drekala za članak desne ruke, u trenutku kad je dečak počinjao da pada, i tresnu zajedno s njim na zemlju, puštajući da protivnikovo telo ublaži njegov vlastiti pad. Za preostalo dvoje, koji su sve to posmatrali, ti pokreti su se gotovo stapali u munjevitom toku, koji se završio sa Drekalom ničice na zemlji i Orionom na njegovim leđima, dok je Drekalova desna ruka bila zavrnuta uspravno u vazduhu iza njegovih leđa. Drekalo samo zastenja, a Orion mu još malo uvrnu ruku. "Pusti nož", mirno mu naloži.
     "Jaooj... U redu, predajem se", zakuka Drekalo, i Orion ga smesta pusti, koraknuvši unazad do mesta na kome je sedeo Pinč i posmatrao šta se događa.
     "Hoćeš li opet?"
     Drekalo sede, naslonivši se leđima na zid hodnika i zavrte glavom, kriveći lice od bola kad je pokrenuo ruku. "Neću... Ali on ne govori smešno, govori kao Semalijac. Ti govoriš smešno."
     Orion sleže ramenima. "Nisam ništa loše mislio, Drekalo. Samo sam se iznenadio." Potom se okrenu dečaku iz Semalije i opet se nasmeši. "Dakle, nemaš ime? Zašto?"
     Dečak je ravnodušno posmatrao Oriona. Nije se još nijednom nasmešio. "Uzeli su mi ga divovi. Uzeli su mi ga, zajedno sa našom kućom i sa mojim roditeljima."
     "Oh." Liza ga radoznalo pogleda. "Pa, kako onda da te zovemo, Bezimeni?"
     "Kako hoćete." Dečak se obrati Orionu. "Šta si to uradio Drekalu, kakav zahvat - hoćeš da mi ga pokažeš?"
     Sama pomisao da neko želi da nauči ono što su Kainovi telesni gardisti morali znati iznenadi za trenutak Oriona. "Zašto?"
     "Nikada još nisam video nekoga da to radi", jednostavno odvrati dečak.
     "Zaista?" Orion mu se nasmeši. "U stvari, nisam to izveo kako treba. Kavad bi me ukorio."

     "Radi šta?" upita Kain.
     "Učio ih je", jasno reče Jimal, "borbi golim rukama, gospodaru. Boračkim veštinama plemena Selvren, karaatariju i šotaku. A onda su igrali jednu ratnu igru koja je predstavljala napad na Severnu zemlju."
     "Jesu li?" Kain se nasmeši, što je Jimal retko viđao na njemu. "Jesu li, zaista?"
     "Da, gospodaru. Želite li da preduzmete nešto?"
     "Ne, ne. Pusti ih. Ko su bila ta deca?"
     "Liza Venere..."
     "Dabome." Kain klimnu.
     "...Džekson, sin ratnika Donalija, bez prezimena - zovu ga Drekalo; i dete iz Semalije koje je upravo stiglo u Pećine, Kenijan Temera."
     "Temera?"
     Ton Kainovog glasa uznemiri Jimala i on izvi jednu obrvu. "Gospodaru? Nešto nije u redu?"
     "Dečak je sam došao? Bez dede i babe ili nekih rođaka?"
     "Sam, gospodaru. Većina ih dolaze sami, kao što ste i zahtevali. Bez porodica." Jimal poče da udara po tipkama video-ploče koju je stalno nosio sa sobom. "Deca su u Serloku bila podvrgnuta ispitivanju i testiranju pre nego što smo ih doveli ovamo, i mislim... evo." Jomal hitro prelete pogledom preko rezultata ispitivanja i testiranja. "Rezultati na testovima dobri do odlični; ispitivanje je, izgleda, ukazalo na neke emocionalne probleme, što u ovim okolnostima nimalo ne iznenađuje. Porodica Temera je bila prilično ugledna u Turinu pre nego što su vladari abdicirali. Oba njegova roditelja odveli su divovi, i bar jednog od roditeljevih roditelja. Dete je napustilo Turin sa prababom, koja je umrla na putu za Singer. Od tada je sam." Jimal zastade. "Želite li da vidite dete, gospodaru."
     Umrla je na putu ovamo, pomisli Kain, a onda, možda to i nije bila ona. Trebalo bi da bude njegovih godina, ili veoma blizu. Radnici, jednostavno, nisu tako dugo živeli bez pomoći velemladosti. U svakom slučaju, ne mnogi. "Ne, ne." On odmahnu rukom, otpuštajući Jimala. "Za trenutak mi se to ime učinilo poznatim, ništa više." Lako bi mogao da proveri - samo da pita dečaka kako mu se zvala prababa. Kain ni za trenutak nije ozbiljno pomišljao da to uradi. "Možeš da ideš, Jimale."
     Jimalov izraz lica se ni za dlaku ne promeni. "Da gospodaru."

     4.
     Razgovor je bio tih, glasovi prigušeni. Snimak je bio loš; većina glasova bila je toliko nerazgovetna da je Kain, dok je slušao, morao prilično često da gleda u transkript koji mu je Jimal pripremio.
     Bilo je bar sedam različitih glasova, obeležnih na transkriptu kao Glas Jedan, Glas Dva, i tako dalje. Jedino dva glasa imala su imena onih kojima su pripadali. Jedan je bio neki suludi tip po imenu Tolrin, koga Kain nije hteo da pogubi jer je okupljao oko sebe nezadovoljne radnike koji su potencijalno bili opasniji od njega. Drugi glas je pripadao Irini Čaft-Venere, majci Lize Venere.
     "Shvati", govorio je muški glas, "Kain je tu, i tu će ostati. Možeš da voliš njegovu politiku - ja je ne volim - ali ona je najčešće razumna, a kada to nije, onda tako izgleda samo zato što Kain neće da objašnjava šta radi."
     Tolrin: "Dobro, a zašto neće da objašnjava? Do đavola, nismo glupi, i ako za ono što radi postoje razlozi, imamo pravo da ih saznamo."
     Irina Čaft-Venere: "U stvari, postoji samo jedno jedino pitanje, zar ne? Da li da mu verujemo kad kaže da ne zna kako da sintetizuje velemladost ili da mu ne verujemo? Ako poverujemo da zaista istražuje to pitanje, postupićemo glupo ako ga oborimo; čak i brzi, uspešni udar prekinuće naučna istraživanja. Ako mu ne verujemo, onda smo glupi što ga ne obaramo s vlasti."
     Muški glas: "Šta je s dečakom?"
     Čaft-Venere: "Taj dečko je kao mi. Daje mi nadu."
     Ženski glas: "Ne verujem mu ništa više nego Kainu. Ako je on Kainov sin, onda sam i ja."
     Muški glas: "Ne mari, zar ne? On je Kainov naslednik."
     Ženski glas: "Naslednik čoveka koji ne stari? Mogu da zamislim položaje sa svetlijim izgledima na budućnost."
     Čaft-Venere: "On je još dete, ali ima izgleda. Naša deca se druže s njim. Kain nema prijatelja među nama; njemu ništa ne znači kako mi živimo. S dečakom neće biti tako."
     Na snimku za trenutak zavlada tišina. Onda se neki muški glas ponovo oglasi. "Kain ima razloga što dečaka drži ovde. Svoje razloge, ne naše. Svi ste videli tog crnookog kopilana na delu; da li zaista verujete da će dečak odrasti i zadržati vlastito mišljenje?"
     Opet kratki muk.
     Čaft-Venere: "I veća čuda su se događala."

     U normalnim okolnostima ne bi zajedno bili posvećeni, ali Orion je to tražio i Kain je pristao, iako su prema normalnim merilima, bili dve do tri godine premladi da postanu ratnici. Sutradan posle svog desetog rođendana, 9. dana jeseni godine 1289. posle Ognja, Orion i njegova tri najbliža prijatelja, Liza, Drekalo i Kenijan Temera postali su svi zajedno ratnici.
     Svečanost je bila ista ona kojom su ratnici bivali posvećivani, obavezni da služe Svetlosti, već više od sedam stoleća. Četiri prijatelja nisu ništa jela dva dana; drugi dan je bio 8. dan jeseni, Orionov rođendan. Nisu slavili Orionov rođendan - to je bio običaj u Iglzu, i deca u Istmarču nikada nisu čula za to. Posle svog prvog rođendana provedenog u Pećinama, pre četiri godine, ni Orion nije više nikada mislio na to. Proveo je svoj deseti rođendan jašući sa prijateljima, a uveče 8. dana jeseni, sve četvoro su se obukli u svečane uniforme ratnika Istmarča i dobili na poklon mačeve koje po svoj prilici nikada neće upotrebiti, sem što će ih nositi u svečanim prilikama.
     Tu noć proveli su zajedno, opasani mačevima, klečeći i meditirajući u ratničkoj kapeli na drugom horizontu, tačno iznad oružarnice. U kapeli nije bilo električnih sijalica ni lebdećih svetala, samo tradicionalnih voštanih sveća, i kad je noć stala da bledi one se već gotovo do kraja istopile.
     Tokom te noći Orion je u jednom trenutku izašao iz svoje svesti i ušao u veliku tamu; a kada se vratio, i svet oko njega ponovo dobio čvrstinu, obreo se na istom mestu na kome je bio, klečeći ispred ogromnog oltara Svetlosti. Liza, Drekalo i Bezimeni klečali su pored njega, a britki, zlatasti zraci bledeli su i stapali se sa ništavilom iz kojeg su i izronili.
     Orion nije mogao da se seti gde je bio, samo je pamtio osećanje topline i sigurnosti i pripadanja kakvo nikada ranije nije doživeo ni u Iglzu ni u Istmarču, a i ono malo što se vratilo zajedno s njim brzo je iščilelo i ostavilo ga da kleči, ukočen i bolan od bdenja, na ledenim kamenim pločama.
     Taj prvi dan proveli su kao i svi ratnici Istmarča, a ujutro su bili raspoređeni po svojim odredima; uveče se Orion obreo na straži na Južnoj kapiji, dok su Drekalo i Bezimeni stražarili na Severnoj. Tokom tog stražarenja bili su, u teoriji, jedini čuvari pristupa u Pećine. Nisu jeli tri dana i probdeli su dva, i Orion je čitav taj dan i noćnu stražu proveo u lelujavoj, omamljenoj odlučnosti da ne zaspi. Nije znao kako su drugi prošli.
     Liza je te godine napunila jedanaest i bila je viša od Oriona. Orion se godinama kasnije sećao kako je gleda odozdo, dok se ona naginje i šapuće mu, kao da je posredi neka velika tajna. "Mislim da mi se dopadaju tvoje ruke, a znaš zašto?" Nije, međutim, sačekala da odgovori. "Zato što su bile jedini deo tvog tela koji nije zablistao kada je došla Svetlost. Oči su ti bile kao dva sunca." Orion, međutim, nije znao šta time hoće da kaže.
     Sutradan je Kain poklonio Orionu jedan klizni brod.

     Jedan ratnik koga Orion nije poznavao izveze Orionov klizni brod iz brodogrališta; nisu još verovali Orionu dovoljno da bi ga pustili da to sam uradi. Orion je čekao na pisti na površini, dok se vrata na trupu u zemlji nisu otvorila i dok ratnik nije podigao letelicu naviše da izađe iz podzemnog brodogradilišta. Potom ju je postavio na dvadesetak metara od mesta na kome su stajali Kain, Jimal, Mersaj i Kavad. Liza je bila sa Orionom, a bio je i Bezimeni; Drekalo je uspeo da rezerviše vreme na večito zauzetom simulatoru, opredelivši se da usavršava vlastite letačke sposobnosti radije nego da posmatra Oriona kao prvi put poleće u pravoj mašini.
     Orion zakopča sve kaiševe pod budnim okom ratnika, a kad je završio, čovek mu zavuče ruku unutra i ćutke mu zategnu kaiš oko kukova, tako da se Orion jedva mogao kretati.
     Stojeći daleko od kliznog broda, ne skidajući pogled sa Oriona, Mersaj se tiho oglasi. "Gospodaru? Zar ne mislite da je malo premlad za ovo?"
     Kain pogleda u Mersaja, a zatim u Kavada. "Kavade, da li i ti misliš da je Orion isuviše mlad da upravlja kliznim brodom?"
     Srebrnooki starac nije oklevao. "Refleksi su mu odlični, gospodaru, ali još ne shvata da bi mogao da strada."
     Kain se nasmeši. "Znači, svi se slažemo. Volim što sam naišao na saglasnost ljudi čije mišljenje cenim." On se ponovo okrenu prema Orionu, koji je upravo obavljao operaciju puštanja motora u pogon.
     Mersaj razmeni pogled sa Kavadom. "Gospodaru Kaine, zašto ste Orionu dali ovaj brod?"
     "Orion se", odvrati Kain, "ne slaže sa nama."

     Orion je završio sve provere pre uzletanja i sada je preletao pogledom preko table sa instrumentima. Iz kliznog broda su bila uklonjena oružja i to ga je nerviralo - na simulatoru je bio jedan od najboljih nišandžija na prividne neprijatelje u svojoj dobnoj grupi. Izuzev toga, sve ostalo je izgleda bilo u redu. Štit kliznog broda radio je punom snagom, fuzione ćelije bile su upaljene i potiskivači su se zagrejali. Biljka za održavanje života bila je takođe uklonjena iz kliznog broda, a Orionovo 'letačko odelo', iako napravljeno od istog vatrostalnog materijala kao i pravo letačko odelo, nije imalo priključke za dovod kiseonika i helijuma. To je i te kako skraćivalo dužinu leta; u pilotskoj kabinil je bio tek toliko vazduha da odrasli čovek može da diše deset minuta. Orion je izračunao da će njemu stajati na raspolaganju petnaest minuta, iako ni za trenutak nije očekivao da će mu Kain dozvoliti da i toliko ostane u vazduhu prilikom ovog prvog leta.
     Poslednje što je uradio bilo je da otvori komunikacioni kanal sa zemljom. Nije dobio komandanta leta kojeg je očekivao; umesto njegovog, Kainov glas se začuo iz prijemnika. "U redu, sad pažljivo slušaj. Ako zabrljaš, čekaćeš dok ne napuniš trinaest godina - u najmanju ruku - pre nego što ponovo pipneš neki klizni brod. Gore, zaokret i spust; kliziš po zemlji, s kljunom naviše. Nemoj pokušavati da se razmećeš. Štit ćemo ostaviti isljučen sve vreme. Ako dobiješ signal vazdušne uzbune dok si tamo gore, nemoj se prepasti. Imaš najmanje tri minuta od kad se začuje znak za uzbunu do trenutka kad moramo da podignemo Štit; za tri minuta i slepac može da aterira. Jesi si shvatio?"
     Ispod svog šlema, Orion se smešio. Kain je bio zabrinut, mora da je bio; nije verovao da Orion zna najosnovnije stvari o ratnom letenju. Ipak, ne dozvoli da mu se po glasu nasluti taj smešak. "Da, gospodine."
     Nastupio je kratki muk, a onda se opet čuo Kainov glas. "Spustite Štit."
     Orion nije gubio vreme; podigao je kljun broda pomoću stabilizirajućih mlazeva i upalio potisne motore sa deset procenata jačine ispod crvene crte.
     Klizni brod polete pravo naviše.
     Kain je hladnokrvno posmatrao kako Orion okreće klizni brod oko ose nekoliko puta, a onda vežba luping, prvo blag, a zatim oštriji. Nije prošlo ni pet minuta, kad Kain dodirnu mikrofon na svom okovratniku i reče: "Dobro je, Orione, sada se spusti."
     Klizni brod se nalazio usred dugačkog zaokreta oko piste kada je Kain to izgovorio; završio je polukrug i došao u položaj koji je otprilike odgovarao sletanju, kao što je Kain naložio Orionu.
     U poslednjem mogućem trenutku klizni brod zastade u vazduhu, umiri se na stabilizujućim mlazevima, i uključi mlaznjake ispod trupa tako da je ostao da lebdi, gotovo nepomično, četrdeset metara iznad otvorenih vrata trapa na površini zemlje.
     Kain dodirnu dugme mikrofona. "Orione", reče on mirno, "nemoj to pokušavati. Teže je nego što izgleda."
     Klizni brod je lebdeo još za trenutak, a onda polete naniže kao kamen. Nije usporio ni kad je propao ispod otvorenih vrata na trapu.
     Čuli su tresak u podzemlju, i Kain samo reče: "Hajdemo dole."
     Orion je, u stvari, već bio kod vrata na trapu kada je shvatio da je u nevolji. Kretao se suviše brzo, a na simulatoru sve što je trebalo da se uradi bilo je da se povuče ručica za prigušivanje mlazeva ispod trupa, istovremeno sa jenjavanjem stabilizirajućih mlazeva.
     U simulatoru nije bilo ge-efekta. Kada su se mlazevi ispod trupa povukli, Orion bi snažno povučen u pilotsko sedište, a ručica za prigušivanje mlazeva nije se podigla ni blizu onoliko koliko je trebalo; odjednom je bila četvorostruko teža nego što je očekivao. Odrastao čovek na njegovom mestu imao bi dovoljno snažne mišiće da to nadoknadi; Orion je izbezumljeno vukao, ali se prigušivač ipak nije dovoljno podizao.
     Klizni brod napokon dodirnu zemlju.
     Jedan klizač za ateriranje se slomio od udarca i ceo klizni brod se nagnuo na jednu stranu. Krilo mu je dodirnulo pod brodogrališta i iskrivilo se uz zvuk kakav Orion nikada ranije nije čuo - metal je vrištao kao da je živ. Klizni brod je napravio polagani, veličanstveni poluokret oko svoje ose, pre nego što se zaustavio.
     Još se privikavao na činjenicu da je ostao živ kad je letačka posada otvorila gornji poklopac pilotske kabine, isekla splet kaiševa koji su ga vezivali za sedište i pomogla mu da izađe iz kliznog broda na letačku palubu. Za trenutak je pokušavao da se orijentiše, a onda se lift sa površine Zemlje otvori i Liza i Bezimeni izleteše i dotrčaše do njega. Kain je išao za njim, nešto sporije, i pošto je svoje prijatelje uverio da je živ i zdrav, Orion se okrenu da sretne Kainov pogled sa daleko više pribranosti nego što bi se moglo očekivati od ma kog drugog desetogodišnjeg dečaka odmah posle nesrećenog pada u kliznom brodu, prilikom prvog leta.
     "Dobro sam uzleteo, jel' da?"
     Pred prijateljima, učiteljima i letačkom posadom i svim ratnicima koji su bili tog časa na službi, Kain mu opali šamar. Bio je to prvi i jedini put da ga je Kain udario.
     Takođe i jedini put da je Orion video Kaina ljutitog.
     Orion se zatetura od udarca, ali ne pade. Jedan nemi glas mu se obrati, probijajući se kroz bol, tako da ga niko sem njega nije mogao da čuje. Klizni brod nije konj, dečko, a nije ni simulator. Možeš da pogineš u njemu, ako pogrešiš.
     Orion je još smišljao odgovor kada se Kain okrenuo i izleteo napolje, sa Jimalom za petama.
     Tik iza njega, čuo se Mersajev promukli glas. "Prepao si ga, dečko."
     Orion se polako oporavljao od šoka, a onda se ustremi na Mersaja u iznenadnom napadu žestokog besa. "Ja sam sad ratnik, Mersaje, nisam više dete. Misli li on da će uvek moći da me štiti od opasnosti?"
     "Možda", jednostavno odgovori Mersaj. "Ja sam već odavno, Orione, prestao da nagađam šta Kain misli." Mersaj ućuta, a onda se veselo nasmeši. "Bio je to vraški dobar let."
     Uvređenost za tren oka nestade sa Orionovog lica. Tanki mlaz krvi tekao mu je iz ugla usta, tamo gde ga je Kain udario. "Zaista tako misliš?"
     Mersaj klimnu. "A-ha. Ali bio je i veoma glupav."
     Orion se ukoči u trenutku kad je hteo nešto da kaže, a onda se, posle dužeg vremena, opusti i uzdahnu. "U redu. Shvatio sam."
     Mersaj ga potapša po ramenu. "To sam i mislio."
     "Mersaje?"
     "Da?"
     "Isplatilo se."

     Orion je ćutke ležao na krevetu natopljenim znojem, grčevito se držeći za Kainova uveravanja da će ostati u životu. Teško je bilo osloniti se na njih, jer Orion je već počinjao da shvata da nije, i da po svoj prilici nikada ni neće, razumeti složenu prirodu svog oca. Kain ga je već toliko puta slagao, sa tako očiglednim nedostatkom osećanja krivice, da Orion više nije znao kako da prihvati ono što mu Kain kaže, čak i kada je u pitanju bila obična tvrdnja da Orion neće umreti.
     Drekalo i Bezimeni su došli tog popodneva da ga posete, ali Orion je još uvek bio u bunilu od trovanja i nije ih poznao, pa su otišli. Bio je nakratko svestan i Lizinog prisustva, ali i ona je otišla, i dok se popodne polako pretapalo u noć i u Orionovoj glavi se razbistravalo, shvatio je da Kain sedi na stolici pored njegovog kreveta, a jednom i da ga drži za ruku. Groznica je dolazila i odlazila u nepredvidljivim naletima, i Orion je jednom čuo samog sebe kako naizgled veoma pribranim i razumnim glasom traži svog taticu, i istog časa se zgadio na samog sebe zato što je upotrebio tu reč. Tako su male bebe zvale svoje očeve, a on je znao da se nikada nije tako obraćao Kainu. Ako se Kain tada i odazvao, Orion se toga više nije sećao kad mu se sledeći put razbistrilo u glavi. Bio je nejasno svestan umirujućeg, gotovo hipnotišućeg mrmljanja Kainovog glasa, dalekog pojanja zaborava.
     Jimal je ušao dok je Orion nemirno spavao, i Kain ga upita: "Gde je Kavad?"
     "Gospodaru", odgovorio je Jimal, "moj se otac zatvorio u svoj stan, dok vi ne odlučite šta ćete uraditi s njim."
     "Je li pronašao ženu koja je Orionu dala otrov?"
     Jimal je oklevao. "Gospodaru, jeste. Mrtva je. Ubila se."
     Kain brzo podiže pogled i klimnu. "Šteta. Ja bih to učinio sa uživanjem. Idi, sada." On se opet okrenu Orionu.
     Kain je celu tu noć presedeo pored deteta. Groznica se najzad povukla, čim je prošla ponoć, i Orion dođe k sebi, malaksao, ali bistre glave. Neke čudne prikaze igrale su mu na granici između stvarnosti i sna, neka plavokosa žena koja je izgledala tačno onako kako je pamtio svoju majku, osim što je bila isuviše mlada za nju, i ona ga je zvala. Drugo priviđenje je bilo upečatljiva, gotovo lepa slika mrtvog tela nekog ratnika i koplja koje mu je oduzelo život.
     "Mrzim da budem tu dole, znaš", šapatom se obratio ocu. "Ne možeš da vidiš noćno nebo, nema Zvezde."
     "Zvezde?" tiho upita Kain.
     "... su čudesne stvari", iznenada reče dečak. "slavne, neznane..." Te reči je izgovorio na Starom jeziku, koji Orion nikad nije učio, i od njih Kaina preseče jeza, nalik na udar električne struje; bili su to početni stihovi pesme koje je vladar Loga rado citirao. "Tamo napolju je divno, zar ne?"
     Kain polako zavrte glavom. "Ne znam na šta misliš, Orione."
     "Osećam se... čudno... kad gledam zvezde", prošapta Orion.
     "Čudno, u kom smislu?"
     "Ne znam... kao da i ja tamo pripadam."
     "Zaista?" U crnim očima njegovog oca nije bilo ničeg podsmešljivog, samo zabrinutosti. "Nekom određenom mestu?"
     "Ne." Dečakov glas je bio oštar, napet. "Samo tamo, napolju... da putujem od jedne do druge zvezde, onako kao što je činio Doner. Kad porastem, radiću to, zar ne?"
     Kain nežno ukloni zalutali pramen kose sa dečakovog vrelog čela. "Radićeš mnoge stvari, Orione." Kain je strpljivo čekao, zajedno sa detetom, i posle kratkog vremena dečak utonu u pravi san, dišući ravnomerno i bez napora.
     Kain je sigurno znao da niko u Pećinama nije Orionu rekao ni reč o Doneru Almandaru.
     Kavada su pogubili dva dana kasnije, čim je Orion malo ojačao.
     To su uradili bez posmatrača i tiho, kasno u noć na drugom horizontu, u velikoj sali gde su se na pozornici prikazivale ratne igre. Prisustvovali su jedino Kain, Orion i Jimal, pored Kavada i streljačkog voda koji se sastojao od trojice srebrnookih. Sve se obavilo veoma neupadljivo; stub je na brzinu bio podignut pre nego što su doveli Kavada, obučenog u jednostavnu belu tuniku, i priveli ga Kainu i Orionu.
     Kain je bio kratak. "Žao mi je što se ovako završava, prijatelju. Dva puta i nepunih šest godina napravio su dve teške greške. To je previše. I jedna bi bila previše za svakog, izuzev za prijatelja."
     Varvarin se duboko pokloni Kainu poslednji put. "Da, gospodaru."
     "Kavade."
     Stari varvarin se uspravi i netremice susrete Kainov pogled. "Gospodaru?"
     "Kazali su mi, Kavade, da je pakao srebronookih zaleđeno mesto."
     "Da, gospodaru."
     Kain klimnu. "I odgovara." Nije više rekao ni reč, a Kavadov rođeni sin odvede oca do stuba i priveza ga okovima za njega.
     Kain nije odugovlačio; onog časa kad se Jimal našao izvan linije vatre, Kain je hladno izdao zapovest. "Pali."
     Tri sjajne, smaragdne niti svetlosti dodirnuše vezanu priliku u deliću sekunda i odmah nestadoše. Kavad se u tom trenutku zgrči, a zatim mlitavo klonu u okovima. Krvavo, razrezano meso ukaza se kroz varvarinovu tuniku. Nekoliko sekundi kasnije tiho je zaječao.
     Na Kainovom obrazu zaigra jedan mišić. "Pali, još jednom", reče on glasno.
     Laseri bljunuše po drugi put, i ovog puta čovek ni ne zadrhta, već samo omlitavi.
     Kain je još jedan trenutak posmatrao klonulu priliku, a onda se okrenu Jimalu . "Sahranite ga sa svim počastima koje pleme Selvren bude smatralo da mu pripadaju." Kain je bio tek nejasno svestan Oriona, sebi uz bok, kako se upadljivo trese celim telom. "Idi", promrlja Kain Jimalu, i srebrnooki se pokloni, oštra izraza na licu, i udalji se.
     Miris izgorelog mesa dopre do mesta na kome su stajali Kain i Orion, i Orion ukočeno upita: "Oče? Mogu li se povući?"
     Kain klimnu. "Možeš."
     Orion se udalji jako ispravljenih leđa i podignutih ramena, ne osvrnuvši se nijednom na ljude koji su ga posmatrali kako odlazi, i ne poče da povraća sve dok nije stigao u svoj stan.
     Tako se završilo Orionovo detinjstvo.

     5.
     Četiri mlada ratnika na leđima najboljih konja koji su se mogli naći na celoj teritoriji Istmarča izjahala su iz Pećina kasno popodne 32. dana jeseni 1293. godine posle Ognja. Jahali su ravnomernim korakom na sever, kroz sumrak, a Orion je uživao u osvežavajućem vazduhu koji mu je punio pluća, mirisu jela kad su ostavili za sobom obrađena polja, ljupkosti i snazi sivog ždrepca kojeg je jahao. Kenijan, koji je jahao gotovo isto toliko vešto koliko i sam Orion, jahao je pored njega, a Liza i Drekalo iza njih. Kenijan je jahao ćutke - on nikada nije mnogo govorio - zapažajući sve oko sebe na način na koji Liza i Drekalo nisu mogli. Iako ga je Orion i dalje zvao Bezimeni, ime mu je bilo Kenijan; a premda je u razgovoru Orion upotrebljavao nadimak koji su mu dali u detinjstvu, nije ga takvim smatrao, i to već više godina.
     Liza i Drekalo nisu prestajali da kukaju celim putem do logora. Mesto koje je Orion izabrao za logorovanje nije bilo daleko, samo dva sata jahanja. Sledeći dan bio je 33. dan jeseni, devetnaesta godišnjica potpisivanja Istmarčkog sporazuma, i nijedno od njih nije želelo da logoruje predaleko, prosto da bi stigli da se vrate na vreme.
     Orion jedva da je obraćao pažnju na žalbe Lize i Drekala; nisu to ozbiljno mislili, a posle devet godina provedenih zajedno s njima, on je to znao.
     "Zašto ne smemo da letimo na onim novim stvarima?" upita odjednom Drekalo. "Običnim kliznim brodom upravljam isto tako dobro kao ma ko drugi, i znam da bih mogao da upravljam tim novim napravama. Klasa 'Soko' nije mnogo drugačija." On ućuta na trenutak, a onda se ponovo oglasi. "Korijev odred je prošle četvrti išao sa 'Sokolima' čak do orbitalnih fabrika, a nama ne daju da tim prokletim napravama letimo ni po atmosferi!"
     "Vežbaj, vežbaj, vežbaj." Liza ponovi litaniju savršeno, onako kako se to može samo posle dugog vežbanja. "Pazi, pazi, pazi. Suviše si mlad, nemaš jake mišiće. Uspori i veoma, veoma dobro promisli pre nego što to uradiš, a onda ipak nemoj da uradiš, jer si isuviše mlad."
     "Postali smo ratnici kad smo bili čitave tri godine mlađi od ma koga u našem odredu, tiho napomenu Kenijan. Nije dizao glas, ali se čuo. "Naravno, imaju utisak da smo mladi. Orion je razbio prvi klizni brod na kome je leteo, a ti, Lizo, ti si toliko puta bila na ivici da se survaš da, izuzev nas, više niko ne želi da leti s tobom."
     "Moji su rezultati bolji od tvojih, Bezimeni", obrecnu se Liza.
     "Istina je. Letiš bliže granici dozvoljenog nego ja. Izgleda veličanstveno. Ako ikada uđemo u borbu, možda će koristiti. Ali trenutno smo u miru, i sa Iglzom i sa divovima, a način na koji ti letiš prepada druge ratnike."
     Liza je dugo ćutala i jahala, razmišljajući. Napokon reče: "Nisam primetila da si se ikad ustezao da letiš sa mnom."
     Kenijan se okrenu u sedlu da je pogleda u lice i nasmeši se jednim od svojih retkih osmeha. "Svakako. Svi ćemo jednom umreti. Mislim da mi ne bi mnogo smetalo da poginem, ako to bude od ruke jednog od mojih najboljih prijatelja." On se ponovo okrenu i nastavi da jaše, ne sačekvaši odgovor.
     Drekalo mamuznu konja da priđe bliže Lizi i šapnu joj: "Jednog dana ćeš naučiti da se s njim ne možeš prepirati."
     Liza uzdahnu i podbode konja, u stopu za velikim sivkom.

     Te noći podigli su logor malo južnije od nekadašnjeg sela Istmarča, sapeli konje i podložili poveću vatru od opalih grana koje su pokupili sa šumskog tla. Bili su odmakli dalje od najdaljih obrađenih polja koja su ishranjivala Pećine. Velika brana uzdizala se visoko iznad njih, čudovišna građevina od kamenočelika koja je u svetlosti polumeseca odbleskivala bledosivim sjajem.
     Ustrelili su dva drvozeca za večeru, odrali ih i ispekli na vatri. Da nisu ništa ulovili ne bi imali šta da jedu, jer nisu poneli hranu za sobom - samo boce piva i vina. Posle večere su naizmenično pričali priče i pevali pesme. Drekalo je bio sasvim dobar svirač na harfi, ali je nije bio poneo i zato su pevali bez pratnje instrumenta. Liza je imala lep glas, kao i Orion; Drekalov je bio izvrstan, a Kenijan bi mogao da zarađuje za život kao muzičar; imao je najbolji glas od svih Orionovih poznanika.
     Kenijan im otpeva klasičnu semalijsku pesmu koja se zvala "Dijamant dana." Orion je nikada ranije nije čuo, i odmah mu se dopade. Kenijan im objasni da ta pesma potiče još iz vremena Artemisa Oslobodioca; pretpostavlja se, dodade Kenijan, da ju je Artemis sam ispevao. "Ja, lično, ne verujem u to", blago napomenu Kenijan. "Da bi uradio sve ono što se u Semaliji pripisuje Oslobodiocu, taj čovek bi morao da bude - pa, pretpostavljam, kao Kain. Bio je radnik koji je vladao Svetlošću kao da je vladar, i izmislio jednu vrstu velemladosti koja je delovala i na radnike i na divove. I bio je, u svoje vreme, najbolji muzičar, svirao je na čarobnoj harfi koja se zove gitara, i bio je najveći ratnik u čitavoj Dolini. Jedino što je sigurno istina u celoj toj priči je velemladost; zbog nje je izbila pobuna u Erebionu." On se rasejano nasmeši. "U istoriji Semalije nema baš mnogo heroja; čini mi se da su ljudi izmislili sve što su mogli o ono malo što ih je bilo."

     Orion je ležao opružen na leđima na svojoj vreći za spavanje. Bila je prošla ponoć, ali njemu se još nije spavalo. Kenijan je veoma tiho hrkao nedaleko od njega, a Drekalove grudi su se ravnomerno dizale i spuštale na drugoj strani vatre. Lizino disanje je bilo iskidano, i Orion ne bi nimalo iznenađen kad ona najzad ustade sa ležaja, prinese svoju vreću za spavanje i prostre je pored njegove. On se okrenu na bok i poljubi je, bez ustezanja, privuče je k sebi i pređe joj rukama preko leđa, do uzdignute stražnjice. Ona mu zastenja tih pored usta i još tešnje se priljubi uz njega, spustivši jednu ruku da ga trlja između nogu, dodirujući ga najpre blago, a zatim sve žešće. Najzad njena napetost za tren oka popusti i ona odmače svoja usta od njegovih i okrenu se na leđa, pored njega.
     "Zar nisi ništa osetio?" upita ga.
     "Nisam."
     Liza uzdahnu. "Drekalo me stalno moli, da znaš."
     Orion potvrdi glavom. "Znam." Za trenutak je ućutao. Zvezda, visoko iznad njih, bila je veoma sjajna, gotovo ga je dozivala. "Mogla bi i gorem da zapadneš."
     "Volim te, znaš."
     "Znam." Govorio je krajnje iskreno. "I ja tebe volim."
     "Pretpostavljam." Orion je gotovo mogao da vidi kako joj rade točkići u glavi, i nije joj prekidao tok misli. "Zašto ne možeš? Je li to samo sa mnom, ili je u pitanju nešto drugo?"
     Zvezda je blistala na nebu iznad Oriona, jedina stvar u njegovom vidnom polju. Nije mogao da odvoji pogled od nje. "Ne znam", reče on iskreno. "Voleo bih da mogu; lepša si od svih devojaka koje sam u životu sreo i jedna od četiri osobe do kojih mi je najviše stalo na svetu. Tek... ne znam."
     "Oh." Nije bila istinski ljuta, video je Orion, samo nesrećna i zbunjena, i pomalo tužna. "Misliš li da bi možda više voleo dečake?"
     Orion se žacnu na to pitanje, iako ga je ona postavila bez i najmanjeg prizvuka neprijateljstva; ta ga je misao opsedala gotovo cele prošle godine. U Pećinama nije bilo istinskih predrasuda prema muškarcima koji spavaju sa drugim muškacima, ali to nije bila česta pojava, i ljudi su zbijali šale s onima koji su to radili. "Ne znam", reče on najzad. "Mislim da ne bih."
     "Oh." Liza uzdahnu i priljubi se uz njega, privukavši svoju vreću za spavanje da se oboje pokriju njome i zaštite od hladnog noćnog vazduha. "Laku noć, Orione", reče ona, veoma tiho.
     "Laku noć, Lizo."
     Kada su sutradan ujutro ustali da se vrate u Pećine, Orion još nije bio ni trenuo.

     Dva dana pre kraja godine, 80. dana jeseni, sedeli su zajedno pored vatre, i sneg je nečujno padao oko njih. Orionov sivi pastuv bio je labavo sapet iza njihovih leđa. Poluispražnjeni sanduk sa bocama vina počivao je na zemlji pored njih.
     "On te odvlači u rat s divovima, Orione, i on to radi zato što hoće taj Prsten."
     Orion zavrte glavom. "Nisi u pravu. Da je hteo da zarati sa divovima, da sada bi već bili u ratu. U Pećinama vlada veliko raspoloženje da se vodi rat protiv divova, ali Kain prosto neće. U političkom pogledu to bi mogao da bude najgori od svih naših problema."
     Loga prsnu u smeh. "Uživam kad razgovaram s tobom, Orione. Podseća me na to kako radnici zaista razmišljaju. Ako nešto ne urade odmah, e, onda nikada neće to uraditi. Slušaj, Orione, Kain je star čovek, po radničkim merilima. Znam da se to na njemu ne vidi, ali veruj mi, tako je, i čini mi se da je počeo da misli malo dalje od nosa. To što Kain još nije rešen nije jedini razlog što još niste zaratili sa divovima. Ali, hoćete." Glas mu se odjednom promeni, i izgubi onaj podsmešljivi prizvuk koji je uvek bio u njemu. "Video sam."
     Orion zamišljeno potvrdi glavom, otpivši malo vina. Nije se slagao sa Logom, ali nije znao kako da ga ubedi da je on u pravu; zato je samo promenio temu razgovora. "Znaš li da je jedan od Kainovih srebrnookih pokušao da me prati sve dovde?"
     "Posmatrao sam. Da nisi uspeo da zavaraš trag, ja se ne bih pojavio kad stigneš ovamo." Loga se lagodno nasmeši. Ležao je na leđima, žvaćući jednu vlat trave. "Znaš li da si ti sada verovatno jedina osoba u ovoj Dolini kojoj je pošlo za rukom da zavara trag jednom srebrnookom? Ne računajući mene", ispravi se odmah. "Ali ja uživam nezasluženu prednost."
     Orion sleže ramenima, džarajući vatru štapom. Sneg je bio tako redak da nije mogao da je ugasi, ali ipak je šištanje pahuljica koje su se topile padajući u nju bilo veoma čujno. "Oni su me tome naučili. Odnosno, Kavad." Goruće grančice se urušiše i pramen varnica suknu iz vatre, sevajući žutom i narandžastom svetlošću. Orion podiše kruškoliku flašicu s vinom da nazdravi. "Za Kavada, da ima u drugom životu boljeg gospodara nego što je imao u ovom."
     "Pleme Selvren ne veruje da se točak okreće, Orione. Oni veruju u život posle smrti, ali na jednom ledenom mestu, zaleđenom paklu."
     Orion šmrknu. "Mora da misle o smrti kao o nečem izuzetno neprijatnom."
     "Pa, zar ne činimo to svi mi?" Loga je pažljivo i ispitivački proučavao pogledom travku koju je do tada žvakao; zatim je baci i poče ponovo da žvaće jednu poluzaleđenu vlat. "e bih se podsmevao njihovoj religiji da sam na tom mestu. Ona je bar njihova, samosvojna. Crkva Svetlosti, ili bar, najveći deo njenih dogmi, izmišljena je kao sredstvo da se radničko stanovništvo drži u pokornosti i podređeno volji vladara. I uspevala je, veoma dugo. Oh, naravno, Orione, da u njenoj suštini postoji nešto istinsko, neka veoma opipljiva moć, ali nisam siguran da to znači da je ta vera naročito vredna. Postoji u njenoj osnovi i jedna neistina, koju vladari nisu hteli da sagledaju - ta beznadežna pretpostavka da postoji neko moralnije biće - ili bar, nekakva moralna sila - iz koje izvire Svetlost. Neka sam proklet ako mogu to da razumem."
     "Mislim da on zna da si ti tu", iznenada reče Orion. "Čudno, ali nikad me nije pitao, i ne mogu da znam da li mu je to u mislima."
     Loga nije morao da upita ko je taj 'on'. "Verovatno si u upravu. Lukav je on. U tvojim mislima mogu da nađem samo sitne tragove njegovog prisustva, što znači da ti je, verovatno, ostavio um na miru; a ako jeste, onda ne može sigurno znati da li sam tu. Znaš, mislim da ga i nije mnogo briga. Ja ti ne mogu naneti neko zlo - ili ne želim, što se svodi na isto - i on to zna. Najgore što bih mogao da ti uradim, prema njegovim merilima, bilo bi da ti ispričam nešto što on ne želi da znaš - i počinjem da verujem da je možda čak i u pravu u pogledu nekih od tih stvari, bar za sada."
     Orion se glasno nasmeja, ne bez gorčine. "Huuu. Za ime Svetlosti, Loga, ne govoriš kao najgori neprijatelj moga oca."
     Vladar se uspravi i sede, otresajući snežne pahuljice sa rukava. "Ja nisam njegov neprijatelj", odvrati on jednostavno. "Ponekad mi se čini da je i on počeo to da shvata."
     "Odlično", prihvati odmah Orion, sa okrutnim smeškom. "hajde, vrati se u Istmarč zajedno sa mnom."
     "Ni slučajno. Možda grešim."
     Orion se i na to nasmeja, i iskapi još jednu kruškoliku bocu vina. Vino mu je grejalo utrobu, pretvaralo svet u mnogo prijateljskije mesto. "Ti si pametan čovek, ili vladar, ili šta god da si."
     "Na prvom mestu čovek, a zatim - do đavola, ne znam. Jednom sam bio pripadnik plemena Selvren, jednom sam bio i vladar, ali mislim da više nisam nijedno od toga. Ono što sam najpre - veoma sam star, i kao malčice sit svega."
     Orion se svali natrag u sneg, podiže vinsku bocu dnom naviše i iscedi iz nje i poslednju kap, pustivši da mu vino teče niz grlo sve dok ga više nije bilo. "Dobro, bar si čovek."
     "Šta hoćeš time da kažeš?"
     Orion izgovori hitajući, pre nego što izgubi hrabrost da to kaže jedinom čoveku za koga je znao da je u stanju da mu pomogne. "Nešto nije u redu sa mnom, ne znam šta. Pokušao sam da spavam sa dve žene za poslednjih pola godine, i ništa, ni sa jednom nije ništa bilo. Jedna mi se dopadala a drugu volim, a ipak, ništa." On zaćuta za časak, gotovo neprimetno. "Baš ništa."
     "A da li si mislio na Zvezdu kad se to događalo?"
     Orion se opet polako uspravi i sede. Vaseljena se ljuljala oko njega. "Pa, ovo je neumno. Otkud, do đavola, ti to znaš?"
     "Jesi li?"
     "A-ha. Baš neobično, zar ne?" Loga mu ništa ne odgovori, i Orion ponovi pitanje, "Otkud to znaš?"
     "Veličanstveno", prošapta Loga samom sebi. "Voleo bih da opet mogu da razgovaram sa T'Pau. Pitam se da li je imala predstavu šta radi kad je..." Prekinuvši sam sebe, on upita, gotovo tonom lekara koji postavlja dijagnozu. "Da li znaš da su vladari, iako su svi radnici u Skupštini bili na raspolaganju njihovoj pohoti, retko spavali sa radnicama? Bili su privlačniji jedan drugome."
     Orion je zbunjeno zurio u Logu. "Pa onda?"
     "Zvezda", objasni Loga. "Bio sam na njoj, klinac. Uneo Svetlost u sebe i izvršio skok. To je samo jedan asteroid, ništa više. Čovek koji više nije među živima, Loden Almandar, zapalio ga je hladnom vatrom, kao kulu svetilju, da pokaže ljudima da se tamo nalazi. Njegova ćerka je prikovana za taj asteroid. Pokušao sam da je oslobodim, ali ne mogu. Vezana je za njega većom moći nego što ja sam mogu da pobedim." Loga uputi jedan osmeh oblačnom nebu. "Senta već odavno zove u pomoć. Mislim da je ti sigurno čuješ. Nisi ti taj koga zove, ali veoma ličiš na tu osobu."
     "Ponovi?" zatraži Orion pijano.
     "Njeno ime je Senta, i svojevremeno je sišla na Zemlju da pomogne radnicima pošto su vladari abdicirali. Imala je najbolje namere, iako je iz svega toga proizašlo samo zlo. Tebi bi se dopala", tiho dodade Loga, "jer ti i ona ste veoma slični."
     "Ma, ti me zavitlavaš."
     "Jok."
     Orion uznastoja da mu reči zvuče što jasnije. "Uspori, na čas. Pusti da ponovim i vidim da li sam sve dobro shvatio. Ja sam zaljubljen u vladarku koju nikada nisam sreo, zato što me ona zove jer misli da sam ja neko drugi. I zbog toga ja ne mogu da uživam kad hoću da spavam sa nekom drugom?"
     "To je to, u osnovnim crtama."
     "Oh." Orion je za trenutak ćutao. "Pa, da znaš, to ti je obično bulažnjenje."

     Četrdesetak komandanata višeg ranga sedelo je u Sobi za savetovanja, prostoriji koja bi se zvala Ratnička soba da su Pećine slučajno bile u posedu nekog starinskog gospodara iz vremena vladara. Među njima su bili Kain, Jimal, komandant pukovnik Mondal, Dantes i komandant Prvi Orion. Jimal je stajao, čovek bele puti tako ukočenog držanja kao da ima koplje umesto kičme.
     Dantes je govorio.
     "Preuvežbani su, gospodaru. Ne možete držati tako ogromnu stajaću vojsku bez nade da će ikada stupiti u borbu. Više od polovine vaših ratnika su mlađi od dvadeset godina, i žude za svojom prvom bitkom. Odveli smo ih preko Blistave pustinje i upali u vazdušni prostor plemena Selvren, samo da bismo im dali priliku da okuse krv." Komandant pukovnik Dantes bespomoćno raširi ruke. "Gospodaru, natovarili ste mi na leđa najmlađu vojsku koja postoji od... od... od prokletog Ognja, u najmanju ruku. Naravno, ništa ne smeta da im dajemo da nadziru radnike, nema u tome ničeg lošeg, ali ratnik koji time bude zadovoljan jedan je od onih za koje ne bih, ako zatreba, voleo da mi štite leđa. Čak i bez upotrebe Ognjenih oružja mogli bismo da pobedimo Mastona za dve do tri godine, srebrnooke za, možda, dve. I tada bismo bili spremni da se sukobimo sa divovima."
     "Misliš da neće biti spremni da se sukobe sa divovima ako se prethodno ne okupaju u krvi?" Kainov glas je bio miran, crte lica staložene; za više od deset godina službe kao viši komandant Kainove vojske, Dantes još nije bio u stanju da - kao pokojni general Mersaj - odgovori prilično teškom zadatku, da pročita iz držanja gospodara Kaina one prikrivene znake prema kojima je jedino mogao da se upravlja neki od njegovih sagovornika.
     "Gospodaru, mislim tako."
     "Orione, šta ti misliš?"
     Najmlađi komandant je u sobi, mlađi od ostalih pune četiri godine, Orion je već izrastao u punu visinu odraslog čoveka; rekao je šta misli bez ustezanja. "Gospodine, mislim da je komandant pukovnik u pravu. Izgradili ste izvrsnu ratnu mašinu; čezne da bude upotrebljena."
     "Da li misliš, Orione, da treba da napadnemo Iglz?"
     Sedeli su za stolom jedan naspram drugog. Orion je stigao na sastanak pravo sa straže i odmah seo na jedinu preostalu slobodnu stolicu. Iako nije zakasnio, stigao je poslednji. "Gospodine, radije ne bih da napadnemo mesto u kome sam se rodio. To je, naravno, moje lično osećanje. Ako odlučite suprotno, ja ću, prirodno, vršiti svoju dužnost."
     Kain klimnu. Uputio je svoju misao samo Orionu. To znam, naravno, ali bilo je potrebno da se javno kaže. Glasno je, međutim, rekao: "U tom slučaju imam loše vesti za vas, dame i gospodo. Nećemo zaratiti protiv Mastona, i nećemo zaratiti protiv varvara. Zaratićemo protiv divova..."
     Iznenadni, spontani aplauz komandanata oko njega preseče ga u pola rečenice, a aplauz se pretvorio u dobovanje kad komandanti izvukoše svoje noževe i počeše njihovim drškama da udaraju o ploču dugačkog konferencijskog stola. Kain je čekao, sa blagim smeškom, sve dok odjeci dobovanja nisu utihnuli. "Bojim se da me niste pažljivo slušali. Zaratićemo sa divovima, ali to nećemo učiniti još za sledećih sedam godina."
     Tišina zavlada iznenada i potpuno.
     "Još gore, nećemo ratovati ni sa Mastonom ni sa varvarima. Maston će postati naš saveznik kad budemo zaratili sa divovima, i premda, čini mi se, nijedan od vas još ne veruje u to, činjenica je da nam je on potreban. Varvari nemaju nikakvog značaja; neću se upustiti u ratne operacije samo zato da svojoj vojsci pružim zabavu. Divovi su, pak", ubedljivo reče Kain, "veći dušmani nego što su nam to vladari ikada bili. Ne možemo nikako biti sigurni, komandanti, čak ni da ćemo preživeti u ovom budućem ratu sa divovima, a kamoli pobediti. Iako su naše vojne sile brojno jače, njihovo naoružanje je, najprostije rečeno, daleko bolje od našeg. Dao sam da nam naši strateži pripreme analizu odbrambenih postrojenja i municije kojima divovi raspolažu, u poređenju sa našim vlastitim ofanzivnim kapacitetima. Svi ćete dobiti po jednu kopiju te analize; taj dokument ćete pročitati i uništiti. Vojno."
     Zavladao je muk zaprepašćenja dok je Jimal delio komandantima korice sa dokumentima, i žamor ponovo odjeknu tek kad su komandanti stali da napuštaju prostoriju. Kain nije obraćao pažnju na njihovo mrmljanje upućeno jedni drugima dok su išli ka vratima; pravo mišljenje će moći da iskažu tek pošto budu imali priliku da pročitaju analizu i pretresu je sa drugim komandantima u čije su mišljenje i rasuđivanje imali poverenja. Kain baci pogled na Oriona u trenutku kad je dečak ustajao sa stolice; Orion tačno protumači taj pogled i ostade. Dantes nije ni ustajao. Uskoro su ostali samo njih četvorica.
     "Tvoje iskreno mišljenje, Orione?"
     "Čini mi se da ste pogrešili, gospodine. Za njih je predugo da čekaju sedam godina."
     Kain pogleda u Dantesa, pa opet vrati pogled na Oriona. "Mislim da ću biti primoran da se složim s tobom, Orione. Mogu li nešto da te pitam?"
     Orion nije očekivao takav odgovor. "Svakako," odvrati on oprezno.
     "Šta misliš, Orione, koliko su četrdeset komandanata u stanju da čvrsto čuvaju ovako veliku tajnu?"
     Ta misao nije pala Orionu na pamet. "Slabo, gospodine." Mislio je iz sve snage. "Mogu se opkladiti da će divovi imati kopiju tog dokumenta, od reči do reči, kroz jednu četvrt."
     "Još verovatnije, za nedelju dana", ispravi ga Kain. "Pobrinućemo se da dobiju jednu."
     "Dakle, kada ćemo stvarno napasti?"
     "Kroz tri godine, Orione."
     "Oh." Posle nekog vremena Orion primeti, savršeno ozbiljna lica. "To je već bolje, gospodine."
     "Znao sam da ćeš tako misliti."

     Na zapadnom kraju oružarnice, Drekalo se žalio.
     "Sedam godina! Za sedam godina ja ću imati dvadeset tri! Još sedam godina ovako, i neću biti u stanju da odvedem klizni brod ili 'Sokola' ni na piknik, a kamoli u bitku."
     "Mm-hmm", promrlja Orion bez nekog naročitog saučešća.
     Ovako je značilo biti na jednom od najgorih nadzorničkih zadataka dodeljenih ratnicima za poslednjih nekoliko godina; na zapadnom kraju horizonta oružarnice nalazilo se ogromno đubrište, gde su se bacali ostaci odlivaka koje su proizvodili radnici. Iako su ti otpaci bili beskorisni, i sami po sebi nisu imali nikakvu vrednost, uzimanje njihovih uzorka bilo je, za čudo, jedan od najvažnijih zadataka za špijune divova. Iz jednog jedinog komada odlivnog otpatka, kako su Kainovi inženjeri tvrdili ratnicima, neki div inženjer mogao je da izvuče upravo neverovatnu količinu informacija o jedinjenjima i plastičnim materijalima koje su razvijali inženjeri radnika.
     Bio je to dosadan zadatak. Ratnik je stajao na stazi usečenoj visoko u stenu, koja je gledala na ogromno đubrište, rupetinu dublju od sto šezdeset metara i široku oko osamdeset, pazeći da, kako je to govorio Drekalo, "niko ne zbriše sa parčetom tog dragocenog đubreta."
     Orion je samo delićem uma slušao Drekalove žalopojke, a u stvari je u mislima prolazio kroz pojedinosti simularne borbe koju je vežbao tog jutra sa Lizom i ostalima. Začulo se nešto nalik na pucanje grančice u šumi, oštro i tanko, a ipak se jasno čulo kroz večito brujanje mašina u oružarnici, i svet mu se odjednom okrenu naopačke. Orion prvi put postade jasno svestan da nešto nije u redu u trenutku kad se našao bačen na rukohvat usečene staze takvom silinom da je čuo zvuk kosti koja se lomi u njegovoj levoj ruci i pored strahovite škripe metala koji je prskao. Daleko od njega Drekalo je urlao iz petnih žila, i Orionu pade na pamet, potpuno neočekivano, da je nadimak koji su tom mladiću dali još u detinjstvu bio jezivo tačan; Orion pomisli da nikada u životu nije čuo da neko pravi toliku galamu samo vlastitim glasom.
     Nastupio je, sred vrtloga događaja, iznenada jedan trenutak jasnoće i ukočenosti i Orion se obre ležeći ničice na površini uzane staze usečene u stenu, grčevito držeći desnom rukom ukrštene šipke rukohvata. Taj trenutak se napokon okonča i staza usečena u liticu nastavi da se odronjava na gotovo veličanstven način, sunovraćajući se postepeno u dubine đubrišta sve dok to polagano padanje nije bilo okončano iznenadnim trzajem. Orion shvati da lebdi iznad smrtonosne provalije na jednoj ruci i da mu noge slobodno mlataraju dok je konstrukcija staze visila, napinjući ono nekoliko preostalih veza sa osnovom koja ju je, još do pre nekoliko trenutaka, držala uz stenu i podupirala.
     Orionova leva ruka je potpuno utrnula. Nije mogao ni da je pokrene.
     Visio je iznad ambisa, grčevito se hvatajući za život samo sa tri prsta na desnoj ruci.

     "Ponovi?" Komandant kapetan Mielo urlao je u mikrofon. Do đavola, ratniče, uspori. Ne mogu da te uhvatim ni za glavu ni za rep! Šta to govoriš o zapadnom kraju oružarnice? Je li još uvek tamo, ili je već pao?"
     Svetla komandanog centra iznenada stadoše da žestoko trepere. "Kapetane?" Jedan od dežurnih ratnika bacio je pogled tamo gde je stajao komandant kapetan Mielo. U glasu mu se osećala sve jača panika dok je nastavljao da govori. "Kapetane, električna polja na Štitu su se skratila. Imamo..." Na brzinu je prelazio pogledom od jedne do druge slike na ekranima... "Nemamo više ništa. Kapetane, Štit je spušten!"

     Orionova slika sveta suzila se i svela na vatrenu traku koja mu je jurila kroz ruku, vezujući je za ukrštene šipke na kojima mu je visio ostatak tela. Prošla je čitava večnost dok nije postao svestan da sunčeva boja treperi, kao da se sprema da se ugasi, a zatim je to i uradila. Nije znao koliko je još ostao tako da visi, dok su mu se noge pomalo njihale nad mračnim ponorom, kad je odjednom došla Svetlost i obasjala jamu kao malo sunce, i do njega doprle bezglasne reči. Oprosti što sam se ovoliko zadržao. Da te povezem?
     Da, sećao se kasnije Orion svojih reči: Molim te.
     Svetlost ga obujmi i ponese sa sobom.

     Kada je Kain stigao, na čelu jednog odreda naoružanih ratnika, Orion je sedeo na podu oružarnice, držeći slomljenu levu ruku okrvavljenom desnom. Njegov prijatelj Drekalo stajao je pored njega, sa revolverom za ispaljivanje projektila u ruci, i delovao opako zaštitnički. Oko njih se bila iskupila gomila ratnika, radnika i inženjera.
     Na Kainovom licu nije se mogla primetiti nikakva zabrinutost. "Kako si?"
     "Odlično", kratko odvrati Orion. "Oče?"
     Dečak ga u poslednje vreme skoro nikada nije zvao tim imenom. Kain se za trenutak trže, što ne promače nikome u gomili koja se iskupila oko Oriona. "Da?"
     Orion podiže pogled, i u njegovim bledoplavim očima Kain ne ugleda nikakav strah, nikakvu reakciju na smrt kojoj je za dlaku izbegao, izuzev izvesne zamišljene natmurenosti koja Kaina podseti, po prvi put, na Lodena Almandara.
     "Moraš spustiti Štit, oče."
     Kain zaokruži pogledom po gomili koja ih je netremice posmatrala. Većina je bila zbunjena Orionovim primedbama, ali bar nekolicina inženjera su ga dobro razumela i sada su posmatrali Kaina da vide šta će učiniti. Kain pomisli na naoružane ratnike iza svojih leđa. Uhvaćen u zamku u Pećinama, na Kainovoj teritoriji, čak i uz pomoć Svetlosti, koliko će Loga moći da izdrži?
     "Štit se vratio u prvobitni položaj isuviše brzo", strpljivo objasni Orion. "Nije imao vremena da izađe, pošto mi je spasao život."
     Kao sama od sebe, Kainova ruka se podiže i dodirnu dugme na njegovom okovratniku. "Komandante kapetane Mielo."
     "Da, gospodaru."
     "Jeste li otkrili šta je preseklo dovod struje u Štit?"
     "Da, gospodaru. Omotač nosača broj osam bio otvoren sa spoljne strane Štita, i nešto nalik na lasersku vatru bilo je upereno u otvor. Inženjeri kažu da se taj omotač ne može otvoriti a da se ne uključe svi mogući uređaji za uzbunjivanje: izgleda je onaj ko je to uradio, ma ko on bio, dobro znao šta čini."
     "Znao je. Komandante, spustite Štit na petnaest sekundi, a zatim ga ponovo podignite." Kain prekide vezu i shvati da se glupo obazire oko sebe zagledajući u sve uglove oružarnice, kao da bi Loga bio tolika budala da se pritaji negde baš na tom horizontu. Nije video Svetlost Loginog odlaska, ni čuo hujanje snažnog vetra; ali podsećanje na starog prijatelja, osećanje da su tu negde misli toliko nalik na njegove, potreslo ga je kao da nisu poslednjih osamdeset godina proveli kao neprijatelji.
     Hvala, Kaine. Dirnut sam.
     Nema na čemu. Izvoli.
     U svako do... Štit koji se opet podizao preseče ga u pola misli, i Kain sa vidnim naporom skrenu misli sa vladara. "Jimale, utvrdi šta se dogodilo sa ovom stazom." On podiže glas. "Radnici koji su ovo učinili zažaliće što su se rodili." To nije bila prazna pretnja, i gomila koja se okupila da ih posmatra poče naglo da se razilazi. Kain nije obraćao pažnju na nju, već se okrenu Orionu, koji je posmatrao taj prizor očima koje su bile toliko tužne i toliko umorne od života kao da nisu pripadale šesnaestogodišnjem dečaku. "Gde je doktorka Denahi?" Kain je uzalud tražio očima kroz redove radnika.
     "Mislim da je niko nije pozvao", reče Orion. On se nesigurno nasmeši, ali to je bio samo pokret usnama, ništa više. "Isuviše su bili zabrinuti da vide šta ćeš uraditi s Logom."
     "Dobro, to smo sredili, zar ne? Hodi", pozva ga Kain, "daj da ti pomognem."

     Rasprava, koja se držala do kasno u noć, bila je dugotrajna i žučna; Orion nije bio sasvim siguran zašto su ga pozvali.
     Možda je to bio znak poverenja?
     Bilo je nekih tridesetak radnika na tom tajnom sastanku; održavao se u tunelu koji se spuštao otprilike do šezdeset metara ispod četvrtog horizonta. Otprilike polovina prisutnih bili su ratnici, druga polovina radnici; samo jedan je bio inženjer. Orion je bio naoružan - tih dana je stalno bio pod oružjem - ali i pored toga, da nije imao sa sobom Lizu, Drekala i Kenijana, Orion je mislio da bi možda bio zabrinut (ne uplašen, ne, nikada uplašen), jer su radnici bili ljuti i to se videlo. Na Oriona je već jednom pokušan atentat; leva ruka ga je još s vremena na vreme bolela tamo gde kost još nije srasla kako treba, i nije baš goreo od želje da se izloži drugom takvom pokušaju.
     "...i nije zucnuo ni reč o velemladosti svih ovih prokletih jedanaest godina. Radimo na tome, veli on, radimo na tome i radimo na tome - ali on nije ni dan matoriji, je li tako? Zar se nismo upravo zato pobili sa vladarima?" Govornik, jedan postariji radnik po imenu Tolrin, koga je Orion poznavao samo iz viđenja, nastavi: "Ne marim da vam kažem, društvo, da više nisam mlad. Kažu kako velemladost ne podmlađuje, već samo sprečava da dalje stariš - pazite šta kažem, neću da budem šezdeset kad prestanem da starim. Večni život ne zvuči baš super ako treba da ga provodiš krezub, je li tako?"
     Na Tolrinove reči začu se žagor odobravanja. Iznenada, onaj jedini prisutni inženjer progovori. Govorio je gotovo knjiški pravilno, što je odavalo da je visokog roda. "Nije u mojoj nadležnosti, ali sigurno znam da je gospodar Kain poklonio šest svojih tableta velemladosti za naučna istraživanja. Čuo sam, međutim, da je proizvodnja drugih, po ugledu na te, daleko teža nego što mislite. Nisu u pitanju hamijski proizvedeni lekovi, već virusi preobražaja, sa kojima je veoma teško raditi." Jedva da je i trebalo naglašavati tu činjenicu; epidemija preobražajne groznice izbila je prethodnog leta i od nje je umrlo blizu tri stotine radnika, uključujući i dva ratnika baš iz Orionovog voda.
     Lizina majka, ratnica Irina, iznenada se umeša. "Orione, koliko ti je godina?"
     "Šesnaest, ratnice."
     "Mislim da možemo prestati da se sekiramo zbog velemladosti," jednostavno zaključi Irina. "Ako Kain govori istinu, Orion će nastaviti da stari još deset do petnaest godina i onda će se zaustaviti. Toliko mogu da sačekam da bih otkrila istinu. Sumnjam da će Kain dozvoliti da Orion umre od starosti."
     Orion odjednom postade svestan da se pažnja okupljenih prenela na njega, i on sleže ramenima. "Ja sam, mu verujem kada o tom govori, a meni je lagao mnogo više nego što bi se ikad potrudio da laže vama."
     Irina se nasmeši Orionu. Bila je to privlačna žena, nešto oštrijih crta lica nego Liza, nešto malo više istrošena životom, ali inače veoma nalik na nju. "Shvataš, Orione - moraš da shvatiš - da svet u kome si odrastao nije više svet kakav mi poznajemo. Dobio si najbolje što ti je Kain mogao ponuditi, najbolje od najboljeg. Ne kažem da je nama bilo strahovito loše - svakako da ima razloga što nam dolaze izbeglice, a nije ni zato što su Pećine naročito opako mesto za život - ali nije bilo ni tebi tako dobro kao što je moglo biti. Raspravljali smo o tebi, znaš, pre nego što si bio pozvan da se sastaneš s nama. Pamtimo ono što si za nas učinio svih ovih godina, počev od kad si spasao onu budalu od mog muža od posledica njegove vlastite gluposti, uključujući i prijateljstvo koje pokazuješ prema nama i našoj deci. Bilo je onih koji su smatrali da ne treba da imamo poverenja u tebe - uključujući i čoveka koji je izvršio onu sabotažu na rušenju staze u steni - i o takvima smo se sami pobrinuli."
     "Pobrinuli ste se?" Orion se malo nasmeši. "Ubili ste te ljude, da biste meni učinili uslugu?"
     Ratnik koga Orion nije poznavao objasni jednostavno. "Tako je. Mi koji smo ovde, tu smo zato što ti verujemo, a gospodaru Kainu ne verujemo više. Ovde smo zato što smo spremni da pođemo za tobom." Čovek zastade, a onda dodade neposredno: "Gospodaru Orione."
     Orion se okrenu Lizi, podigavši jednu obrvu. Devojka samo sleže ramenima; o ovome nije ništa znala. Orion klimnu, prihvatajući, a onda se opet okrenu gomili. Iako kratka, ova njihova razmena mišljenja nije prošla neprimećeno. Pitajući se šta bi Kain rekao na sve to, Orion hladnokrvno reče: "Prihvatam vašu vernost. Ako ste voljni da me pratite, reći ću vam i ovo: najbolje ćete mi služiti ako nastavite da radite na svojim sadašnjim radnim mestima, ali sa dvostruko više zalaganja. Želite da učinite da vam bude bolje? Odlično, to je za svaku pohvalu. Razumem vas. Pre nego što bilo šta možemo učiniti u svoju korist, moramo biti bezbedni, a da bismo bili bezbedni moramo prethodno pobediti Severnu zemlju." Orion duboko udahnu; uspevao je da dopre do njih, osećao je to. Govorio je; posmatrao kako njegove reči deluju na njih. "Svi ste čuli da ćemo napasti divove kroz sedam godina; ako budete radili onako kako vam kažem, i radili svesrdno, do bitke će doći mnogo, mnogo ranije nego što možemo zamisliti."

     "Nije bilo loše, Orione", reče Kenijan dok su se vraćali kroz tunel posle sastanka. Prema prećutnom sporazumu nisu razgovarali o sastanku s kojeg su upravo krenuli, izuzev te lakonske primedbe. "Zreo sam za spavanje", reče Kenijan u sledećem trenutku. "Sutra ujutro prvo što imam da uradim jeste da odstojim jednu stražu, a u podne sam rezervisao vreme na 'Sokolu'."
     "Nije ti to loša ideja, mislim da spavamo", veselo dodade Drekalo. On i Liza držali su se za ruke, i Kenijan samo prezrivo šmrknu na tu primedbu, a onda se odvoji od njih na raskrsnici dvaju hodnika, ne rekavši im ni laku noć. Drekalo je iznenađeno gledao za njim. "Šta mu je?" upita on Oriona.
     Orion potapša Drekala po ramenu, namerno izbegavajući Lizin pogled. "Nekada nas je bilo četvoro, prijatelju. Sada smo nas dvojica i jedan par. Nagađam da žali što više nije kao nekada."
     Drekalo je dugo izgledao nesrećan. "A šta ti kažeš?"
     Liza ponovi, kao odjek. "Da, šta ti kažeš?"
     Orion se nadao da je uspeo da spreči da mu se vihor sukobljenih osećanja pokaže na licu, i pomisli da će možda čak i uspeti u tome. "Nekada sam znao: ako budem pošten sa svima koje budem sreo, i oni će biti pošteni prema meni. Znao sam da Kain želi još nešto, što nije samo moć. Znao sam: ako svojim prijateljima otvoreno kažem šta mislim, možda ćemo se posvađati, ali ostaćemo prijatelji." Osmeh mu je bio sumoran. "Sve se menja, zar ne?"
     Orion im okrenu leđa i pođe niz hodnik, sam.

     6.
     Sledeće večeri, u Kainovom stanu, igrali su jednu društvenu igru koja se zvala šah. Kain je stalno dobijao - uvek je sve dobijao - bar kad je Kain bio u pitanju, Orionu to nije smetalo. Soba je bila ista ona u kojoj je nekada Kain držao Prsten; obično je bila prazna, izuzev prostirki na podu i stola na kome su stajale raznovrsne Kainove društvene igre. Danas je u njoj bilo nešto drugo, terminal računara kakav Orion nije video nigde u Pećinama, mehanizam iz kojeg je upadljivo zračila velika starost. Orion je, na osnovu jedne primedbe koju je Kain napravio pre nekoliko godina, znao da je to bio jedan od nekoliko tehnoloških aparata koje je Kain smatrao vrednim da ih ponese sa sobom kad su napustili Donertaun, uoči njegovog povratka iz Progonstva. Orion nikada ranije nije video taj mehanizam izvan najintimnijeg boravišta njegovog oca, pete od ukupno pet soba u kojima je živeo. Uostalom, Orion je taj mehanizam, pre te večeri, video svega dva do tri puta.
     Orion nije napravio nikakvu primedbu na prisustvo mehanizma, iako je bio siguran da nije tu bez razloga; ako Kain bude želeo da sazna zašto, Kain će mu sam reći, a ako ne bude, neće mu vredeti ni da pita.
     Jimal ih je posluživao dok su igrali, Kaina belom kafom, Oriona kuvanim i začinjenim vinom. Kainov stan je bio malo prohladan za Oriona; nije skinuo bluzu uniforme dok je igra odmicala.
     "...i tako, zakleli su ti se na vernost i ti si to prihvatio?"
     "Da, gospodine." Orion pomače jednog piona, a Kain ga usput uze. Orion krenu lovcem, da uzme ratnika koji je prethodno bio pojeo njegovog. Večeras je igrao agresivnije nego obično; iako su mu kralj i kraljica još bili u pozadini, iza prednjeg reda piona, oba njegova lovca i konja već su bila izvedena na bojno polje.
     "Hoćeš li mi reći njihova imena, Orione?"
     "Ako to budete zahtevali od mene, gospodine." Orion je pažljivo proučavao šahovsku tablu.
     "Večeras gubiš, Orione." Kain izvede topa, posmatrajući kako Orion proučava tablu. "Naredio si im da povećaju napore, ali im nisi dao nikakve rokove za napad na divove, koji si im obećao?"
     "Ne, gospodine, nisam."
     Kain okusi kafu i klimnu. "To ne mora da izađe na loše." Orion ga oštro pogleda i Kain se nasmeši. "Šta si ti očekivao?"
     Orion se ustezao. "U stvari, mislio sam da ćeš me ubiti. Prihvatanje zakletve na vernost dok si ti još živ predstavlja veleizdaju, zar ne?"
     Kain prsnu u smeh. "Pa, da kažemo da bih ja na tvome mestu uradio isto. Izbor ti nije bio baš veliki, sinko, kad si već napravio grešku da pođeš a da mi ne kažeš. Mogao si da se probiješ revolverom sa prijateljima koji ti štite leđa, i verovatno bi poginuo; mogao si da ih glatko odbiješ i da sečekaš da vidiš da li će te pustiti da se vratiš živ; ili si mogao da me sam ubiješ, u kom slučaju prihvatanje njihove zakletve ne bi bilo veleizdaja."
     Iznenada se opet pojavi onaj isti, laki, opaki, sumorni smešak, koji je počinjao veoma da uznemirava Kaina. "To mi je, gospodine, već padalo na pamet."
     "Oh?" Kain je sedeo veoma mirno dugo vremena, sve dok se onaj opaki smešak nije izgubio. "Orione", reče on sasvim mirno, "ti si u ovom trenutku jedini živi stvor koga se iole plašim. Ti si, takođe, jedini koga volim." Te reči uznemiriše Oriona, a onda Kain pređe crnim lovcem preko cele širine šahovske table i, držeći ga za vrh, jednim ovlašnim udarcem odgurnu njime Orionovog konja sa table. "Tvoj će kralj", saopšti on mirno, "pasti."
     Kralj... će pasti. "Da", odvrati rasejano Orion, "hoće, zar ne?" Tabla se pred njegovim očima odjednom zamagli, i on morade da zatrese glavom da bi izbistrio sliku u očima. On podiže pogled na oca, ali i Kainovo lice je bilo zamagljeno, nejasno. Čak i crne oči su mu bile rasplinute, bez one oštre i jasne prisutnosti koja ih je obično ispunjavala. Osećao je da mu lice gori. "Izvini", reče Orion u sledećem trenutku, "teško... teško mi je da se usredsredim."
     Kain odmahnu rukom. "Ostavimo igru. Ionako igraš gnusno." Kain se malo nagnu napred. "Gnusno, Orione."
     Gnusno? Reč je za Oriona nosila u sebi neke uspomene, neku aromu mladosti i nevinosti koja je u poslednje vreme potpuno nestala sa lica Zemlje. Kain je nešto govorio, i Orion preču početak rečenice kojom mu se obratio. "... i što bolje shvatiš te stvari, Orione, tim bolje ćeš razviti kod sebe sposobnost da vidiš u mraku, a ako ne bude tako, Svetlost, kad bude došla, sagoreće ti oči. U Donertaunu je tako bilo, kad sam bio uhvaćen u klopku između Blistave pustinje i varvara; zato sam uzeo varvare i učio ih i obučavao sve dok mi nisu postali pomoć u nevolji. Donertaun me je izmenio onako kako ne mogu ni da ti opišem, učinivši da upoznam istine koje ne mogu da saopštim nikome ko ih nije proživeo. Doner Almandar, koji je otišao iz našeg sveta više od devet stoleća pre mog rođenja, mislio je, Orione, isto kao ja; i ja to znam, jer ja sam bio Doner Almandar, i bio sam i Loga. Ti ćeš, Orione, postati ja."
     Orion odjednom postade svestan da mu se ruke tresu. Osećao je kao da se neka kopča duboko u njemu odjednom otvorila. "Oče", prošapta on, "nije mi dobro." Slike su mu munjevito proletale kroz um, nekako čudno privlačne, čovek proboden kopljem čija se leđa podižu u grču sa utabane zemlje borilišta; žena koja ga doziva rukom, žena sa kratkom plavom kosom i Orionovim vlastitim bledoplavim očima.
     "Nije ti dobro već odavno", složi se Kain, "a to je delimično i mojom greškom. Ustani." Kain mu pomože da ustane na noge, iako je Orion gotovo pao, a jednom se i zateturao dok ga je Kain privodio terminalu računara i smeštao u stolicu ispred njega. "Uključuje se ovako, ovde i ovde." Kain dodirnu prekidačima Orionovo čelo, i dva metalna dugmeta odjednom postadoše neobično topla.

     7.
     Svet se povuče u stranu i udalji od Oriona, i smrtno ledena pustinjska noć primi ga u sebe.

     Bila je pozna noć, i zvezde su sijale na Blistavu pustinju, nepodnošljivo svetle. Vazduh je bio strahovito hladan, sekući Kaina kao brijačem. Na stražarnici koja se nalazila u predgrađu Donertauna, ispred ploče sa instrumentima koji su pretraživali Blistavu pustinju, i u severnom pravcu od postojbine vladara Zemlje, Kavad podiže pogled i uperi ga u daljini. On klimnu Kainu, i Kain podiže ruku pozdravljajući mladog varvarina i potom nastavi da korača.
     Nije obraćao pažnju na hladnoću, i pređe preko aerodroma do hangara. U hangaru je upalio fuzione generatore i sišao liftom do podzemne prostorije u kojoj se nalazila velemladost.
     "Komanda", reče on, ne dižući glas, "svetla."
     I svetla se upališe.
     Polako je krenuo ukrug, bacajući poglede naviše i oko sebe, po ogromnom prostoru koji ga je okruživao. Baterijske lampe koje su bile unete u te dubine tokom poslednjih pet godina dozvoljavale su mu da nazre put - samo da ga nazre.
     Bio je u najvećoj veštačkoj građevini koju je ikada video, u hangaru toliko ogromnom da Kain čak nije ni bio siguran da li suprotni zid uopšte postoji, ili možda to samo njegove oči uporno nastoje da tvrde da je tu.
     Kain opet obrati pažnju na vrata koja su se nalazila pred njim. Tačkasta ploča je bila tu, i Kain morade s mukom da potisne snažni poriv da je dodirne. Ta tačkasta ploča bila je starija od mnogih vladara, starija od same Skupštine. Električne vatre poigravale su po njegovoj koži kad je ispružio ruku prema njoj. Pošto nije bio siguran da ne postoji neki drugi način da to uradi, on opet reče: "Komanda, otvori."
     Tihi glas, koji nije bio čovečiji, odgovori: "Molim, unesite lozinku."
     Kainu su vlastite ruke izgledale veoma daleko. Tačku po tačku dodirivao je slova da obrazuje reči koje će mu dati sredstvo da rat prenese na teren vladara.
     Mogao je postojati samo jedan odgovor. Reči su dva puta bila navedene u Donerovim spisima i podvučene u Donerovoj knjizi religioznih tekstova:
     Neka bude Svetlost.

     Bio je mrak.
     Orion strgnu prekidače sa lobanje i ostade da sedi u stolici, boreći se za vazduh kao da je upravo pretrčao deset kilometara. U jednom dugotrajnom trenutku učini mu se da je zaista svoj otac. Svetleća boja na zidovima sobe bila je ugašena. Orion je sedeo teško dišući, slušajući u ušima krkljanje vlastitih izmorenih pluća, a onda se odjednom, u polumraku, pojavi Kain. Orion upita kroz sasušena usta: "Oče? Šta je ovo?"
     "Istina." Kain je bio samo još tamnija mrlja u polutami sobe. "Dnevnik. Mašina koju sam pronašao u Donertaunu. Uspomene, Orione, uspomene sedam različitih muškaraca i žena, među njima i moje, i Donera Almandara, i Logine, kad nije bio nimalo stariji od mene."
     "Učinilo mi se... oče, u trenutku mi se učinilo da sam ja ti."
     "Za trenutak si i bio. Znaš, trebalo bi da bude zanimljivo kad vidimo šta će se dogoditi s tobom pošto saznaš kako ja mislim."
     Te reči su bile izgovorene tako ravnodušno, sa tako potpunim nedostatkom osećanja, da se Orion, prvi put u životu, prepade od Kaina. Iznenada je bio bolno svestan kiselog zadaha svog vlastitog znoja. "Oče... ne možeš istinski biti uplašen od mene. Ti si me naveo na ovo, mora da postoji razlog."
     "Učiš, učiš, dete." Kainov glas je imao neki prizvuk koji Orion nije mogao da odgonetne. "Žao mi je, Orione. Zaista."
     "Žao, zbog čega?"
     Kain zavrte glavom. U polumraku Orion je jedva mogao da razazna taj pokret. "Žao mi je zbog svih onih laži koje sam ti govorio. Još određenije, ne mogu ti objasniti. Ali... možda ćeš se setiti da sam ti jednom ovo rekao."
     "Oče, ne razumem šta kažeš."
     Kain krenu da se udalji, a onda zastade neodlučno na vratima samo za trenutak, pre nego što se opet okrenu ka Orionu.
     "Na putu si da shvatiš."

     Skriven u svojoj crkvi, propovednik Džek posmatrao je hodočasnika kako izlazi iz Blistave pustinje.
     Jahao je na konju, zaista je jahao taj hodočasnik, na velikom, zdravom vrancu sa belom zvezdom iznad desnog oka, izlazeći iz pustinje osmoga dana posle mesečeve mladine. Grad u koji je hodočasnik upravo ujahivao bio je veoma star; neke od zgrada su bile izgrađene od perolakog, gotovo neuništivog ferobetona, kakvog danas nijedan čovek više nije umeo da napravi. Ostale zgrade bile su od ćerpiča, mlađe od sto godina, iz doba kada je stari sveštenik držao propovedi koje su održavale u životu Donerovu Crkvu. Džek je bio gotovo siguran da je osmi dan; stari sveštenik je pre smrti naučio Džeka da broji sve do deset. U poslednje vreme Džek ponekad nije mogao da se seti da li šest dolazi pre sedam ili posle njega, ali je bio siguran da nije ni važno kad se pođe dalje; osam je bilo osam a devet devet, i deset je bilo deset.
     Sasvim lako, u krajnjoj liniji.
     Džek izađe hodočasniku u susret. Stari sveštenik ne bi to nikada uradio, ali reka hodočasnika gotovo je presahla od sveštenikove smrti do sada, i Džek je došao u situaciju da voli kad naiđe poneki hodočasnik. U stvari, kada god ko naiđe. Bio je samo jedan pre nekoliko godišnjih četvrti, i taj nije bio prijatan; stalno je navodio razgovor na velemladost, sve dok Džek nije bio primoran da ga ubije. Džek nikada nije uspeo da pronađe sveštenikovo skrovište velemladosti, isto ono skrovište koje je Sveti Doner ostavio za sobom kada je otišao sa Zemlje, a bez tog mamca hodočasnici - ili bar oni među njima koje je vredelo primiti - neće više dolaziti.
     Već se bio prilično pomirio s time.
     Džek izađe na trem ispred crkve i pozva hodočasnika, dok je ovaj vodio svoga konja ka bunaru u crkvenom dvorištu. "Hej, hodočasniče", veselo povika on. "Dobrodošao."
     Hodočasnik pričeka trenutak pre nego što odgovori, zaustavivši konja. Nije ličio na hodočasnika; krupni čovek crnih očiju i smrknuta lica koje je, zajedno sa pogledom na pušku plemena Selvren privezanu za sedlo, učinilo da se Džek oseti dovoljno nelagodno da bi otvorio sigurnosni prekidač na svom Vestar laseru, koji mu je bio privezan za levi članak ispod širokih rukava mantije. Džek nije dobro pogađao starost ljudi koje vidi; hodočasnik je bio otprilike dvadeset pet godina star, pomisli on, možda malo stariji. I druge stvari nisu na njemu bile kao obično: hodočasnikov konj nije izgledao kao životinja na kojoj je prešao celu Blistavu pustinju, a i sam hodočasnik je izgledao, iako je to bilo nemoguće, kao da se tek nedavno okupao. Iako je imao belu kožu - možda je bio najbelji čovek koga je Džek video u životu, ako ne računa pleme Selvren, čiji su pripadnici ponekad dolazili preko planina - pustinjsko sunce kao da ga nije mnogo opalilo. "Zdravo, starče", napokon odgovori hodočasnik. "Smemo li moj konj i ja da se napijemo iz tvog bunara?"
     Džek potvrdi glavom. "Uzmi kofu sa strane i nemoj je vraćati u bunar kad se tvoj konj napije iz nje. Pusti je da se malo prokuva na suncu." Čovek sjaha i spusti kofu u bunar, izvadivši je samo jednom. U početku Džek nije bio siguran da li ga oči varaju, jer, kad se hodočasnikova ruka spustila u bunar, kao da ju je pratio neki narandžasti oreol svetlosti. Hodočasnik izvuče kofu i ispi najveći deo njene sadržine, a onda je ponovo spusti u bunar. Džek malo jače zažmuri: sjaj je bio i dalje tu.
     Džek uzdrhta i sklopi ruke, nadajući se da tako izgleda sveštenički pokret i, ispod mantije, otvori sigurnosti prekidač na malom automatu vezanom za svoj desni članak.
     Drugu kofu čovek spusti pred svog konja. Zatim se okrenu prema Džeku i priđe do crkvenog trema. "Kako se zoveš, stari?"
     "Ja sam propovednik Džek", odgovori Džek što je mogao dostojanstvenije.
     "Ja se zovem Kain", reče hodočasnik, govoreći hladno ali bez vidnog gneva, "i pored Štita nosim i oklop koji štiti od mehaničkih povreda; prema tome, budi ljubazan pa izvuci ruke iz rukava, a zajedno s njima laser i revolver. I predaj mi ih."
     Džek ostade ukopan od čuda, držeći laser Vestar uz levi članak desnom rukom, a presveti revolver Smit i Veston levom. Nije bio baš sasvim siguran šta znači 'oklop koji štiti od mehaničkih povreda', niti kako bi taj oklop mogao da zaustavi delovanje odgovarajuće blagoslovenog metka u čauri ferokreta, da ne prospe čovekovu utrobu...
     Hodočasnik koji je sebe nazivao Kain... gledao je u njega. Jedna jedina kap znoja klizila je niz hodočasnikovu slepoočnicu, ali inače je delovao spokojno, gotovo nezainteresovano. Izuzev laserske puške, koja je još bila na konju, nije nosio, koliko je Džek mogao da vidi, nikakvo oružje.
     "Predaj mi oružje", ponovo hodočasnik, nekom neobičnom žestinom. Njegove oči bile su čvrsto prikovane za Džekove, i ovaj poče da drhti.
     "Ne mogu... ruke su mi utrnule", prošapta Džek. Hodočasnik se hitro pope uz stepenice, razdvoji Džekove ruke i uze iz njih oružje.
     Tako je Kain od Istmarča osvojio Donertaun.

     Doner je otišao sa Zemlje u vreme Velike obnove i odveo sa sobom većinu naroda T'Pau. U više navrata pokušao je da ubedi Logu da pođe s njima. Jedne noći su stajali zajedno, dva dana pre nego što će otpočeti jednu sedmodnevnu pijanku, i posmatrali vasionsko uzletilište Majovu, za koje je Doner odvojio radnike da ga izgrade. "Do đavola, Loga, gde još ovde ima nekog izazova? Mogli bismo opet da zamrznemo polarne kape, imamo dovoljno znanja za to, iako mi se odnekud čini da se divovi ne bi mnogo obradovali. Kad bismo to i uradili, i ponovo dobili kopno koje sada leži ispod gomile kubnih metara vode, očistili svet od radioaktivnih zagađenja, pobili mutante i čudovišta koja su se pojavila na svetu, u svemu tome nema ni trunke izazova za takve kao što smo mi, a svet opet ne bi bio onakav kao nekada. Isuviše mnogo nekadašnjih vrsta je izumrlo i neće se obnoviti. Osećam u srcu da su nam dani na ovoj planeti odbrojani."
     Loga sleže ramenima. "Tvoji dani, možda." On zastade. "Kuda ćeš?"
     "Krenućemo u nepoznato, istraživati... osvajati. Ima li za čoveka bolje sudbine? Uprkos Lodenovoj propagandi, mi nismo bogovi, bar za sada." Doner je stajao uz ogradu balkona, a njegove velike, vešte šake stezale su čelične šipke. "I priznajem, mislim da je ceo taj posao oko izigravanja bogova... negovanje prokletih varvara dok ne postanu civilizovani... Do đavola, Loga", odjednom dreknu, "to je sve loša zamisao. Napravićemo od njih samo svoje vlastite slike i prilike i razorićemo njihovu snagu, a nemamo ništa da im damo da nadoknade taj gubitak. Mi imamo svoje jake strane, da, ali one nisu i njihove." On malo poćuta, a zatim dodade: "A pošto nemamo ona znanja genetskog inženjeringa koja je imala T'Pau, prenošenje naše snage na njih postaje prilično sporna stvar."
     Loga se nemirno šetao po balkonu, posmatrajući prostrana polja na kojima su ljubičaste varnice uzletale sa mesta na kojima se gradilo. Isuviše mnogo odjedanput, mislio je riđokosi. Svemirski brodovi u orbiti bili su tek napola završeni, a ovde na Zemlji Doner je nemilice trošio ogromne sirovine u žurbi da ih što pre završi - i još više onoga što će možda postati neophodno da bi moglo preživeti onoliko T'Pauinog naroda koliko je želeo da mu se pridruži.
     Loga nije sumnjao da će Doner završiti svoju flotu zvezdanih brodova i da će, kao što je Doner govorio često i veoma glasno, krenuti u nepoznato, istraživati i osvajati.
     Doner Almandar je bio prvi, i još najbolji prijatelj koga je Loga imao; ipak, nije uspevao da u sebi nađe reči kojima bi Doneru opisao koliko mu sve to zvuči dosadno.

     Orion uđe u Kainov stan bez kucanja. Kain je sedeo prekrštenih nogu ispred stočića sa doručkom, čitajući uz jelo svežanj izveštaja.
     "Kaine?"
     Kain dobaci Orionu kratak pogled i reče mirno: "Jimale, ostavi nas nasamo." Srebrnooki se malo nakloni, uze poslužavnik sa nedovršenim Kainovim doručkom i izađe.
     Kain ne ustade. "Dobro jutro, Orione."
     Dečak napravi još dva koraka. Glas mu je podrhtavao. "Mašina... tvoje uspomene nisu sve bile u njoj."
     "Nisu bile ni uspomene Donera Almandara, kao što ćeš zapaziti. Mudar čovek se nikada neće toliko izložiti drugima na takav način. Uvek će biti, Orione, stvari koje neću hteti da znaš."
     Orionu je igrala brada kao da se sprema da zaplače, ali ostade pribran. "Lagao si me."
     "A-ha. Stalno. Šta tu ima novog?"
     Dečak nastavi s mukom. "Ko sam ja?"
     Kainovo lice se ukoči. "Ti si moj sin." Crne oči su mu netremice gledale Orionove. "Zar ti to nije dovoljno?"
     "Komandantu kapetanu Solanu si rekao da ne možeš imati dece, da bi ona bila čudovišta." Reči mu potekoše kao lude. "A ja sam bio slep, i nisam primetio da neko takve boje kao što si ti nikada ne bi mogao da dobije sina kao što sam ja. Proklet da si, Kaine, ko sam ja?"
     Kain skrenu pogled sa dečaka, ka slici na komadu sunčeve svile koja je prikazivala Blistavu pustinju, i ostade da sedi tako, nepomičan, posmatrajući je. "Tvoja majka je Rea Veramorn. Ona je bila usvojena kći Mastona Veramorna. Njen pravi otac bio je Loden Almandar. Tvoj otac je bio čovek po imenu Solan, koji je bio u službi Mastona Veramorna; da si bio u mojim uspomenama, video bi nešto i o tome kakav je on bio čovek."
     Kain u dečakovom glasu oseti očajanje. "Lagao si me, i lagao si me, i lagao si me! Zašto sada da ti poverujem?"
     "Orione?"
     "Šta je?"
     Reči su bile samo najslabiji šapat; ipak, odjeknule su kroz praznu sobu kao krik. "Seti se." Kain se polako okrenu i ugleda Oriona kako stoji ukočen, u šoku. On ponovi još jedanput.
     "Seti se."
     Orion, teturajući se, koraknu unazad, pa još jednom, zureći u Kaina sa krajnjim užasom.
     zatim se okrenu i potrča.

     "Gospodaru Kaine?"
     Prijemnik se odjednom bučno oglasi prekidajući Kaina u razmišljanju.
     "Reč koja ti nedostaje", kazao je tada Lukas, veoma, veoma tiho, "jeste krivica."
     "Da?"
     "Gospodaru, govori komandant kapetan Peralt, dežurni komandant letova. Komandant Prvi Orion zahteva da mu se da jedan 'Soko'. Nije predviđen za letenje. Izgleda - uznemiren, gospodaru."
     "Zadržite ga", reče Kain, trenutno donevši odluku. "Odmah dolazim."

     Stajao je tamo, u svom letačkom odelu, kada je Kain stigao do brodogradilišta; stajao je strpljivo, ali nešto oštro gorelo je u varljivo naivnim plavim očima.
     "Kuda ćeš, Orione?"
     Dečak prvi put nije u Kainovim očima izgledao kao dečak. Osoba koja je stajala pred njim na ivici brodogradilišta, sa redovima kliznih brodova i 'Sokola' za leđima, bio je odrastao čovek, koji je sebe obuzdavao čeličnim samosavlađivanjem. "Zar je to važno? Vratiću se."
     "Kuda?"
     "Ne znam ni sam!" prodra se Orion. Na brodogradilištu se nije zatekao niko ko tog trenutka nije našao sebi veoma važan posao kojim će se baviti, osim zlosrećnog komandanta letova, koji je stajao mirno, bez kapi krvi u licu. "Proklet da si, pusti me!"
     Kain ne odvrati pogled. "Svakako." Nije mogao da se seti kada se poslednji put u mnogo godina osećao tako čudno. "Komandante letova, spustite Štit kad vam on bude naredio."
     Orion se okrete bez reči i uputi krupnim koracima ka svom kliznom brodu.
     Kain reče tako tiho, da ga niko drugi nije čuo. "Pusti ga da ide."
     Usmerio je klizni brod prema zapadu. Probio je zvučnu barijeru dok je preletao preko Almandara i vinuo se iznad Iglza nekoliko minuta posle toga. Jedna letelica srebrnookih ga je u jednom trenutku pozdravila, ali se on ne potrudi da odgovori. Dizao se sve više, sve dok njihov brod nije prestao da ga prati i okrenuo natrag.
     Orion je progonio Sunce preko sveta, dok su mu suze tekle niz obraze. Plakao je za svojim mrtvim ocem, Solanom, tražeći pogledom zeleni zrak koji sine u hiljaditom deluću sekunde pre nego što se Sunce ugasi.

     Kain je presedeo celu tu noć na stazi usečenoj visoko u steni, pri vrhu kupole Pećine Tri, tako da je mogao da čuje oružarnicu, osluškujući svu noć brujanje mašina.









14. PRSTEN
@03 = Godina 1299. posle Ognja
     1.
     Kain je sanjao.
     U snu je video kako je voda nadošla i prekrila ga, i u dubinama te vode on se udavio.

     Jutro 8. dana zime 1299. godine, osvanulo je hladno, vedro i obasjano suncem.
     Tog dana Kain je beležio svoj sto dvanaesti rođendan.
     Tog Dana Kain se probudio iz sna o vlastitoj smrti.
     Spavao je sam, kao što je spavao skoro celog života, bez žene, bez supruge. Seo je u postelji, sam samcijat u tami, i nikoga nije bilo da čuje njegove reči osim njega samog.
     Stigli su tačno kada je bilo predviđeno. "Došlo je vreme", prošapta on glasno.

     Tokom one decenije i po otkako je Kain od Istmarča odveo malog Oriona, Maston Veramorn je poprilično ostario.
     Najjače je to osećao izjutra, kad je morao da ustane iz svog toplog kreveta; sve kosti su ga bolele. U mladosti ga je brinulo što će jednog dana, kad ostari, izgubiti zube i kosu, što će ga pokriti bore i staračke pege. Sada je prekoravao samoga sebe zbog tih beznačajnih strahova; bili su, kao što je počinjao da spoznaje, samo najmanji i najneznatniji delić procesa starenja. Hladnoća ga je mnogo dublje zasecala nego u mladosti, a krv je počinjala da mu brže teče tek posle dužeg vremena. Nije više bio u stanju da se kreće onako brzo kao nekada, niti da radi tako dugo i naporno. Otkrio je da mu se i osećajnost promenila. Grčevito se u poslednje vreme držao komandanta pukovnika Tristana, s nekom vrstom opipljivog beznađa. Tristan je sigurno bio jedino živo ljudsko biće u koga je Maston iole imao poverenja, a Tristanov neposredni podređeni, kapetan Bordin, borio se iz petnih žila da Mastonu otme položaj. Gledajući Bordina Maston se podsećao samoga sebe iz mladosti. Znao je da treba da naredi da se Bordin ubije, i poslednji dokaz da je ostario bio je da se nije usuđivao da izda to naređenje.
     Nije uopšte bio siguran ko će od njih dvojice preživeti taj pokušaj ubistva.
     Njegove vojne snage su sada držale Skupštinu, a ne Iglz; bila je bliža rudnicima Zlatne reke, rudnicima iz kojih je Maston Veramorn svake godine, počev od 1284, slao pune tri četvrtine ukupne proizvodnje zlata i platine na teritorije Istmarča. Nikada nisu ni pokušali da daju lažne podatke o proizvodnji; Maston se nije usuđivao.
     Punih četrnaest i po godina posle tragičnog ubistva kapetana Solana, Maston ni jedan jedini put nije razgovarao sa Kainom. Veoma dockan, tek kad je u Bordinu ugledao zmiju za koju je mislio da je bila u Solanu, Maston Veramorn je počeo da shvata svoju grešku, čak i da se pomalo kaje. Bordin nije imao onu harizmu koja je okruživala još nezaboravnog Solana; ne sasvim, ali je zato bio daleko ciničniji i bezobrazniji.
     Da je Solan bio živ, bio je ubeđen Maston, takvi kao Bordin nužno bi ostajali u senci tog čoveka, savršenog u svemu čega bi se poduhvatio. Dakle, on je bio sin vladara Lodena, ili je bar tako tvrdio sumanuti Rijabel; uostalom, nije ni bilo važno. U Solanu je bilo istinske vernosti, iako ponekad netegnute; on bi možda napustio Mastonovu službu, ali nikada ne bi predvodio neki prevrat.
     Možda je to bio sticaj okolnosti, a možda i nije; ali Maston se nije potpuno jasno sećao svega što se odigralo predveče 9. dana zime 1299, kada je glasnik iz Istmarča sleteo u jednom starom kliznom brodu na Mastonovu privatnu pistu koju je dao da mu se izgradi ispred kuće, imanja koje je nekada pripadalo Lodenu Almandaru.

     Glasnik je bila žena, kapetan Mielo, koja je strogu crnu uniformu istmarčkog ratnika nosila kao da se rodila u njoj. Među Mastonovim ratnicima, obučenim u zeleno, strogost njene odeće i držanja oštro se isticala. Ostavio ju je da ga čeka, dok je proveravao da li je stigla u jednom od novih kliznih brdova klase 'Soko', koje je gradio Istmarč; Maston je očajnički žudio da dobije priliku da rasturi u komade jednu od tih novih letelica.
     Nije, obavestili su ga; letelica u kojoj je prispela kapetan Mielo izgledala je stara bar dvadesetak godina. Maston je to obaveštenje primio bez ikakvog vidnog znaka nezadovoljstva i naredio da mu pošalju tu ženu.
     Kada ju je najzad primio, niko osim Tristana nije tome prisustvovao.
     Soba u kojoj ju je Maston Veramorn primio bila je nameštena tako da ponizi posetioca, i u tome je uglavnom i uspevala. Maston je sedeo u velikoj stolici, odmah sa desne strane ogromnog prozora kroz koji se sa visine videla čitava Skupština i iza njenog kruga Dolina, još niže i svuda unaokolo. Pogled, iako ne toliko veličanstven kao što je bio pogled iz Skupštinske sale, malo više gore, u planini, bio je dovoljno upečatljiv za svakoga ko nije video nešto bolje. Duboki, beli tepih bio je dovoljno raskošan da upije zvuk koraka, a u zidove je bila ugrađena neka vrsta zvučne izolacije, koju Mastonovi inženjeri još nisu bili u stanju da prekopiraju, a možda nikada neće ni moći. Opšti utisak je težio da priguši najveći deo čulnih oseta sa kojima živi jedan ratnik, i da mu istovremeno zaseni pogled.
     Stolica koju su pokazali kapetanu Mielo bila je izuzetno meka, tako da je žena s teškom mukom uspevala da održi pravu kičmu, i bila je neupadljivo, ali znatno niža od Mastonove.
     Sa svim tim prednostima koje je Maston Veramorn podesio za sebe prilikom tog razgovora, ipak je skoro istog časa osetio da je izgubljen.
     Kapetan Mielo nije uopšte gubila vreme. Učtivo je odbila ponuđenu hranu i piće. "Gospodar Kain", rekla je hladno, "želi vašu pomoć u ratu protiv Severne zemlje."

     U nedelji koja je usledila posle Kainovog sto dvanaestog rođendana, Orion se osećao kao ponovo rođen. Veći deo nedelje proveo je na zadatku, u sedlu, pod otvorenim, iako donekle snegovitim nebom, jašući kroz teritorije Istmarča u Kenijanovom društvu. Orion je jahao žestokog sivca, koji se borio s njim dva dobra dana, pre nego što je pristao da mu se pokori. Konj je bio potomak velikog sivog pastuva kojeg je Orion povremeno jahao na prelazu u mladićko doba, i beše od oca nasledio brzinu i izdržljivost. Žustrina mora da mu je bila od majke, jer Orion nije mogao da se seti da je stari sivac bio tako ratoboran. U stvari, životinji je na kraju dao ime Kurda, po jednoj vrsti mrzovoljnih sivkastobelih jastrebova koji su se često viđali u Iglzu - uprkos svojoj želji da se emotivno ne vezuje za životinju o kojoj neće moći da se stara kao što bi vlasnik konja trebalo da čini.
     Posao je bio mučan i nezanimljiv, a povremeno i razočaravajući, jer nije bilo nikakve mogućnosti da radnicima na teritoriji tačno kažu šta će se dogoditi i kada; ali Orion je ipak mislio da su njihova upozorenja dovoljno jasna.
     "Kada budete upozoreni", bila je poruka koju su Orion i Kenijan ponavljali od jednog naselja do drugog, od kuće do kuće, "popećete se u visine. Nećete dobiti mnogo upozorenja, jer divovi će svakako motriti na Dolinu pomoću svojih osmatračkih satelita, i ako uoče neko znatnije kretanje pre nego što dobijete znak na uzbunu, to će im dati signal." Neki od ljudi kojima su prenosili tu poruku samo bi slegnuli ramenima i zaboravili, i za njih Orion ili Kenijan nisu ništa mogli da urade. Ako divovi raznesu Veliku branu, kao što je Kain predviđao da će uraditi kad ih bude napao, najveći deo istmarčkih teritorija, izuzev brda, sve što je bilo na vidiku Velike brane, završiće osam metara pod vodom.
     Obilazili su sva mesta uz i niz Putnikov drum, od Istmarča do Serloka i natrag. Drugi glasnici pokrivali su teritorije koje su bile južnije od Putnikovog druma, i koje njihova maršuta nije mogla da pokrije.
     Jedino što se prostiralo na severu od Putnikovog druma, celom njegovom dužinom od Singera do Istmarča, bila je sama Velika brana.
     Još jedna grupa glasnika pokrivala je teritorije između Singera i Serloka. Gradove zapadno od Singera nisu upozoravali, a nisu ni nameravali. Orion je mrzeo tu logiku, ali nije mogao da otkrije nikakav nedostatak u Kainovom zaključivanju: upozoravanje teritorija Istmarča, gde je Kain mogao sa izvesnom sigurnošću da tvrdi da zna sve špijune divova, bilo je bezbedno. Isto takvo upozoravanje teritorija koje nisu bile pod Kainovom upravom - oblasti duž Almandara izuzev samog Singera, središnjeg dela Doline, najvećim delom, i svega što se nalazilo na Putnikovom drumu zapadno od Singera - bilo bi čisto samoubistvo.
     Noći su provodili na otvorenom, logorujući pored Putnikovog druma, naizmenično čuvajući stražu. Stražarenje najverovatnije nije bilo potrebno; Putnikov drum, tamo gde je prolazio kroz oblasti Istmarča, bio je daleko bezbedniji nego što je bio u ma koje vreme posle Kainovog rođenja. Kainova stabilna vladavina, poslednjih dvadeset pet godina (četrdeset pet, ako se ubroji i Dvadesetogodišnji rat) svakako je tome doprinela.
     Za Oriona je to bilo neobično putovanje. Iako nikada nije bio u Serloku, a samo nekoliko puta u Telindelu, spopadala su ga čudna sećanja, sećanja koja nisu poticala iz njegovog vlastitog iskustva, već iz Kainovog života.
     Kenijana je bar jednom na smrt prepao. Jahali su natrag u Istmarč, u Pećine, pošto su obavili zadatak, i Kenijan mu je pevao, kako je sam rekao, "jednu klasičnu semalijsku baladu, ispevanu posle ustanka u Erebionu."
     Na kraju pesme, Kenijan malo zastade. "Žao mi je što to moram da kažem, ali tu nedostaje jedan deo, koji moja prababa nije znala. Već podavno je izgubljen..."
     Zastao je u pola rečenice. Orion je zapevao, stabilnim tenorom koji je melodiju pesme održavao mnogo bolje nego što ga je Kenijan ikada pre toga čuo da peva, kao da neki pravi muzičar peva kroz Orionovo grlo.

     Kaži da ne volim kako izgledam
     Kaži da ne pevam kao pre
     Zar si mislio da ne znam
     Da će gitara da mi mre?

     Kaži mi šta ti to želiš
     Šta ti to želiš od mene
     Kaži mi svoju čežnju
     A ja ću tebi reći
     Šta mislim da ona je.

     "U stvari, nedostaju dve strofe", primeti Orion kad je završio, smešeći se. "Trebalo bi da se malo podsetiš semalijske istorije, Bezimeni."
     "Gde si čuo te stihove?" upita Kenijan.
     "Lukas mi je pevao tu pesmu bar dvadeset puta kada sam bio mali", rasejano odvrati Orion, i nastavi ćutke da jaše dalje. Nije shvatio šta je rekao sve dok nije postao svestan da Kenijan više nije pored njega; okrenuvši se, ugleda svoga prijatelja kako bulji u njega, očevidno uplašen. Orion pokuša da sve okrene na šalu, ustvrdivši da je sam ispevao te stihove, ali Kenijan mu nije poverovao i Orion ga zbog toga nije nimalo krivio.
     Ne bi ni on poverovao da je bio na njegovom mestu.

     Približili su se Pećinama kasno popodne 16. dana jeseni, na Dva-Dan. Na Putnikovom drumu bila je bljuzgavica od snega, ali nebo je imalo prodornu kobaltnoplavu boju, a sunce je bilo toliko toplo da je Orion zbacio sa glave kapuljaču na ogrtaču koji je nosio, prebačen preko ramena.
     Zaustavili su se na Severnoj kapiji i sačekali dok se nije dovoljno otvorila da ih propusti, a onda ujahali. Odjahali su do staje u kojoj su im bili smešteni konji, u blizini poletne piste. Bila je to jedna od malobrojnih zgrada na površini kojima su se Pećine mogle pohvaliti - jedna dugačka građevina nalik na ambar, gde se čuvalo nekoliko konja za potrebe Pećina. Tu je bila i štenara za pse i obori za svinje i stoku koja je bila namenjena za trpeze u Pećinama. Odgajivač pasa ih je ugledao dok su jahali i doviknu im da svrate do štenare pre nego što siđu u podzemlje.
     Orion prepusti Kurdu konjušaru, a Kenijan učini to isto sa svojim ždrepcem, i zajedno otidoše do štenare. Orion odmah shvati zašto ih je odgajivač pozvao; jedna kučka se oštenila dok je Orion bio na putu, i sada su tu bila četiri šteneta, još poluslepa, u ogradi, zajedno s njom. Orion pažljivo podiže jedno štene; bio je to mali mužjak, jedini koji je već uspeo da stane na noge, i sada se teturao na svojim šapicama po tesno ograđenom prostoru. Odgajivač pasa se nasmeši Orionu, očigledno zadovoljan životinjama. "Hoćete li toga kap'tane?" (Iako je to zaista bila njegova titula već skoro godinu dana, Orion je podozrevao da svaki čovek to nije znao; odgajivač pasa je svakoga tako oslovljavao - čak i komandanta generala Dantesa - izuzev Kaina, kome se obraćao sa 'gospodaru'.)
     "Mislim da hoću", odgovori Orion, podigavši štene koje se otimalo da mu vidi oči. Pinč Drugi je oplodio njegovu majku poslednje godine pre nego što je umro od starosti, i ovo štene je veoma ličilo na njega. Orion počeša štene iznad očiju, smešeći se. "Da, naravno, Pinč. Tako ćete ga zvati dok ga budete obučavali; hoću da odmah nauči to ime."
     "Orione!"
     Orionov izraz lica se ne promeni; nije čak ni trepnuo. On pruži štene Kenijanu i okrene se da susretne Kainov pogled. "Gospodine?"
     Kain je bio svečano obučen u sjajnu istmarčku uniformu boje abonosa, bez oznaka čina. Orion nije mogao da se seti da ju je ikada pre toga video na Kainu; osim, dakako, na tapiseriji od sunčeve svile koja je prikazivala potpisivanje Istmarčkog sporazuma. "Kazali su mi kad si ujahao. Treba da se sastanemo sa Mastonom, Orione, još sutra, ako bude moguće. Koliko brzo možeš da se spremiš da otputuješ u..." Kain zastade i upitno podiže jednu obrvu. "Nešto nije u redu, Orione?"
     Orion nije bio svestan da bulji u njega. "Gospodine..." On odjednom prsnu u smeh. "Nikad vas još nisam video u svečanoj ratničkoj uniformi. Dobro... vam stoji."
     "Treba li to da shvatim kao kompliment?" Kain, međutim, ne sačeka odgovor već nastavi. "Ostavi tog psa, ako uopšte možeš da se otrgneš od njega, moramo da porazgovaramo. Prvi Temera, biće mi drago da nam se pridružiš."
     Orion ga je ukratko izvestio o njihovom putovanju dok su silazili liftom u dubine Pećina. Koristili su Kainov privatni lift. Spustio ih je u hodnik odmah ispred Kainovog stana, sa svega dva srebrnooka stražara, pored kojih su prošli pre nego što su se obreli unutra. Kain posla Jimala da donese uniforme da se Orion i Kenijan presvuku, i nastavi da postavlja pitanja Orionu dok se Kenijan brijao i presvlačio; potom je isto činio sa Kenijanom, dok je Orion skidao sa sebe prljavštinu od puta.
     Kada su obojica bili oprani i nahranjeni, Kain im u osnovnim crtama izloži plan za sledeći dan. "Maston se nešto buni, na žalost. Ističe da je bombardovanje Severne zemlje nedelotvorno, dokle god im je Štit podignut, i ne veruje mi kad mu kažem da imamo brodove klase 'Soko' koji mogu da se probiju kroz taj Štit koji zaklanja Severnu zemlju. Zato ćemo mu to pokazati na delu. Njegov najveći Štit je onaj kojim štiti vlastito imanje, ali ja ću ga naterati da shvati šta mislim kada ti prođeš kroz njega."
     "Čekaj, čekaj." Orion spusti čašu kuvanog i začinjenog vina, kojim je upravo zagrevao utrobu. "Nisi u toku. Moj brod nije spreman za poletanje?"
     "Naravno da jeste."
     "Gospodine... inženjeri su tek završili uređaj za prodiranje kad sam ja otišao na put. Tek pre nedelju dana."
     "Radili su danonoćno, iz sve snage", odvrati Kain mirno. "Završen je."
     "Danonoćno?" Orion zatrepta; inženjeri su ušli u legendu zbog svoje tvrdoglavosti, čak i kad je Kain bio u pitanju. "Teško mi je da zamislim da su inženjeri to dobrovoljno učinili."
     "Dobrovoljno?" ljubazno odvrati Kain. "Orione, mi se spremamo za rat. Bili su pošteđeni sve dok nisu počeli da zaboravljaju da postoje zbog Istmarča, a ne on zbog njih. Terao sam ih da rade sve dok nisu počeli da gunđaju, a onda sam dao da se jedan strelja. Završili su posao."
     Orion iskapi vino. "Verujem ti", reče on prilično otvoreno. "Znači, moj brod je spreman, odredi su spremni, pripremili smo ljude na evakuaciju ako Velika brana bude raznesena. Šta je još ostalo da se uradi?"
     Kain sleže ramenima. "Dakle, zbogom Pećinama. Ako ode Velika brana, nikada ih više nećeš videti. Ponesi sve što misliš da je vredno sa sobom, kad budemo krenuli u Skupštinu; postoje svi izgledi da se nikada nećemo vratiti."
     "Tako, znači?"
     "U osnovi."
     "A kada krećemo u napad?"
     "U zoru dvadeset drugog."
     Kenijan se zagrcnu kafom. Čak je i Orion bio zaprepašćen. "Šališ se."
     Kain zavrte glavom. "Ne. Sada, kad smo se obavezali, krenućemo odmah. Divovi nas ne očekuju ovog časa; ako im dozvolimo još nedelju dana, biće spremni. Hoćeš li da pogledaš svoj brod, Orione?"
     "Gospodaru", umeša se Kenijan, gotovo uplašeno, "vi sigurno znate da vaši ratnici smatraju da ste malo preterano oprezni."
     "Prvi Temera", odvrati Kain, "postoji vreme za opreznost i vreme za akciju. Čovek koji pogrešno proceni kad mu je vreme, budala je, i to kratkog veka. Prošlo je već dvadeset pet godina otkako je Istmarč poslednji put ratovao, i možda su naši ratnici u izvesnoj meri već zaboravili kako se to radi. Ja se spremam", dodade on hladnokrvno, "da ih podsetim. Gospodo?"

     Letelica je stajala u sredini brodogradilišta. Nije ličila ni na jedan vazdušni brod koji je Orion do tada video. Svaki drugi brod bio je ili crn, za noćne zadatke, ili odozgo smeđ a odozdo plav kao nebo, za dnevne zadatke.
     Ugledavši brod, Orion je bukvalno izgubio dah. Sjajni premaz, srebrnast kao ogledalo, pokrivao je površinu letelice da bi odbijao što je više moguće laserske zrake. Brod je zato bio lako uočljiv sa velike daljine, ali to nije mnogo smetalo. Ako sve bude kao što je predviđeno, Orion će u njemu leteti ispod Štita, kojim je bila prekrivena Severna zemlja. U tom slučaju nije bilo mnogo važno kako će ta prokleta stvar biti obojena, pomisli Orion u sebi; bila mu je i namera da bude primećen.
     Bilo je još značajnih razlika između te letelice i običnih kliznih brodova klase 'Soko'. Krila su joj bila više iskošena unazad, da bi mogla da postigne veće brzine od običnog kliznog broda. Bila je takođe više u obliku igle nego standardni klizni brod, iako joj je rep bio upadljivo ispupčeniji. Potiskivači su bili četrdeset odsto veći od običnih potiskivača, i broj fuzionih ćelija koje su ih pokretale bio je srazmerno veći. Naravno, bili su učinjeni i izvesni ustupci, zbog povećane brzine; na brodu nije bilo mesta za lasere, već samo za jedan par projektila sa fuzionim glavama, koji su bili namenjeni onome za šta su istmarčki špijuni sa sigurnošću tvrdili da je stanica za električno napajanje Štita iznad Severne zemlje.
     U srebrnasti omotač broda bile su ugrađene kuke, na mestu gde će s njim biti spojen superprovodljivi omotač. Orion upitno pogleda u Kaina, pokazujući rukom na kuku koju je dodirivao, i Kain zavrte glavom. "Prodiruća cev je napravljena u jednoj od naših orbitalnih fabrika. Mogli smo da je snesemo, ali je izgledalo potpuno svejedno i da pošaljemo brod tamo gore, da je prikače na njega."
     Orion podiže jednu obrvu. "Prodiruća cev?"
     Kain dobaci Orionu jedan pogled i ukloni ruku sa blistave, srebrne čaure. "Baš to, Orione. Ima li nekog problema u pogledu tog naziva?"
     Orion pogleda u Kenijana, koji se jedva savlađivao da ne prsne u smeh. "Taj naziv je malo... slikovit, gospodine."
     Kain se zakikota. "Što se mene tiče", odvrati on blago, "može slobodno da se zove navlaka za vođenje ljubavi Istmarča - i neki inženjeri su je tako i nazvali - samo da funkcioniše."
     Orion se napokon odmače za jedan korak od letelice i ostade da stoji, posmatrajući je. Iako to možda niko na svetu sem Oriona ne bi primetio, Orion uhvati Kaina kako ga posmatra, vidno i sam zadovoljan Orionovim zadovoljstvom. "Dopada mi se brod, gospodine", zaključi on najzad.
     "Tako sam i mislio", odvrati Kain savršeno ozbiljno.
     "Dobro, a kada ću moći da ga isprobam?"
     "Sačekaj, da bi priredio predstavu Mastonu. I sutra je dovoljno rano."
     Orion klimnu. "Kakvo je raspoloženje među radnicima? Znaju li da ćemo ovako brzo krenuti u napad?"
     "Ne."
     "Smem li ja da im kažem?"
     Orion vide kako Kain razmišlja o tom pitanju, i Kainove crte napokon omekšaše i razvukoše se u blagi osmeh. "Dabome. Sada već ne vidim nikakvo zlo u tome. Ako u Pećinama ima još uvek živih špijuna divova, bio sam nedopustivo nemaran."
     "Hvala ti", prihvati jednostavno Orion. "Već odavno čekaju na tu vest."

     Stajali su na granici onoga što je nekada bilo imanje Lodena Almandara i posmatrali nebo. Nešto ranije toga dana padao je sneg, ali je prestao odmah posle podneva, i premda je nebo bilo olovno sivo, vreme se, izgledalo je, neće više pogoršavati.
     Bilo je, ukupno uzev, trideset Istmarčana i ljudi Mastona Veramorna, koji su čekali pored sletne piste. Možda se Veramornovi ljudi više ne bi mogli istinski nazvati ratnicima Iglza - od kad se njihova industrijska baza, zajedno sa vojnim glavnim štabom, preselila u Skupštinu. Sam Maston nije posetio Iglz već duže od dve godine.
     Tanušna i gotovo nevidljiva narandžasta izmaglica obojila je nebo iznad njih.
     "Nauka je u stvari već prilično stara", primeti Kain kao uzgred. "Čudi me da divovi već nisu pomislili na tako nešto. Štit je u osnovi diskontinuitet kvarka, koji proizvodi veoma intezivno, krajnje lokalizovano magnetno polje na nivou atoma. Zato mnogo bolje deluje na metal nego na čovečje telo - imajući u vidu sve te slobodne elektrone." Kain razvuče usta pogledavši u Mastona, koji nije mogao da razume njegovo objašnjenje, i u komandanta pukovnika Tristana, koji je mogao, i pažljivo ga pratio. "Superprovodnici, s druge strane, savršeno su magnetno dvopolni; to se znalo još pre Ognja. Superprovodljivi omotač, Mastone, proizvodi jednaku reakciju suprotnog pola u dodiru sa ma kojim magnetnim poljem." Usta mu se još više razvukoše. "Stavili smo, dakle, laser u vreću od superprovodljivog tkanja i bacili ga kroz istmarčki Štit, dok je radio pod punim opterećenjem. Empirijsko istraživanje, znaš. U Istmarču se time mnogo bavimo."
     Na ivici polja bila su postavljena dva glasnogovornika; iznenada su oživeli. "Ovde komandant kapetan Orion. Nalazim se u orbiti i na putu sam da uđem u prodiruću cev. Za dvadeset minuta biću kod vas, na donjem spratu."
     Tristan de Volta se primače Kainu i tiho mu se obrati. "On počinje da silazi iz orbite? Je li to bezbedno? Da li letelice klase 'Soko' zaista imaju toliki domašaj? Bez opasnosti, hoću da kažem?"
     Kain odgovori suvo, ni ne pogledavši u Tristana. "Iz donje orbite, u ovom slučaju, ali samo zato što su inženjeri preneli prodiruću cev u donju orbitu, da bismo uštedeli vreme, a ne zato što brod ne bi mogao da dohvati geosinhronu orbitu. Jeste, bezbedno je. Začudićete se koliki je domašaj klase 'Soko'; sumnjam da ćete mi poverovati ako vam kažem. Potpuno su pouzdani." On se upola okrenu, da pogleda čoveka u lice. "Da li vas interesuje još nešto, komandante pukovniče?"
     Tristan bi i sam iznenađen, osetivši da crveni; bio je već prevalio četrdesetu, i Maston u poslednje vreme nije više mogao da ga natera na to. "Ne", odgovori on žurno i povuče se natrag u društvo svojih prijatelja.
     Čekali su, i pre nego što vreme koje je Orion tražio sasvim isteče ugledaše u daljini svetlucanje modifikovanog srebrnog 'Sokola'. Brod se brzo povećavao, i eksplozija koja je nastala kad je usporio ispod brzine zvuka zastrašujuće podseti Tristana na zvuk koji je pratio pojavu vladara, kad su izranjavali iz Svetlosti. Više od jednog ratnika, čak i među Istmarčanima, kriknu kada je brod zastao i pao kao kamen u pravcu Štita. Blago zamaljene ivice njegovog obrisa bile su jedini znak superprovodljivog omotača koji je činio, da taj manevar bude nešto drugo a ne samo izuzetno komplikovani vid samoubistva. Mlazevi na trbuhu broda briznuše u trenutku kada je prosekao Štit, i brod se konačno zaustavio, lebdeći na tim mlazevima manje od pola metra iznad izolovane površine sletne piste.
     Orionov glas se začu iz glasnogovornika. "Ne preporučujemo da ma ko izuzev odgovarajuće uvežbanog ratnika Istmarča pokuša ovako nešto. Teže je nego što izgleda." Brod se polako poče okretati oko svoje ose, sve dok Orion, gledajući kroz prozore pilotske kabine, ne susrete Kainov pogled. Orion se nasmeši Kainu, svima im pokaza palac okrenut naviše, uključi mlazeve na kljunu broda, uspravi ga vertikalno naviše tako da stoji na repu, i vrati ga ponovo natrag kroz Štit.
     Nestao je za nekoliko trenutaka, ne ostavivši za sobom nikakav trag osim izraza lica Mastonovih ratnika, smrknutih i zapanjenih istovremeno. Tamo gde je brod za trenutak stajao na repu, mlazevi iz potiskivača sagoreli su tlo i pretvorili ga u staklo.
     Odlazeći sa polja, Kain prođe pored komandanta pukovnika Tristana. Tristan je ukočeno zurio u mesto na kome je, pre jednog trenutka, Orion sedeo u svom kliznom brodu. Verovatno mu se pričinilo, mislio je Tristan, ali čak i kroz prozore pilotske kabine, na razdaljini od tridesetak metara, čovek je bio slika i prilika svoga oca.
     "Pa, Tristane", učtivo mu dobaci Kain, "jesi li i dalje zabrinut?"

     Brodovi Istmarča, presvučeni ledom pre poletanja zato da bi odavali najmanji mogući infracrveni trag pred osmatračkim satelitima divova, sletali su jedan po jedan cele noći.

     Iako se niko od njih nije tome radovao, na kraju je postalo neizbežno. Ujutro poslednjeg dana uoči napada na divove, 21. dana zime, Kain, Maston, Orion i Tristan sastali su se bez pratnje.
     Sastali su se u Mastonovoj Ratničkoj sobi, više od sata pre nego što je trebalo da se počne sa strateškim dogovorom obe vojske. Kain je bio žalosno iznenađen kada je video da je zgrada koja je bila namenjena u te svrhe nekada pripadala Akademiji.
     Bio je to 'intimni' sastanak, što je značilo da su bila prisutna samo trojica Mastonovih ratnika, da posluže osveženje ako im neko zatraži, i da su Maston i Kain doveli sa sobom samo svoju telesnu gardu.
     Čak i uz pomoć holograma koje su im špijuni pribavljali tokom godina, Maston nije bio pripremljen na adrenalinski šok, koji je doživeo kad su im se Kain i Orion konačno pridružili. Kao da je video duha; nekoliko sekundi Maston prosto nije mogao da se oporavi. Tristan je takođe s nevericom buljio u mladića. Nastupio je kratak trenutak nelagodnosti pre nego što je Orion, dobacivši jedan pogled Kainu, prišao Mastonu i Tristanu koji su sedeli. Dva čoveka skočiše na noge, i Orion im se obrati bez i traga nesigurnosti. "Mastone, gospodaru Iglza i njegovih teritorija, komandante pukovniče, čast mi je da se upoznam sa vama." Tristan nesvesno ispruži ruku i steže šaku koju mu je Orion pružio, i Orion se odjednom nasmeši. "Još jednom. Znaš li da te se sećam, Tristane? Jednom si mi pravio društvo dok su moji roditelji bili zauzeti."
     "Za ime Svetlosti, znaš li ti koliko ličiš na njega?" upita Tristan tiho.
     Orion veselo klimnu i izvuče ruku iz Tristanovog, gotovo bolnog stiska. "Ti si, čini mi se, već sedmi ratnik Iglza koji mi to kaže." On se onda okrenu starcu koji je, izgleda, bio Maston Veramorn, i reče mnogo zvaničnije: "Naravno, i vas se dobro sećam, gospodaru Mastone. Teško da bih mogao da vas zaboravim", dodade on sa značajnim prizvukom.

     "Ne verujem ti, Kaine", otvoreno reče Maston Veramorn. "Moji ratnici ti takođe ne veruju. Možeš koristiti Skupštinu kao poprište - zato što ne mogu da te sprečim - ali naše vojske neće sarađivati."
     Kain klimnu. "Nisam ni misli da hoće. Dokle god mi tvoje trupe ne prepreče put, sve je u redu."
     Maston grčevito klimnu. Bio je, kako je Orion video, uplašen već i samo zato što se nalazi u istoj sobi sa Kainom. Ili je to možda zbog mene? upita se Orion.
     "Dobro", reče Maston. "Postoje dve nepotvrđene vesti, o kojima bih hteo da te pitam. Naši špijuni u Severnoj zemlji javili su da si krajem 1284. godine u more oko Severne zemlje bacio tri meteora. Zašto nisi spreman da to ponoviš i poštediš sebe troškova, a nas opasnosti da nas divovi unište kad te pobede?"
     Kain sleže ramenima. "Poslali smo na Mesec, 1280. godine, jednu grupu koja je pristala da se žrtvuje, i dali da nam oni usade u njegovu površinu bacač mase. Oni su tamo poumirali; u to vreme nismo imali dovoljno znanja ni mogućnosti da ih vratimo žive. Ti 'meteori' bili su samo veliki komadi stena okovani u metal, tako da ih bacač mase može ščepati. Imali smo ta tri; bacač mase je bio namenjen za borbu protiv Skupštine, ne protiv divova. Tri takva projektila bi uništila Skupštinu, čak i da su oni instalirali protivraketnu odbranu kakva je postojala u Severnoj zemlji. Kad smo se našli u situaciji da moramo zaplašiti divove, to je bilo sve čime smo raspolagali. Tada smo to iskoristili i obmanuli ih da imamo još takvih projektila, koje možemo i dalje da bacamo na njih. Nismo i nemamo ih, ali oni su progutali udicu."
     Maston je polako klimao. Tristan se iznenada umeša. "Možda 1280. niste imali znanja i mogućnosti da ponovo napunite taj bacač mase. Ali danas nije tako. Zašto nećete?"
     Orion mu odgovori. "Voleli bismo da možemo, komandante pukovniče - ali divovi sada veoma pažljivo posmatraju Mesec. Ako nam pokažete kako da pošaljemo na njega letelicu a da divovima ne odamo položaj bacača mase, istog časa ćemo to učiniti."
     "Ima smisla u tome što kažete", složi se Maston, "veoma jasnog smisla, dok ne dodam još jedan podatak. Kaine, rečeno mi je da divovi imaju Prsten."
     Orion je bio siguran da mu se na licu ništa ne vidi. Kain se pravio da nevoljno potvrđuje. "I ja sam primio takav izveštaj. Ako je isitinit, nemamo sreće. Očekujem da će Prsten biti uništen prilikom napada."
     "Ako napadneš divove tim svojim bacačem mase", složi se Maston, "Prsten će sigurno biti uništen."
     Kain se nasmeši. "Kada bih", primeti on tiho, "imao projektile da ih njima zaspem. Na žalost, nemam ih." Kain pređe na drugu temu, pošto je bio siguran da će uznemiriti Mastona. "Taj Bordin od kojeg se plašiš - hoćeš li da ti ga ja ubijem?"

     Strateški dogovor protekao je bez problema; Kain nije drugo ni očekivao. Uostalom, i bio je održan uglavnom zbog Mastonovih ratnika. Iako oni neće učestvovati u ofanzivi, izuzev na pomoćnim položajima, bili su veoma zainteresovani da do pojedinosti saznaju kako će se voditi napad.
     Ako ofanziva propadne, nije bilo nikakve sumnje da će pasti i utvrđenje Skupštine, možda već za nekoliko nedelja. Divovi nisu imali klizne brodove one vrste kakve su gradili radnici; bili su isuviše glomazni i teški da bi mogli leteti u njima. Na žalost, sa svojim znanjem kibernetike, divovi nisu morali da izlažu vlastiti život ratnoj opasnosti; imali su male, robotima vođene borbene letelice, koje su bile gotovo ravnopravni protivnik odgovarajućim kliznim brodovima izgrađenim na tradicionalni način. Čak bi i 'Soko' imao velikih teškoća da se istovremeno suprotstavi dvama takvim brodovima - a divovi su ih imali na desetine hiljada.
     "Ako bitka potraje", reče Kain, "nećemo imati nikakve izglede. Zato nećemo dozvoliti da bitka potraje. Tačka. Najveći deo odbrane divova postavljen je oko njihovog Štita; ako Štit padne, možemo se usredsrediti na bombardovanje njihovih centara za komunikacije. Na žalost, još ne znamo tačne kodove obrade komandnih signala za robotizovane klizne brodove. Zato ćemo sve redom sravniti sa zemljom. Periferni odbrambeni uređaji su im strahoviti, ali možemo ih uništiti; gađaćemo te uređaje dok Orion bude prodirao kroz njihov Štit, i nadajmo se da ćemo stvoriti takvu zbrku da će Orion imati vremena da im izbaci iz stroja električne generatore za napajanje Štita. Kada Štit padne - imamo u vidu da su stolećima gradili na način koji veoma liči na Pećine; najveći deo njihovih građevina nalazi se ispod zemlje, zbog niskih temperatura na površini. Ako nam pođe za rukom da provalimo bilo koji od njihovih podzemnih prolaza koji vode u Jedini okean, to bih smatrao dodatnom prednošću za nas."
     "Šta će biti sa radnicima koji ostanu u Pećinama?" upita jedan od Mastonovih komandanata. Orion prepoznade kapetana Bordina od kojeg je, kako mu je Kain rekao, Maston u poslednje vreme imao noćne more. "Izvesti ledom pokrivene klizne brodove odatle, pod zaklonom noći, jedna je stvar; evakuisati sedamdeset ili osamdeset hiljada radnika je nešto sasvim drugo."
     Kain sleže ramenima." Spremam se da ih pustim da se evakuišu kratko vreme pre nego što počnemo napad."
     Bordin izgovori veoma glasno, tako da se moglo čuti svuda u Ratničkoj sobi. "To bi moglo da uzbuni divove."
     Orion polako ustade i sačeka dok svi pogledi nisu bili upereni u njega. "Nije me briga da li će, ili neće. Vi imate više od mene poverenja u našu kontraobaveštajnu službu ako mislite da divovi već nemaju izvesnu predstavu o tome šta se ovde događa. Nadajmo se da nisu dovoljno pribrani i da ne očekuju napad sutra ujutro, ali ja se lično ne bih na to oslonio. Mi se spremamo na evakuaciju." On zastade, pustivši da mu reči prodru gde treba, i onda dodade: "Biće tačno na vreme."
     Za trenutak je zavladala tišina, a onda stateški dogovor bi nastavljen, da se utvrde i ostale pojedinosti.
     Maston i Tristan de Volta su se sašaptavali dok je istmarčki general Dantes držao glavno izlaganje.
     "Jesi li video kako razgovara sa njima?" Maston je znao da Tristan ne misli na Kaina. "Čak je i Bordin bio dovoljno pametan da oćuti. Naši ratnici", šaputao je Tristan, "gutali su vaku njegovu reč."
     "Solanov sin", odbrusi Maston. "Ja bih se na tvom mestu pripazio. On ti sigurno nije mnogo naklonjen."
     Tristan de Volta je polako klimao glavom. "Način na koji je Solan poginuo..." U glasu mu se oseti mala promuklost. "Mora da zna da je to bila greška."
     Maston baci pogled preko sobe u pravcu u kome je sedeo Solanov sin i Kainov učenik, prateći šta se događa sa budnošću koja je avetinjski podsećala na komandanta kapetana Solana, i sa povremenim ciničnim smeškom koji je bio čisti Kain. "Nesrećni slučaj, svakako", prihvati Maston. "Misliš li da mu je Kain tako rekao?"

     Žena je sedela sama u mraku.
     Nije znala da je mrak, jer je bila slepa.
     Na ćeliji u kojoj je Rea Veramorn sve ove godine tamnovala bio je samo jedan prozor. Gledao je na istok tako da je, ujutro, sjajna, topla sunčeva svetlost tekla po njoj. Do popodneva bi se ćelija ishladila, a popodne je obično bivala veoma prohladna.
     Rea je, povremeno, imala teškoće da se seti da joj je život nekada bio drugačiji. Ta mračna ćelija, sa tvrdim krevetom i jednom jedinom stolicom pored njega, bila je sav njen svet već dugo, dugo vremena. Nije pouzdano znala ni koja je godina; ponekad joj se činilo da je već 1300-ta, pošto su tako retko razgovarali s njom. Njena dva stražara kao da nisu bila svesna da ona uopšte postoji. Kad su puštali unutra Farinu - koja joj je donosila hranu - i posle je opet puštali napolje, jedino tada bi ih Rea čula da govore; sve ostalo vreme su ćutali.
     S vremena na vreme dolazio je Maston da je obiđe - da joj postavlja pitanja o Svetlosti, o tome šta sanja, o njenom sinu. U takvim prilikama Rea se pretvarala da je poludela, nazivala ga ocem i trabunjala bez prestanka o Solanu i Orionu. Ranijih godina je izgledalo da ga to odbija od nje, i on bi na kraju otišao. U poslednje vreme, kad god je poseti, mogla je da oseti kako mu glas povremeno zadrhti, kad brblja o komandantu kapetanu Bordinu i ponekad o Kainu. Izgleda da su ga godine prividnog ludila najzad ubedile; više kao da nije očekivao od nje nikakav odgovor, a nije ga ni dobijao.
     S vremena na vreme, tokom tih godina, ona je zaista ludela, bar donekle, prelećući u sećanju ona lepa vremena, dane kada sunce nije bilo samo malo više toplote na njenom licu. Nije to bilo neko veliko ludilo; pre nešto što je ona sebi dozvoljavala, nego nešto što nije mogla da spreči. Ako joj je ono dete, Senta, reklo istinu pre toliko godina, da je predsednik Suda Loden njen pravi otac - a kako je vreme prolazilo Rea je počela da veruje da je Senta zaista govorila istinu koju je znala - onda postoji verovatnoća, mislila je Rea, da ne može zaista da poludi. O znanjima genetskog inženjeringa kojim je raspolagala T'Pau Almandar ispredale su se legende, čak i među radnicima s kojima je Rea odrasla.
     Rea je tokom tih godina zatočeništva imala i neku vrstu sluškinje. U početku Maston je nameravao da ubije Farinu, ali je na kraju odustao - ako ni zbog čega drugog ono zato što je bila tako upadljivo bezopasna. Pošto je utvrdio da ne ume da čita i piše, dao je da joj se odseče jezik i ostavio je da služi Reu.
     Noć uoči poslednjeg dana svog zatočeništva Rea je sanjala ogromnu tamu, a iz tame je izronio jedan zlatni zrak i za trenutak je dodirnuo. U toj svetlosti neki glasovi su joj šaputali reči koje nije potpuno razumela. Sledećeg jutra se probudila tako bistrog uma kako nije bila još od onda kada su je oslepili.
     Tog zaista poslednjeg dana njenog zatočeništva, Maston Veramorn je opet došao da je poseti. Bio je primetno uznemiren; iako nije sa Reom razgovarao kao sa nekom drugom osobom, slika se ipak na kraju izbistrila.
     Kain je došao u Skupštinu, pripremajući se da zapodne rat sa divovima.
     Orion je bio s njim.

     Kain i Orion su večerali - zemičke punjene zaslađenom govedinom i kafu - dok su senke postojale sve duže u gradu Skupštini, i dok su jeli, ponovo su razmatrali svoje planove koje su napravili u Ratničkoj sobi kad su svi ostali izašli, i razmatrali ih ponovo i ponovo, sve dok se Orionu nije smučilo. "Moraš to savršeno da upamtiš", naglašavao je Kain. "Nemaš vremena za razmišljanje iole vredno pomena; kada Štit jednom padne, divovi neće još dugo izdržati, ali ako se nađeš uhvaćen u klopku sa njima u trenutku kad se to dogodi, nećeš uspeti da preživiš". On ponovo razvi mapu po stolu. "Zato, hajde da još jednom sve ponovimo."
     Orion uzdahnu. "U redu", složi se on tiho. "Još jednom. Probijam se kroz Štit i tražim njihove generatore." Mapa pred kojom su stajali zatreperi i prikaza im Skaldplac, trg na kome se nalazilo sedište vlade divova, iz kojeg je pleme Janter upravljalo Severnom zemljom već više od dva stoleća. "Prsten se nalazi u podzemnom skrovištu na imanju Jantera; ja ulazim kroz njihov Štit, nišanim ovde i ovde i raznesem im generatore do đavola. Natrag na Skaldplac, duž prikazvata", izgovorio je reč divovskog jezika krajnje loše, ali Kain jedva da je to i primetio, "i slećem na centralni trg. Treba da me dočeka jedan od tvojih špijuna, da me odvede do Prstena, da ubijem svakog ko mi se ispreči na putu, uzmem Prsten i vratim se kući." Orion raširi ruke. "Pa? Nije to tako teško, Kaine. U principu, sve je samo lomljava i otimačina."
     "U osnovi", složi se Kain. "Pojedi tu zemičku da ti se ne ohladi. Šta te sekira, Orione?"
     Orion je stajao iznad mape, obuhvatajući jednom šakom šolju kafe. Ramena su mu bila ukočena. "Da li zaista toliko ličim na njega?"
     Kaina to pitanje iznenadi samo za trenutak. "Pa, čini mi se... davno je bilo, ali čini mi se da ličiš."
     "I Maston ga je zaista ubio?"
     "Obećao sam da te neću lagati", mirno odvrati Kain. "Jeste ubio ga je." Pažljivo je pogledom proučavao kafu u svojoj šolji, i potom je podiže do usta da je iskapi.
     Orion uhvati samog sebe kako grize nokat i smesta prekinu. "Hoću da kažem... ponešto sam načuo od kada smo tu... nisam siguran da verujem Mastonu, gospodine."
     Kain se potpuno ukruti i sa velikim naporom volje proguta kafu koja mu je već bila u ustima. Onda duboko udahnu vazduh i prsnu u smeh. "Mastonu? Verovati Mastonu?" Jedva je uspevao da protisne reči kroz stisnute zube, tresući se od smeha. Posle nekog vremena smeh se polako pretvori u malaksalo kikotanje. Kain obrisa suze koje mu je smeh naterao u oči, podiže pogled na Oriona i ugleda mu zabrinut izraz u očima. "Sedi, sine. Veruj mi, dečko, da ne verujem Mastonu. Taj čovek je u izdajstvu kao svilaš u vodi. Ama, poljubio bih crvenog svilaša pre nego da poverujem Mastonu; imao bih više izgleda da ostanem živ. Ali..." On još jednom duboko udahnu i lice mu se umiri. "Verujem da sam lukaviji od njega."
     Orion nije znao kako da shvati Kainov iznenadni napad smeha; pomislio je da nikada još nije video Kaina da se tako smeje. "To mi ne kaže mnogo."
     Kainovo odmahivanje rukom bilo je prećutno slaganje s njim. "Istina je, u izvesnom smislu. On ima svoje slepe mrlje. Jesi li čuo, kada mu je komandant Mielo objašnjavala zašto nam je potrebna Skupština kao baza iz koje ćemo napasti? Morala je sve da mu još jednom polako ponovi? Prosto, nikad mu nije palo na pamet da bi Velika brana mogla biti razorena. On to sam nije mogao da uradi dok smo bili u ratu, onih deset godina posle njegove pobune protiv mene, jer nije imao Ognjena oružja, ali je zato mogao da uništi Velike ustave, sa veoma sličnim posledicama. Voda ne bi navalila tako brzo, ali bi sigurno nadošla. Prosto mi je muka kad se setim koliko sam pažljivo štitio te proklete ustave, samo da bih na kraju otkrio da Iglzu nikad nije palo na pamet da ih raznese." Kain sleže ramenima. "Ipak, on je i oštrouman, Orione, uprkos tim svojim slepim mrljama. On tipuje na mogućnost da će našu vojsku sutra divovi gadno samleti, i da će se on, kad mi budemo gotovi, naći u boljem položaju da nam kaže da se nosimo. A ima, zaista, i dobrih izgleda da dobije tu opkladu!"
     "Da li je sve to vredno tolikih žrtava, gospodine? Samo zbog Prstena?"
     "Nije to samo zbog Prstena, sine. Divovi nas se plaše, i to s pravom - toliko su radnika oterali u ropstvo tokom svih ovih godina, da mislim da znaju da između nas nikada neće biti mira. Kad Mars bude dovoljno teraformiran da mogu da se nasele na njemu, mislim da će nas uništiti termonuklearnim oružjem. Sem ako više ne budu mogli." Kain je dugo ćutao, zureći negde kroz ogromnu mapu Severne zemlje koja je prekrivala Ratničku sobu. "I čak i kad te opasnosti ne bi bilo, da je samo zbog Prstena Svetlosti - vredelo bi.
     Nikada nemoj u to da posumnjaš, Orione. Nikada."

     Na pola puta kroz grad Skupštinu, u kući Mastona Veramorna, Maston je sedeo i tiho razgovarao sa komandantom kapetanom Bordinom.
     "Kada napad počne, ratnici koji će ostati u Istmarču povešće radnike na površinu zemlje. Postoje tri lifta pomoću kojih mogu da izađu iz Pećina; hoću da ti liftovi budu uništeni."
     "Kada dođe poplava", lakonski primeti Bordin, "Biće grdno mnogo podavljenog sveta."
     Maston Veramorn klimnu. "Njegova industrijska baza, posle ratnika jedino je što će mu preostati. Ako mu ratnici budu desetkovani u borbi sa divovima, a radnici i inženjeri izgubljeni u poplavi, neće više biti ni blizu tako moćan."
     Bordin se nagnu napred i tiho reče, sa ustima veoma blizu Mastonovom uhu. "Ne mogu da razumem odakle vam tri čiste da se suprotstavite Kainu, kad se toliko gadno plašite od njega." Maston ne odgovori, i smejuljeći se u sebi, Bordin izađe da se postara da Mastonova želja bude ispunjena.
     Maston Veramorn ostade da sedi sam u mraku posle njegovog odlaska. Lice mu je bilo sivo kao malter. Ruke su mu drhtale i nije mogao da ih zaustavi, koliko god je pokušavao.

     Kain je sedeo sam u pilotskoj kabini jedne privatne istmarčke letelice. Bilo je to jedino mesto u celoj Skupštini gde je bio siguran da je bezbedan i gde je mogao da se opusti i ne bude više na oprezu.
     Nešto se dešavalo čak i ovako dok se odmarao, posmatrajući svetlosti na tabli sa instrumentima letelice. Kain nije bio siguran šta je to; dišući duboko, polako i ravnomerno, sa svim svojim zaštitnicima spuštenim, uma otvorenog za zalutale misli ljudi, sedeo je i čekao.

     Orion je šetao sam kroz polumračnu Skupštinu. Nije se bojao. Bio je naoružan, a u Skupštini nije bilo nikog ko bi imao nekog naročitog razloga da ga napadne, te noći nad noćima. Bio je jedini, pored još dva pilota, koji je uopšte leteo koristeći prodiruću cev. Liza i Kenijan su bili druga dva; Liza je još bila u Pećinama, pripremajući evakuaciju, a Kenijan, iako je bio tu, u Skupštini, bio je sa njihovim odredom, s tim da bude razrešen te dužnosti pre nego što bi poleteo po Orionovom zadatku.
     Zato, podsmešljivo je mislio Orion, nije logično da noćaš budem ubijen.
     Pomisao na odred, smešten na donjem, severnom kraju grada, za trenutak učini da se Orion oseti usamljenim. Jaz između njega i njegovih prijatelja postojao je sve širi otkako su Liza i Drekalo postali ljubavnici, a to se još više ubrzalo kad je Orion bio proizveden u komandanta tri godine pre svih njih. Liza i Drekalo su bili i dalje samo komandanti Drugi, pa čak i Kenijan, koji je po svom tehnološkom znanju bio bolji pilot i od Oriona i od Lize, tek nedavno je stigao da bude komandant Prvi.
     On uz veliki napor potisnu osećanje usamljenosti i poče da obraća pažnju na grad kroz kojim je lutao. Čak i posle petnaest godina murdarluka Mastona Veramiorna, na gradu se jasno videlo njegovo poreklo. Dom vladara, čak i kad vladara u njemu više nije bilo, bio je još prepun uspomena, sa ulicama oivičenim razgranatim drvećem i više raznovrsnih imanja i lepih građevina nego što je Orion ikada mogao zamisliti da će naći u jednom gradu. Mermerne ploče mestimično su pootpadale sa fasada, ili popucale i ostale nepopravljene, a ulice su bile prljave velikom dužinom. Iz Kainovih sećanja koja su lebdela negde u dubinama svesti, Orion je povremeno mogao da nazre slike grada kakav je bio u Kainovoj mladosti, i ta ogromna razlika ga je rastuživala. Orion je svojim razumom shvatio da genetski potiče od rase koja je svojevremeno podigla taj grad; emotivno, pak, bio je radnik, i šteta koju je njegov narod naneo najlepšem gradu na svetu činila je da se i sam oseća donekle postiđen.
     Na južnom kraju grada našao se prateći titravu lelujavu svetlost. Nije bio siguran kada je prvi put postao svestan te svetlosti, ali je već neko vreme išao za njom kada se to dogodilo. Prostrelilo ga je osećanje opreza, ali svetlost je zastala čekajući ga, i Orion produži za njom i stiže u južno predgrađe Skupštine, gde su se ulice završavale a prašuma dopirala sve do ivice ferobetona. Pogledavši još dalje, uz obronak planine, Orion ugleda daleka svetla Skupštinske sale, odvojene od grada pojasom nenaseljenog planinskog obronka.
     Video ih je kako se kreću kroz drveće, kako se Svetlost pomera između stabala i krošnji, a onda su mu prišle, tri ženska priviđenja, vazdušasta i natprirodna. Njihove prikaze su se kovitlale oko njega; misli su im krenule i upile se u Orionove...
     Išao je niz ulicu Skupštine koju nije poznavao, a glava mu je pucala od glavobolje. Nije mogao da se seti gde je bio, ni s kim, ni o čemu su razgovarali. Nije gledao kuda ide, niti je obraćao pažnju na pravac. Misli su mu bile...

     Tri prikaze su lebdele na granici Reinih opažanja, tri žene koje su, kao i ona, izgubile nešto što im je bilo veoma dragoceno. Orion, pomislila je Rea uz iznenadni, oštri bol koji je premostio sve one godine u kojima ga nije videla.
     "Orione", glasno je prošaputala.
     Farina je došla te večeri. Stražari su je propustili uz određenu otupelu napetost koja je bila, slepici što je čekala unutra, gotovo opipljiva. Napetost nije imala nikakve veze sa Reom, ni sa Farinom; dva stražara koja su dežurala u dnu predvorja koje je vodilo u Reinu ćeliju bila su ista ona dvojica koja su je čuvala svakog popodneva i večeri, mislila je Rea, već pune tri ili četiri godine, i premda im je bilo drukčije rečeno, posle svih ovih godina nisu više verovali - nisu mogli da veruju, bez obzira na to šta im je Maston kazao - da u toj poluludoj, slepoj ženi postoji ma kakva opasnost.
     "Farina", reče Rea veoma tiho kada su staricu najzad pustili da uđe, "dođi, sedi pored mene." Farina nije imala jezik; proizvela je jasni zvuk odobravanja, i Rea oseti njen topli aromatični miris i ču škripanje stolice koja se ugibala pod Faruninom težinom. "Maston je danas rekao da je Kain ovde, u Skupštini, a s njim i čovek po imenu Orion. Je li to istina?"
     Opet se čulo mrmljanje u znak odobravanja.
     Rea ispusti duboki uzdah; nije čak ni bila svesna da je zadržala vazduh. Za trenutak je razmišljala da li da pošalje Farinu sa porukom u Kainov logor, a onda odustade; Rea je dobro razumela Farinu, ali za sobom je imala godine vežbanja. Verovatnoća da će neki Kainov ratnik obratiti pažnju na staricu sa odsečenim jezikom gotovo da nije postojala. Lanac misli se veoma brzo zatvori i Rea tiho upita: "Farina, možeš li da uradiš ono što ću ti reći, čak i ako bude opasno?"
     Za trenutak je vladala tišina, a onda se opet čuo onaj jednostavni zvuk odobravanja.
     Rea reče, sada već veoma tiho: "Pozovi jednog od stražara da uđe. Kaži mu da sam jako bolesna i da mi treba lekar."

     Samrtni krik žene bio je prodoran i bez reči, uskomešana mešavina mržnje i trijumfa, bez i traga straha u sebi.
     Taj je krik odjeknuo preko celog sveta, u trenutku kada je neko od krvi Lodena Almandara bio odvučen na samu ivicu ponora smrti. Čovek koji je sedeo na vrhu jednog kamenog tornja, usred Blistave pustinje, samo je zatvorio oči i dugo tužno vrteo glavom. Kain od Istmarča, sam u svojoj privatnoj letelici, odjednom se trže kao da ga je nešto zabolelo, i trenutak potom podiđe ga jeza pri pomisli na vlastitu smrt; nije znao odakle je ta misao stigla do njega.
     Orion, stojeći u opustelim ulicama Skupštine, dok mu se blaga susnežica skupljala po ramenima, dođe k sebi, odjednom svestan svoje okoline po prvi put od kad... nije znao koliko dugo. Bilo je potpuno mračno; poslednje čega se sećao bio je pogled na južne padine Crnih planina, naviše ka Sali, dok je sunce zalazilo iza planinskih vrhova na jugozapadu.
     Neka starica u prljavoj odeći kaskala je iz mraka k njemu. On, gotovo nagonski, ustuknu. Dahtala je od trčanja, i nije imala jezik. Izgledala je uplašena što se on odmakao od nje, i žestoko stade da ga vuče za rukav, dok nije shvatio da treba da pođe s njom. Kada mu je konačno palo na pamet šta ta starica hoće, odjednom mu sve postade savršeno jasno; naravno, on mora poći s njom.
     Ti si taj, rekoše one tiho u tami, negde u dnu njegovog uma. Orion je išao za staricom kroz puste ulice, i prvi put mu je palo u oči kako Skupština izgleda kao neki strani grad, sa arhitekturom tako različitom od svega što je ikada video u Iglzu ili Istmarču. Izgledalo mu je čudno što mu je sada grad tako stran, kada ranije nije tako izgledao, i gotovo već stigoše na svoje odredište kada Orion napokon shvati zašto je tako.
     Kainove uspomene su nestale. Tamo gde su ranije bile sada nije mogao ništa da nađe.
     Zgrada do koje ga je žena dovela bila je zaista stara. Zaudarala je na starost kao malo koja stvar koju je Orion ikada video. Bilo je odmah jasno da je to jedna od prvih zgrada u Skupštini, starija od hiljadu godina. Bila je to uzana, dvospratna građevina, široka tek koliko jedna soba. Orion oseti miris krvi još pre nego što je stigao do ulaza; neki čovek u uniformi ratnika Iglza ležao je odmah iza ulaznih vrata, obilno krvareći iz posekotine tik iznad čela. Nije, kako je Orion prosudio, umro od te posekotine, već zato što je slomio vrat padajući niz stepenice. Orion je držao spreman revolver u ruci, sa uključenim sigurnosnim prekidačem, iako se nije mogao setiti kad ga je izvukao. Starica se, izgleda, manje brinula za svoju bezbednost od Oriona; za nekoga ko je bio tako star kao ona, uzletela je uz stepenice neverovatnom lakoćom.
     Orion ju je pratio u stopu. Na vrhu stepeništa stajala je jedna stara, lelujava lebdeća svetiljka koja je osvetljavala vrata što su bila izvaljena iz šarki, i na pragu čoveka koji je bio mrtav kao kamen, takođe u uniformi Iglza. Umro je trenutno; nosna kost mu je bila sabijena u mozak. Od njega nije dopirao smrad krvi, iako se u vazduhu osećao mnogo jače nego na ulaznim vratima ispod njih.
     Žena je ležala naslonjena na uzglavlje kreveta, ruku prekrštenih na stomaku, i u početku, u prigušenom sjaju lebdećeg svetla, Orionu se učini da je i ona mrtva. Nosila je jednostavnu haljinu od nekog tamnosmeđeg materijala, po kojoj se širina crna, krvava mrlja. Onda je polako pokrenula glavu i dve mračne rupe na mestima gde je trebalo da ima oči okrenule su se prema njemu. Adrenlin ga preseče kao nož. On polako vrati revolver u futrolu i baci pogled unaokolo, po maloj sobi - ne, zatvorskoj ćeliji, jer, imala je rešetke na prozoru.
     Orion je najzad povratio glas. "Gospođo? Da li ste..." On pokuša da ponovo uobliči rečenicu. "Vi ste pobili one ljude."
     Šapat je bio tako tih, da ga je jedva čuo. "Da."
     "Vi ste zastvorenik?" Orion joj se primače za jedan korak. Osetio se veoma udaljenim od svega što se događalo, kao da je u pitanju neka predstava koja se igra za njega. Žena je rukama pokrivala ranu iz koje je krvarila, i on nije mogao da vidi koliko joj je rana teška.
     "Da", prošapta ona ponovo. "Jesi li to ti?"
     "Jesam li - ko? Zovem se Orion, gospođo." Orion baci pogled na staricu koja je strpljivo čekala pored vrata. Jedna bez jezika, pomisli on ravnodušno, druga bez očiju.
     Slepica kao da se nasmeši na tu misao. "Oh. Nadala sam se da ću ti opet čuti glas. Ali, još koliko juče nisam očekivala da će mi se želja ispuniti."
     Nešto spreči Oriona da izgovori one reči. U šaputavom zvuku njenog glasa bilo je nečega... "Da mi opet čujete glas? Zar me poznajete?"
     "Ja sam Rea Veramorn."
     Njene reči pogodiše Oriona omamljujućom snagom. "Rea... Veramorn?" Bio je svestan da mu se glas podiže. Čudno, ali opet mu se činilo da sve to posmatra iz neke velike daljine. "Gospođo, da li to tvrdite da ste moja majka?"
     "Ne tvrdim ništa." Glas joj zazvuča promuklo pri poslednjoj reči, i ona se zakašlja, nekako vlažno. "Ne pitam ništa. Jedinu stvar za kojom sam najviše žudila, dobila sam. Trebalo je da te Senta dovede natrag, ali nije. Ipak si došao, Orione, najzad si došao."
     Uzburkane misli su se zadržavale u Orionovom umu jedva dovoljno da iz njih izvuče pojedine reči. "Senta? Vi govorite o Senti Almandar?"
     Umesto odgovora, žena prošapta. "Orione, molim te, uhvati me za ruku?"
     Orion je stajao kao kameni kip ispred ženine samrtne postelje. "Gospođo, moram da vam pozovem lekara. Teško ste ranjeni."
     "Ne!" Uzvik se pretvori u grčevit kašalj, a kad je završila glas joj je bio još slabiji. "Pre ću umreti nego da se opet nađem pred jednim od Mastonovih lekara."
     "Onda vas vodim u logor Istmarča! Blizu je, gospođo."
     "Mislim da neću preživeti ni toliki put, Orione", odvrati žena, veoma, veoma razgovetno. "Mislim da neću..."
     Nikada nije saznao šta je mislila. Glas joj utihnu i kretnje grudnog koša se zaustaviše; Rea Veramorn je umrla ne progovorivši više ni reč.

     Orion ju je sahranio u šumi na ivici grada Skupštine, sve vreme ne sasvim prisutan u stvarnosti, dok je svojim svetlosnim nožem odvajao velike komade zemlje i podizao ih, da bi na kraju iskopao plitki grob. Kada je završio, bluza uniforme mu je bila blatnjava, i zato je skide i prekri njome lice umrle žene, pre nego što će zatrpati grob komadima isečene crnice. Treperave prikaze triju žena se opet pojaviše, plešući u vazduhu visoko iznad njega, dok mu je žuborenje njihovih glasova ispunjavalo uši.
     Kada je sve bilo gotovo oprao je ruke snegom što je bolje mogao, i uglavnom skinuo s njih prljavštinu i krv. Bio je tek nejasno svestan šta čini. Moć Svetlosti mu je treperila na rubu opažaja, a misli triju žena su ga dirale duboko unutra.
     Kada je završio ostao je još neko vreme mirno da stoji, razmišljajući šta će dalje; i sjaj Svetlosti se spusti i prekri ga.

     Osvestio se sedeći na stepeništu ispred Ratničke sobe, glave zarivene u ruke. Ustao je polako, podižući pogled ka nebu kao da se tamo nalazi nešto što mu je važno, i ostao tako da stoji dugo vremena, dok su se nežne pahuljice polako spuštale da mu poljube lice. Zvezda je, naravno, bila nevidljiva, pošto je nebo bilo prekriveno debelim oblacima. Najzad je skrenuo pogled, nekako kao izdaleka zbunjen vlastitim mislima, i produžio uz stepenice u Ratničku sobu, da razgovara sa čovekom koji je bio unutra.
     Nije bio siguran kako je znao da je to baš Tristan de Volta, i to još pre nego što je ušao u ogromnu prostoriju gde je bila podignuta holografska mapa jedne ledene polarne kape. Tristan je sedeo ispred jednog od terminala, vodeći prividnu bitku sa računarima koji su upravljali simulacijom Severnih zemalja. Orion mu se pridruži bez reči i Tristan mu bez reči pruži bocu iz koje je sam pio. Orion omirisa grlić i oseti da unutra miriše nešto nalik na votku; povukao je dug gutljaj i seo da posmatra, dok je tečnost u njemu sagorevala usput sve do stomaka. U sledećem trenutku klimnuo je i vratio bocu Tristanu.
     "Ovo je grozno."
     Tristan se zakikota i Orion vide da je već polupijan. "Jeste, ali ga je mnogo." On podiže dno boce uvis i dobro povuče, pre nego što je opet dodade Orionu. "Hoćeš da odigramo jednu partiju? Ne mogu ni slučajno da pobedim računare. Prokleti računari, ubeđeni su da ćemo sutra izgubiti."
     "Dobro". Orion uključi terminal ispred kojeg je sedeo i baci pogled na mapu gde su se videli položaji radničke i divovske vojske. "Hoće li mi ova simulacija dozvoliti da im ubacim brod ispod Štita?"
     "Jok. Računar nije lud", smrknuto odvrati Tristan. "Pokušao sam da mu kažem da to može da uradi, ali slabo znam sintaksu programiranja; nije hteo da me sluša."
     Orion klimnu. "Plavi divovi protiv crvenih radnika? Uzeću crvene."
     "Ti si na potezu", kratko reče stari ratnik. "Spremi se da umreš."

     Negde posle ponoći do Kaina dopre tiha misao. Zdravo. Kaine.
     Kain je imao utisak ledene tame. Loga je bio tamo negde napolju u noći, sam na ledenom vetru. "Zdravo, Loga. Baš si me iznenadio."
     Začu se smeh u daljini. Zašto? Zato što ti se ranije nisam obraćao? Teško se može poslati misao kroz taj tvoj prokleti Štit.
     "Znam. Zato je i postavljen, između ostalog."
     Noćas se nešto kreće.
     "Da, osećam ga. Prokleto mi je poznato, Loga, ali ne mogu da se setim šta je to."
     Možda i nije važno. Na pomolu su veliki događaji. Neko je noćas umro, ne znam ko, ali sam osetio treperenje njenog odlaska. Nije lako umrla. I ima još. Video sam potop, Kaine.
     "Je li to sve? Ja imam nešto još bolje."
     Šta si ti video, Kaine?
     "Svoju vlastitu smrt, Loga."
     Nastade veoma duga tišina, i Kain već pomisli da se Loga povukao u sebe, iako je još imao osećaj da je stari vladar prisutan. Najzad, Loga progovori. Avaj.
     "Tačno tako i ja osećam. Ne umire mi se. Znaš li da smo najzad uspeli da sintetizujemo velemladost? U biljci koja raste kao korov. Ako možeš da gajiš tu prokletu biljku, živećeš večito." Kain je sedeo sam u tami, utonuo u misli. "Čuvam tu vest, čekam dok nam ofanziva na Severnu zemlju ne uspe. Dugo sam razmišljao i zaključio da obaveštavanje ratnika da će moći večito da žive - ako prežive našu ofanzivu - nije baš najbolji način da ih podstakneš da se bore kao lavovi."
     Da, vladari su na kraju pali zbog istog tog problema, znaš. Toliko su voleli život da se nisu više usuđivali da ga izlože opasnosti. Loga sleže ramenima. Svi ćemo jednom umreti.
     "Imaš pravo. Ja sam daleko dogurao. Ne žalim ni za čim što sam učinio. Ali ipak me boli", dodade Kain, "što sam čitav svoj život posvetio nastojanjima da radnici dobiju priliku da budu sami sebi gospodari, da sami grade svoju budućnost. A sada znam da ću umreti pre nego što budem video na šta će sve to izići."
     Kain za trenutak ućuta. Mogao je preko njihove veze da oseti ledeni vetar Blistave pustinje u trenutku kada je ovaj pogodio Logu, šibajući preko crne stene nalik na toranj, kojoj je Loga dao ime Očajnica. "Koliko puta sam pokušavao da te ubijem?"
     Kain oseti kako Loga sleže ramenima. Tri puta. Četiri. Ne sećam se. Srećom, nisi to činio od sveg srca.
     "Misliš da nisam?"
     Možda grešim, priznade Loga, ali više volim da bude tako.

     Orion diže ruke posle druge igre zaredom, u kojoj su divovi slistili vojsku radnika kao od šale. Tristan bez daljeg nagovaranja prihvati tu njegovu odluku i ponudi Orionu da potegne iz boce koju je upravo otvorio.
     Orion je za trenutak bio u iskušenju, ali onda zavrte glavom. "I ovako neću moći da odspavam. Sutra rano moram da letim. Bojim se da više neću smeti."
     Tristan se iznenada okrenu prema njemu i izjavi pomalo krvožedno. "Hoću i ja da letim sutra s tobom."
     Orion odmeri starca potcenjivačkim pogledom. "Nisam siguran da je to dobra zamisao. Dosta si se našljemao."
     Tristan prezrivo šmrknu. "Za ime Svetlosti, ti si pravi čudak. Izgledaš kao tvoj otac i povremeno čujem njega u tvom glasu. A ponekad", on zavrte glavom, "nešto kažeš ili napraviš neki gest koji niotkuda na svetu ne bi mogao da potiče nego od Kaina."
     Orion nije mogao da smisli nikakav odgovor.
     Tristan ga pogleda. "Čim svane, biću trezan. Lečim ja svoje mamurluke još od pre nego što si se ti rodio. Do đavola, ozbiljno govorim, Orione. Ja sam ti đavolski dobar ratni pilot i ne bih hteo da propustim tu borbu." On zaćuta na trenutak, prosuđujući kako će Orion primiti njegove reči. "Osim toga", zaključi on, "voleo bih da te vidim kako letiš."
     Orion za trenutak zatvori oči i ostade tako da sedi, usred ogromne, lebdeće tame. Otvorivši ih ponovo, ugleda Tristana kako ga netremice posmatra, sav pretvoren u iščekivanje. Orion tiho reče: "Razgovaraću sa Kainom. Mislim da će ti dozvoliti."

     2.
     "Prosto ne verujem", besno se drala Liza nadjačavajući opštu dreku. Nalazili su se u Komandnom centru Pećina i Liza je upravo bila primila poslednje zapovesti od komandanta generala Dantesa. "Dali su Tristanu de Volti, Mastonovom prokletom zameniku, jednu celu istmarčku formaciju da komanduje njom!"
     Drekalo sleže ramenima, slušajući kroz slušalice, dok su raporti pljuštali kroz Pećine. Fuzioni generatori će se isključiti kroz petnaest minuta, a posle toga Štit će se spustiti, i sunčeva boja u Pećinama će se održavati samo na baterijama, sve dok se njihove rezerve ne istroše. Svaki pojedini radnik koji se još zatekao u Pećinama bio je registrovan i u položaju iz koga će moći da nađe put do površine zemlje kad dođe vreme.
     "Drekalo?" Liza ga prodrma za rame. "Zar ne čuješ? Pošto su mu dva komandanta Druga zarobljena ovde u Pećinama, Kain je jednom od Mastonovih ratnika dao formaciju - ne da leti s njom, već da komanduje!"
     "De Volta je poznat kao vrhunski pilot", reče Drekalo bez uzbuđenja, "i uz to ima i borbenog iskustva, što se ne može reći za većinu naših ratnika. Kain zna kome treba da veruje."
     Liza se samo gadljivo okrenu od njega, i Drekalo dodirnu dugme mikrofona u terminalu ispred kojeg je stajao."Komandante generale? Da li je naređenje dato?"
     "Naređenje je dato."
     "Drugi Džekson isključen", hladnokrvno izgovori Drekalo i okrenu se ratnicima u Komandnom centru. "Vreme je. Počinje evakuacija, mrdajte."
     Tristan je i sam bio iznenađen što mu toliko prija da opet kreće u bitku, i zapanjen što će on biti predvodnik jedne od osam borbenih formacija. Maston je bio izvan sebe od besa kad su mu rekli šta je Tristan zatražio; penio je i urlikao kao nekada; ali Tristanu je bilo drago što je otkrio da mu više nije stalo i da se ne plaši.
     Možda je delimično i zbog toga bio u blaženom zanosu.
     Leteo je na svom vlastitom kliznom brodu, izgrađenom u Iglzu. Kain je možda imao dovoljno poverenja u njega da mu prepusti komandu nad formacijom, ali nedovoljno da ga pusti da uđe u 'Sokola'. Nije bio motivisan isključivo nepoverenjem, iako, kako je Tristan podozrevao, uglavnom jeste; više od dve trećine istmarčkih borbenih snaga još je letelo starinskim brodovima.
     Tristan i njegova borbena formacija, koja se sastojala od šest stotina petnaest kliznih brodova, podigli su se treći po redu. Sedeo je u svom brodu i posmatrao kako jedna jedina, srebrna igla probija nebo, pola sata pre zore. Nebo se već osvetlilo u vreme kad je lansirana prva formacija, šest stotina i petnaest kliznih brodova koji su poleteli po dvadeset istovremeno, na svakih petnaest sekundi. Trebalo je nešto više od četiri i po minuta da se lansira cela formacija. Tristan je prozvao komandante koji je trebalo da mu se jave, a onda je proverio strogo poverljivu liniju sa ađutantom, koji mu je bio dodeljen, komandantom Prvim Temerom. Temera je potvrdio da je odbrojavanje tačno. Pauza od nepuna dva minuta usledila je pre lansiranja sledeće formacije, a šest i po minuta posle nje Tristan je uzleteo u prvom talasu svoje formacije i poleteo na sever, ka veoma dalekoj crti Velike brane.
     Napad je bio prilično jednostavan; klizni brodovi će uzleteti u osam formacija, a ona koja je prva lansirana napraviće široku petlju da bi napala Severnu zemlju sa najudaljenije obale ledene polarne kape, dok poslednje formacije budu pristizale do najbliže obale. Ako sve bude dobro ledena kapa će biti napadnuta, u jednom trenutku, borbenim letelicama sa svih strana. Sporiji bombarderi biće lansirani ubrzo pošto i poslednja borbena formacija kliznih brodova bude krenula; opet, ako se sve bude odvijalo po planu, što je Tristan znao da obično ne biva, Štit će biti spušten upravo u vreme kad stignu bombarderi.
     Preleteli su Veliku branu, malo se spustili da se pozdrave sa površinom Jedinog okeana, i odleteli na sever.

     Laar Janter nije znao, kada se tog jutra probudio, da će biti mrtav pre nego što istekne taj dan. Kada je stiglo upozorenje da radnici napadaju bilo je blizu podneva po satu kojim su živeli divovi. Oslobođeni smene dana i noći zato što su živeli blizu severnog pola planete, divovi su tokom vekova razvili dnevni ciklus koji nije imao nikakve veze sa onim što je upravljao njihovim južnim susedima, radnicima.
     Dan je bio lep. Laar je otkrio da ga deset stepeni celzijusa na Skaaldplacu prijatno osvežavaju dok je išao u svoj dnevni obilazak, zastajući da prodiskutuje napredovanje i probleme sa svojim ađutantima. Skaaldplac je bio ogroman, gotovo pet kilometara u prečniku. Tavanica, dve stotine metara iznad njihovih glava, bila je od prenapregnutog leda debljine deset metara. Vazduh na trgu je bio tamnoplav, kao debeli led. Bio je to, prema mišljenju Laara Jantera, jedan od nekoliko istinski prekrasnih primera arhitektonskog rada koje je u životu video.
     Javni holograf pokazivao je da se, izvan Skaaldplaca, temperatura kreće oko minus trideset stepeni celzijusa, a gotovo osam stepeni unutar kupole. Većina divova održavala je grejanje u svojim domovima na tačno dvanest stepeni, među njima i Skaald Laar. Pošto su divovi razvili debeli potkožni sloj masti još od prvih Ognjenih ratova, na temperaturi koja bi bila prijatna radniku ili vladaru divovi su se gušili od vrućine.
     Naravno, uz to je išlo još nešto, i Laar nije mogao da izbegne da se podseti na to, dok je polako odmicao kroz prepodnevne sastanke i savetovanja, i svojim ugledom i moći Skaalda stvarao konsenzus za konsenzusom po mnogim pitanjima. Radnici, koje su divovi držali kao robove od kad su vladari Svetlosti, abdicirali, nalazili su da je temperatura okruženja u kojoj su divovi uživali isuviše hladna. Čak i u svojim vlastitim stanovima, koje su im divovi dozvoljavali da zagrevaju više nego što su bile i najtoplije divovske prostorije, zadržavali su najveći deo odeće na sebi. U hodnicima su bili umotani kao da je temperatura ispod tačke mržnjenja, a u stvari nije bila iznad osvežavajućih deset stepeni preko crte na kojoj se voda stvrdnjavala.
     Kada bi sebi dozvolio da prizna - radnici su smetali Laaru. Mislio je da nisu neophodni - bar nisu bili u njegovom detinjstvu - za tako proste stvari kao što je održavanje vlastite kuće i staranje da ulice ne budu prekrivene ledom. Potreba da obraća pažnju na ono što mu se događa ispod trbuha, takođe je smetala Laaru. Radnici su bili krhki i kretali su se veoma brzo; s vremena na vreme, otprilike jednom godišnje, neki od njih bi se zaboravio i zaista potrčao kroz hodnike. Radnici koji bi bili uhvaćeni u tom prestupu nikada nisu imali priliku da ga ponove; bili su pogubljeni pre nego što postanu loš primer divovskoj deci.
     Jedina prilika u kojoj bi neki div potrčao, bilo kuda, jeste ona u kojoj mu je život u opasnosti. Tragične posledice padanja bile su isuviše velike.
     Ručao je sa svojom ženom, Rušadom. Ona je bila njegova treća žena; prva i druga su mu umrle na porođaju. Iako je Laar često bio isuviše zauzet da bi veći deo dana mogao da provede sa Rušadom, nastojao je da obeduje s njom kad god je to bilo moguće. Divovi su obedovali samo jedanput dnevno, i tada su proždirali ogromne količine hrane. Radnici, njihovi robovi, služili su im tu hranu prilično neupadljivo. Laar je retko bio u prilici da bude nezadovoljan njima, iako nisu dovoljno napredovali u učenju divovskog jezika, i povremeno je morao da ih poziva na njihovom jeziku.
     Crvena ploča, ugrađena u zid trpezarije, iznenada je zasvetlela još pre nego što su završili sa trećim posluženjem. Laar bez žurbe ustade da se odazove. Obično su se te uzbune odnosila na bezazlene stvari kao što su bili manji zemljotresi, da bi se divovi osigurali pre nego što počne podrhtavanje tla. On dodirnu dugme na monitoru koji ga je povezivao sa centralnom bazom podataka divova, i pre nego što je sistem uopšte proradio, slika jednog od Laarovih potčinjenih pojavi se pred njim na holografu umanjenom za petnaestinu. "Skaalde", reče on, prenebregnuvši odgovarajuće pozdrave, "obrati pažnju na input skenera." Njegova slika nestade i odmah je zameni grafički prikaz ledene kape Severne zemlje. Hiljade tačkica polako su se okupljale iznad Severne zemlje u sve užem krugu. U početku su Laarove oči odbijale da razumeju sliku koja im se ukazala, a onda odjednom shvati šta vidi.
     "Pa, oni napadaju", izgovori on, ne obraćajući se nikom određenom. "Budale." On ukloni grafički prikaz i opet se pojavi slika njegovog potčinjenog. "Ili Kain sam, ili Kain i Maston zajedno. U suštini, potpuno nevažno. Mora da veruju da ih još nismo primetili, jer inače ne bi ostali tako čvrsto na okupu. Pustite ih da se približe Štitu, a onda izvedite robote na njih. Uništićemo ih još na Štitu." Laar za trenutak zaćuta. "Da li imamo jednu udarnu snagu u položaju iz kojeg može da uništi Veliku branu?"
     "Naravno, Skaalde."
     "Uradite to", kratko reče Laar.

     Radnike su vodili kroz četiri izlazna puta, tri lifta i pravo gore kroz vrata u trapu, iznad ispražnjenog brodogradilišta. Ta su vrata bila gotovo pedeset metara iznad tla brodogradilišta. Radnici su argatovali cele noći gradeći grube skele da dopru do vrata. Liza se već pitala šta bi radili da jedan od inženjera nije, još prethodne noći, dao ideju da se naprave skele; prema grubom proračunu, gotovo hiljadu radnika u minutu evakuisalo se kroz ta vrata, za razliku od svega šest stotina u minutu pomoću tri lifta. Nadali su se da će vreme za evakuaciju uspeti da smanje na svega pola sata, a ne na sat i trećinu, koliko bi bilo potrebno da su koristili samo liftove.
     U skuipini radnika na drugom kraju skela odjednom je zavladalo neko čudno zatišje, i Liza Venere škljocnu prekidačem svojih slušalica upravo na vreme da čuje da je, prvi put od Ognjenih ratova, u bici bilo upotrebljeno nuklearno oružje. Serlok je bio pogođen Ognjem. Na tu vest Liza oseti nešto čudno u stomaku, što je i samu iznenadi; nije čak ni poznavala nekoga u Serloku.
     Možda je to bilo samo saznanje, na emotivnom nivou, da se u ratu može da pobije čitav jedan grad, baš kao da taj grad nema bolju odbranu od jednog jedinog ratnika.
     Samo trenutak posle te vesti, glas je nastavio. Špijunski sateliti obaveštavaju da je Velika brana probijena u blizini ustave Serloka. Još se ne znaju tačne stope poplavljivanja. Za pola sata očekuju se prvi prodori vode u blizini Pećina. Potpuno potapanje uslediće za nešto više od dva sata.
     Liza je za trenutak stajala kao gromom ošinuta. Radnici će morati da gacaju kroz rastuću vodu dok ne stignu na viša područja; nikako neće uspeti da stignu do planinskih obronaka za manje od sat i po.
     Ta omamljenost je potrajala samo sekundu, a onda se u njoj rodi strahovit bes, sagorevajući sve pred sobom. Ona se okrenu radnicima, koji su prenosili vest od usta do usta, izvuče revolver i ispali dvaput u vazduh. Za trenutak svi uplašeno ućutaše. U toj trenutnoj tišini ona se izdra na njih, dok joj se u glasu jasno čitao bes na ceo svet. "Mrdajte, prokleti da ste! Vi, glupavi kopilani, zar hoćete da izginete tu dole?"
     Mrdnuli su.

     Orion je sleteo pravo iz orbite, parabolom slobodnog pada koja se nije mnogo razlikovala od one kojom padaju meteori. Leteće na automatskom pilotu sve dok ne stigne do Štita divova, zato što je prodiruća cev, iako najprovidnija koju su Kainovi inženjeri umeli da naprave, ipak upijala šezdeset odsto svetlosti koja bi inače doprla do njega; zato se nije mogao pouzdati u svoju vidljivost. U tom trenutku sistem letelice ionako je bio potpuno isključen; na dalekodometnom radaru letelica bi trebalo da izgleda kao blistavi grumen nikla i gvožđa u očima računara divova; kao još jedan komad kosmičkog otpada koji će sagoreti u atmosferi. U vreme kad postane očigledno da ne gori, napad kliznih brodova toliko će zaposliti njihovu vazdušnu odbranu da neće imati vremena da pucaju na jednog jedinog pilota-samoubicu, koji se stropoštava na njihov Štit.
     Tako je bar, u najmanju ruku, glasila teorija.

     Ono što je prvo uzbunilo Lizu, bilo je iznenadno zamračenje na podu brodogradilišta. Vrata na površini zemlje, iznad njih, polako su se zatvarala, tako bešumno da je trebalo da prođe jedan trenutak pre nego što je to povezala sa činjenicom da bleda sunčeva svetlost dopire do njih upravo kroz ta vrata. Užasnuto je buljila kroz vrata iznad sebe, dok su se ona polako zatvarala, a onda je uključila kanal za saobraćajne komande sa Komandnim centrom. "Drekalo? Je li to neka budala kod vas zatvara vrata na trapu? Drekalo, do đavola, uključi kontakt višeg reda na terminalu Tri. I to brzo!" Drekalov odgovor nije dolazio. Liza nije gubila vreme da ga čeka, već se okrenula grupi radnika u kojoj se sve brže širila panika. "Smirite se, sve je u redu. Sve je u redu!" pozva ih još glasnije. "Komandant Džekson će odmah uključiti kontakt višeg reda. Nemojte se plašiti, svi ćemo izaći!"

     U Kontrolnom centru dva ratnika ležala su mrtva na svojim mestima. Pet ratnika i komandant u uniformi Iglza stajali su sa laserskim puškama uperenim u Drekala. "Zar vam nije jasno da je kod poslednjeg prebrojavanja bilo hiljadu šestotina dece pod zemljom? Zar ćete pobiti decu?"
     Komandant, kapetan Bordin, sažaljivo napravi zvuk jezikom. "C-c-c... Po naređenju vašeg vlastitog gospodara Kaina, bojim se, koje nam je direktno preneo komandant kapetan Orion. Rekao bih da na ovaj način hoće da se oslobodi nekih buntovnika."
     "Ne umete ni da slažete kako treba." Drekalo pljunu kapetana. "Zaista imate nameru da ove radnike držite u klopci sve dok poplava ne stigne do Pećina?"
     "Voleo bih da mogu da ih pustim", ozbiljno odvrati Bordin, "jer imam meko srce. Avaj..." On pusti da te reči odjekuju i ovlaš sleže ramenima. "Takav je život." Iznenada se nasmeši, kao da se istinski zabavlja, i to je bio jedan od najjezivijih prizora u Drekalovom životu. "I smrt."

     "Drekalo?" Iz slušalica još nije bilo odgovora, a zatvorena vrata na trapu nisu ni zadrhtala. Psujući, Liza Venere se uputi u Komandni centar, trčeći što je noge nose.

     Orion uključi kumunikacioni kanal sa svojim odredom, formacijom kojom je na kraju komandovao Tristan de Volta, sa Kenijanom kao zamenikom. "Bezimeni?"
     "Ovde."
     "Ovde Orion. Spuštam se na ledenu kapu. Raznesi učtivo podsećanje, Bezimeni, torpedo gađa ispod površine vode, i nijedno torpedo ne sme biti ispaljeno pre nego što se ja ne uputim ka izlazu... molim te."
     "Motriću na to, ne brini. Srećno."
     Sedeći potpuno sam u kliznom brodu dok se ovaj sunovraćao ka Severnoj zemlji, Orion je morao da se nasmeši. "Srećno? Zašto? Samo zato što letim u Severnu zemlju poluslep, bez lasera, i što će i kad jednom prodrem pod Štit, neprijatelja biti četiri miliona prema jedan?"
     Zavladao je kratki muk pre nego što je stigao Kenijanov odgovor. "Imaš pravo, i ja povlačim reč. Kad završiš, divovi neće ni znati šta ih je pogodilo. Prvi Temera isključen."
     "Ne treba mi sreća", prošapta Orion ugašenim instrumentima dok je počinjao niz radnji kojima će pokrenuti fuzione ćelije i usmeriti potiskivače. "Već čudo."

     Jedini okean stigao je do Pećina dok je Drekalo i dalje stajao pokušavajući da odluči šta da radi s ratnicima koji su u njega držali uperene laserske puške. Kroz jednosmerne osmatračke prozore, sa staklima u vidu ogledala, koji su se otvarali na brodogradilište, video je kako slana voda pršti unutra između ivica gotovo zatvorenih vrata na trapu i dovratka, i pada poput kiše na podignuta lica radnika koji čekaju. On ponovo očajnički zamoli Bordina. "Podaviće se ako me ne pustiš da opet otvorim vrata na trapu."
     Bordin je polako vrteo glavom. "Voleo bih da mogu. Zaista bih voleo. Ali - vidiš, obećali smo gospodaru Kainu da ćemo za njega obaviti ovaj posao. Nećeš valjda od mene tražiti da prekršim obećanje, jel'da?"
     Lasersko tanki zrak skerletne svetlosti pojavi se tik iza kapetana Bordina, proširi se i pretvori u obličje blistave kravljevske kobre boje rubina, visoko gotovo osam metara, čija je glava dopirala do tavanice Komandnog centra. Bordin se naglo okrenu skoro istog časa kad se pojavila, i sad je stajao posmatrajući kobrinu glavu koja se nadnosila nad njima, a tada priviđenje odjednom iščeze i umesto njega se pojavi vladar Loga. "Zdravo", reče on, "imam za vas loše vesti." Bordin podiže svoj revolver, ali Loga mu ga ote i zari u grudnu kost do drške. Pet ratnika koje je Bordin bio doveo sa sobom stajala su hrabro, držeći zrake svojih lasera usredređene na sijajućeg gospodara Svetlosti, koji se nalazio u sredini između njih. Drekalo iskoristi priliku dok su oni bili zauzeti na drugoj strani i obori jednoga na tle, slomivši mu vrat, a kada je opet podigao pogled ugledao je preostala četiri radnika rasejana na sve strane po Komandnom centru, sa smrtonosnim ranama kojima su bili zaokupljeni. Drekalo je bacao pogled čas na Logu čas na mrtve ili umiruće prilike ratnika.
     Loga sleže ramenima, izgledajući gotovo zbunjen. "Za sva ova stoleća stigneš da se uvežbaš", objasni on, "i vremenom naučiš to sasvim dobro. A sad, slušaj. Imaš li nameru da taj svet u brodogradilištu pustiš napolje? I ja bih, izuzev što se od mene ne očekuje, sa čisto etičkog stanovišta, da budem umešan u sve ovo."
     "Da", polako izgovori Drekalo. "Pretpostavljam..." Prekinuvši se u pola rečenice, on jurnu ka terminalu Tri, dodirnu rukom dva prekidača i pažljivo sasluša izveštaje koji su mu navirali u slušalice. Kada je ponovo ustao sa terminala, Liza se već pojavila na ulazu u Komandni centar, posmatrajući prizor bez razumevanja.
     Loga baci pogled na jednog od palih ratnika, koji se grčevito držao rukom za smrvljeni dušnik, dok su mu noge bubnjale po podu komandnog centra u poslednjim stupnjevima laganog gušenja. "Brutalno", promrmlja samom sebi u bradu, "ali on to po svoj prilici... i zaslužuje." On podiže pogled da se sretne sa zapanjenim očima Lize Venere i veselo izusti "Ćao," pre nego što nestade.

     Orion nije očekivao da će se uplašiti.
     Nije se bojao ni za vreme pažljivo isplaniranih privida bitaka sa srebrnookima, iako su ratnici istinski ginuli u nekim od tih prepada. U tom trenutku nije mogao da se seti da se ikada u životu bojao bilo čega, izuzev ponekad Kaina.
     U stomaku je osećao treperenje kada je uključio potiskivače. Štit iznad Severne zemlje bio je tako ogroman da je njegovo prelamanje svetlosti - jedino po čemu se mali Štit mogao uočiti - bilo neznatno. Jedino po instrumentima je znao da je prošao kroz Štit. Tragač toplote eksplodirao je u njegovoj blizini, opako tresnuvši brod, i Orion odbaci prodiruću cev sa letelice sa žestokim osećanjem olakšanja.
     Mogao je opet da vidi. Putovao je preko smrznute tundre, lišene svake civilizacije i života. On baci pogled na monitor kontrolne table, orijentišući se po mapi Severne zemlje koja se na njemu videla. Tri tačke svetlele su na toj slici, dve crvene tačke označavale su fuzione generatore i, ako Orion ne uspe da ih pogodi, električne vodove koji su se granali sa nosača Štita. Treća tačka sijala je plavo i označavala je mesto na kome je Laar Janter čuvao Prsten Svetlosti. Jedna jedina bela tačka pulsirala je sa dva otkucaja u sekundu, pokazujući Orionu gde se nalazi. Jedna crvena tačka joj je bila veoma blizu i Orion malo prilagodi kurs i opusti se u pilotskoj kabini dok je brod jurio napred sa ubrzanjem većim od pet gravitacionih jedinica.

     Sedeli su na visokom grebenu potpuno iscrpljeni i posmatrali kako voda raste. Lizina uniforma bila je potpuno promočena, ogrezla u so. Poslednjih dvadeset minuta proveli su žurno koračajući kroz vodu koja je bila tako visoka i brza da je mogla da udavi odraslog radnika. "Koliki su nam gubici?" upita najzad Liza.
     Drekalo sede pored nje i pokuša da je uzme za ruku, ali je ona istrže. "Samo po gruboj proceni, negde između hiljadu četiri stotine i hiljadu pet stotina radnika. Među njima mnogo dece." On uzdahnu i ispravi se, masirajući potiljak. "Za ime Svetlosti, Lizo, moglo je biti mnogo gore."
     "Moglo je i bolje", zamišljeno odvrati ona. "Valjda ne veruješ da je Kain poslao one ratnike?"
     "Ne", tiho reče on. "Nema logike, ma kako ti to tumačila."
     "Veruješ li da bi Orion nešto tako učinio?"
     Drekalo je udari pre nego što je bio svestan šta čini. Ona se zakotrlja od udarca i skoči na noge sa izvučenim revolverom, ali uperenim u zemlju. "Rekla bih da ne veruješ", reče ona u sledećem trenutku. Tanak mlaz krvi tekao joj je iz ugla usta.
     Drekalo obori ramena. Nije čak ni pokušavao da ustane na noge. "Oprosti", reče on tiho. "Hajde, sedi opet, ili mi vrati udarac ako će ti to pomoći. Ne znam ni sam zašto sam to uradio."
     Žena je stajala stežući revolver kao da je to poslednja stvar na svetu koju je još u stanju da shvati. "Znaš li da je jedna devojčica išla pored mene sve vreme dok gotovo nismo stigli dovde? Njena majka je traži otkako smo stigli ovamo, na uzvišicu, i još je nije pronašla." Liza je stajala, dok su joj se ramena tresla. "Sećam se da je neko pored mene kriknuo, a nisam se ni osvrnula."
     Drekalo podiže pogled ka njoj. "Lizo... molim te, prestani da plačeš. Nimalo im nećeš pomoći."
     "Ne plačem za njima", razgoropađeno odbrusi ona. "Ako nisu umeli da se sami pobrinu za sebe, to je njihova prokleta stvar."
     Drekalo je znao da ona ne misli tako, ali je takođe znao da ne treba to da kaže. "Šta onda nije u redu?"
     "Orionovo prokleto štene", ogorčeno reče Liza. "Obećala sam mu da ću se pobrinuti za njega." Stajala je i posmatrala kako se voda brzo diže, prekrivajući obrađena polja koja su nekada hranila Pećine. "Ne verujem da je neko uopšte stigao da otvori štenarnik. Mora da su se podavili u kavezima."

     Tristan de Volta se borio za život.
     Gotovo jedna trećina formacije kojom je, prema opštem mišljenju, komandovao, već je bila uništena dok je jedan klizni brod za drugim upadao u vatru divovskih robota. Većina 'Sokolova' u njegovoj formaciji nije bila oštećena; većina običnih kliznih brodova, izuzev onih kojih su se nalazili u samom središtu formacije, bila je u velikoj nevolji. On okrenu brod, a onda ga za trenutak podiže okomito u vazduh. Bio je to jedan od nekoliko manevara na koje, kako je otkrio, teledirigovani brodovi nisu dobro reagovali. Teledirigovani brod koji ga je pratio u stopu odjednom se našao ispod njega. Tristan zaokrenu da uspori, i uništi teledirigovani brod jednim jedinim mlazom laserske vatre. U trenutku kad je video da je laserski zrak pogodio cilj, otvorio je svoj telekomunikator. "Prvi Temera, kakvo je stanje?"
     Istmarčaninov glas spokojno zazvuča u slušalicama. "Dve stotine dvadeset sedam, neka bude dvadeset osam, brodova oboreno. Devet od njih su 'Sokolovi'. Dva su dvadeset devetice. Orion je ispod Štita već devet minuta. Drugi komandant Fogan zahteva..."
     Tristan nikada nije saznao šta to Fogan zahteva; jonizujući trag hica koji ga je gotovo razneo upola ga je zaslepio. Odsekao je samo: "Isključen", i ponovo se posvetio neposrednom zadatku da ostane živ.

     Orion je jedva bio u stanju da vidi prvih nekoliko trenutaka kad su motori za ubrzavanje usporili. Crvene tačkice su mu ludački igrale pred očima dok se krv vraćala u njih. Prva misao mu je bila, kad je ugledao električnu centralu koju je trebalo da uništi, da halucinira, da mu mozak ne dobija dovoljno krvi.
     Fuzioni generator koji je napajao Štit Severne zemlje bio je, kako se činilo, veoma sličan fuzionom generatoru koji je Orion poznavao. Njegov osnovni otpadni materijal bio je - morao je biti - obična topla voda. Fuzioni elektricitet bio je čista proizvodnja; voda će možda biti vrela, ali neće biti radioaktivna.
     Od te tople vode neki obdareni div odlučio je da napravi tople izvore. Na desetine divova, i starih i mladih, odmaralo se pored izvora u senci fuzione električne centrale i neki od njih su, jedva zainteresovano, zurili u Orionov brod.
     Deca, pomisli Orion.
     Kupaju se u senci vojnog cilja prvoga reda.
     U svom kliznom brodu, dve stotine metara iznad njih, Orion se prodera na njih. "Zar vi, proklete budale, ne znate da je rat?"
     Očigledno, nisu znali.
     Orion usmeri brod i započe svoju letnu stazu na udaljenosti od dva kilometra. Negde duboko u sebi bio je svestan da je veoma, veoma zahvalan što neće morati da vidi divove koje će pobiti kako izgledaju pošto ih bude pobio.
     Lansirao je termonuklearni projektil kad je još bio pola kilometra udaljen, i zajedno sa projektilom i on je stigao do fuzione centrale približno istovremeno. Nastupio je trenutak zaslepljujućeg bleska, a onda je Orion stao da beži od talasa eksplozije više nego dvostruko brže od zvuka.
     U njemu nije bilo nikakvog osećanja slavodobitnosti.

     U Ratničkoj sobi u Skupštini iznenada se začu pobednički uzvik tehničara koji su bili za terminalima. Kain nije morao da ih pita šta to znači. On otvori liniju sa komandantom generalom Dantesom, koji se nalazio na čelnom bombarderu koji se približavao Severnoj zemlji. "Komandante generale", obavesti ga on sa iznenadnim naletom gotovo agresivnog veselja, "Štit je pao."
     Dantesov glas im se istog časa odazva, tutnjeći kroz Ratničku sobu. "Da, gospodaru."
     "Najpre komunikacioni kodovi", hladno naloži Kain. "Hoću da ta flota robota uzleti. Posle toga možete da ih uništavate kako vam je volja."
     "Gospodaru, sa zadovoljstvom."
     Ađutant komandanta, koga Kain nije poznavao, u smaragdnoj uniformi Iglza, tiho upita: "Gospodaru? Više od polovine flote vaših kliznih brodova već je uništeno. Gospodar Maston će dragovoljno poslati pojačanja vašim brodovima ako su vam potrebna."
     Kain baci pogled po sobi; nigde nije video Mastona. On se okrenu i uputi osmeh komandantu, i ovaj gotovo ustuknu. "Kaži Mastonu da mu se zahvaljujem na njegovoj darežljivoj ponudi da pomogne radnicima u Dolini kad im je potrebno, ali da njegova pomoć za sada nije neophodna." Komandant ostade da stoji, ukočen, i Kain tiho dodade: "Idi i kaži mu to, gde god se on to krije od mene."

     Laar Janter sedeo je sam u svojoj kabini i na svom privatnom monitoru, koji je bio jedan od prepogativa Skaalda, posmatrao je kako mu snovi nestaju pod bombama radnika. Većinom su to bile hemijske bombe, ali broj mrtvih je ipak bio stravičan. Ono nekoliko nuklearnih bombi koje su imali radnici bilo je usmereno isključivo na vojne ciljeve. Bombardovali su i komplekse civilnih zgrada, ali ne Ognjenim oružjem.
     Dok je još pravio tu razliku u svome umu, pod ispod njegovih nogu se zatrese.
     Za trenutak je uzeo u obzir divove koji su se nalazili na Marsu. Njegov sin Alin je bio tamo, po zadatku, i Laar je bio siguran da će Alin uraditi isto ono što bi i Laar, na njegovom mestu, uradio. Naseobina na Marsu bila je gotovo sasvim samodovoljna i više nego sposobna da se brani od radnika u predvidljivoj budućnosti.
     Alin bi gubitke otpisao. Laar nije mogao u sebi da okrivljuje Alina; to bi bila jedina ispravna odluka za njega.
     On se podiže na noge polako, umorno, ne obraćajući pažnju na prekorna pitanja svoje žene i teškim korakom krenu u podrum gde je čuvao trofej koji ga je koštao bratovljenog života. Tu se nalazio sef divovskih razmera, ukopan u jedan zid. Laar ni ne obrati pažnju na njega i stavi dlan na skener pored ulaza u podrum. Jedan deo zida kliznu u stranu i lift spusti staklenu kutiju u kojoj se nalazio Prsten. Nije bio baš sasvim siguran zašto to čini; činilo mu se, u tom trenutku, da ga sam Prsten poziva, da ga vuče za rukav onako kako ga nikada nije udostojao svih ovih petnaest godina otkako ga je oteo od gospodara Svetlosti.
     Seo je tačno u sredinu podzemne odaje držeći Prsten Svetlosti na dlanu svoje ogromne šake. Bledi, gotovo nevidljivi sjaj Prstena blesnu samo za trenutak. Neki praiskonski mir prožeo je Laara Jantera, spokojna voljnost da se suoči sa ma kakvom sudbinom koju mu je Veseljena pripremila, i tada se tavanica sruči na njega.

     Orion je polako kružio iznad Skaaldplaca.
     "Nije pošteno", začu samog sebe kako glasno govori. "Ovo ne ide kako treba."
     Na njihovim mapama područje koje se nalazilo ispod Oriona - Skaaldplac - bilo je prikazano kao otvoren trg. Međutim, otkako su njihovi špijuni prokrijumčarili mape Skaaldplaca prokleti divovi prekrili su ga kupolom od leda.
     Oriona za trenutak uhvati divlja, gotovo ludačka panika. Kako da se sretne sa svojom vezom kada je prokleti trg na koji je trebalo da se spusti natkriljen tavanicom? Kupola koja je pokrivala javni trg izgledala je dovoljno lomljiva. Orion je podozrevao da je samo od prenapregnutog leda, debelog trideset do četrdeset metara. Da je bio naoružan čak i sa samo niskonaponskim laserima, kupola koja je pokrivala trg ne bi dugo odolevala... On brzo potisnu osećanje panike i razmisli o tome koliko je god pribranije mogao. Samo da mu je brod naoružan...
     Orion nije zastao da razmisli, jer se, inače, najverovatnije ne bi usudio. Nadletao je sve dok nije ostao da lebdi na trbušnim mlazevima broda tačno iznad najtanjeg dela ogromne kupole, uključio mlazeve za usmeravanje sve dok mu se brod nije uspravio vrhom naviše, i prešao potiskivačima preko površine kupole. U prvom trenutku samo je para eksplodirala naviše u ogromnim, uskovitlanim oblacima, okruživši brod sa svih strana tako da Orion nije mogao da vidi više od pola metra udaljenosti unaokolo od svoje kabine. Istrajao je, polako krećući svoj brod na njegovim donjim potiskivačima, održavajući ga u horizontalnoj ravnoteži pomoću usmerivača, a vertikalno uz pomoć potiskivača. Para je eksplodirala svuda oko njega, u vidu beskonačnog belog oblaka koji je oduvek bio tu i oduvek će biti, a onda se najzad začu prasak, toliko glasan da ga je Orion čuo uprkos svojim potiskivačima. On pojača mlaz u potiskivačima i podiže brod iznad kupole, osmatrajući svoje delo.
     Gotovo četvrtina površine kupole, u najtanjem preseku u samom središtu, raspadala se u komade, urušavajući se pred Orionovim očima. On sačeka dok ostaci kupole nisu prestali da padaju na trg koji se nalazio tačno pod njim, a onda spusti brod pravo nadole.

     Kain je sedeo i posmatrao holografski prikaz bitke, dok je radnička vojska polako sužavala krug oko Severne zemlje. Bradu je podupro pesnicama. Jedini deo njega koji je uopšte izgledao živ bile su mu oči. Crno je tamna boja; ipak, nije bilo nijednog radnika u Ratničkoj sobi, koji nije primetio kako oči gospodara Kaina blistaju.
     Maston Veramorn je dolazio i odlazio nekoliko puta dok je bitka odmicala. Kain ga je uvek primetio, ali baš tog časa nije imao vremena za njega. Na povremena pitanja davao je brze odgovore. General Dantes, na palubi jednog bombardera, javi da se vasionski brod divova upravo diže sa Severne zemlje i Kain mu samo reče: "Pusti ih da odu. Nikada nemoj sprečavati neprijatelje da pobegnu, Dantese. To daje loš primer."
     "Da, gospodaru. Gospodaru Kaine, još nismo stupili u vezu sa komandantom Orionom. Do sad smo se uzdržavali da ne mitraljiramo Skaaldplac. Hoćemo li i dalje?"
     Svojim naoštrenim i budnim čulima Kain ču kako je Maston Veramorn oštro udahnuo vazduh na drugoj strani Ratničke sobe. Ne gubeći vreme na žaljenje, on samo reče: "Generale Dantes, pošaljite mali odred na trg. Ako Orion ne bude tamo, znači da je mrtav, i možete da uništite trg."
     Orion se obreo u ogromnoj podzemnoj provaliji, gotovo četvrt kilometra iznad površine Skaaldplaca. Ovlaš dodirnuvši potiskivače, on polete napred, polako se spuštajući dok je ciljao da se prizemlje na kraju trga, gde je ovaj bio prekriven najdebljim delom kupole. Orion na celom trgu nije mogao da vidi više od desetak divova; oko polovine ih je ležalo mrtvo na mestima gde su ih pogodile ledene gromade urušene kupole. U blizini ulaza u mesto koje je na Orionovoj mapi bilo označeno kao stan Laara Jantera, neki div se divljački borio sa nečim nevidljivim što je veoma vešto rukovalo prilagodljivim laserom. Orion svoj brod pokrenu napred i meko se spusti trideset metara daleko od zgrade u kojoj je, navodno, Skaald Laar čuvao Prsten.
     Odbacivši gornji poklopac letelice istog časa kada se prizemio, on se istetura na neravnu ferobetonsku površinu ulice divova, držeći revolver u jednoj ruci i prilagodljivi laser u drugoj, gotov da ubije svakog diva koji bi mu se približio na pedeset metara. Najbliži div kojeg je Orion mogao da vidi bio je više od dvesta metara daleko, i žurnim se korakom udaljavao sa mesta na koje je Orion pao, zajedno sa najvećim delom krova. Orion divlje zaokruži pogledom unaokolo, tražeći vezu koja je trebalo da ga dočeka. U stvari, zaista je jedanput pogledao u čoveka koji je stajao pored diva sa prosutom utrobom, a onda skrenu pogled, pre nego što ga opet pogleda i zaista vide. Na pozadini od leda i izbledelog belog kamena građevine, čovek je bio gotovo neprimetan. Nosio je belo odelo, a i kosa mu je bila potpuno pobledela od vremena kada ga je Orion poslednji put video. Koža mu je bila belja no u ma kog ratnika, a oči su mu imale boju srebra.
     Još je blenuo kad mu se Kavad obratio. "Gospodaru Orione, drago mi je što vas opet vidim. Odlično izgledate." Orion je otvorio usta a onda ih opet zatvorio, bez glasa. Kavad mu se ponovo ljubazno obrati. "Gospodine? Hoćete li da pođem s vama po Prsten?"

     3.
     "Ovo se ne događa."
     Kavad podiže svoje bele obrve. Orion je i dalje zurio u njega. "Zaista ne. Kavade, znaš li kako je ovo bio neobičan dan?" Zgradu u tom trenutku pogodi direktni hitac jednog radnika udaljenog manje od osamdeset metara, ali Orion ni ne trepnu. "Na primer, ti si mrtav."
     "Ne gospodine", odvrati srebrnooki savršeno staloženo, kako ga se Orion dobro sećao. "Nisam mrtav. Samo sam u paklu", objasni Kavad.

     Krovna greda ga je prikovala za pod podruma. Laarova desna ruka bila je smrvljena. Levom se upinjao protiv kalkanske grede i uz veliki napor podiže je nekoliko centimetara iznad grudnog koša. Zadržao je tako, s naporom, nekoliko trenutaka, a onda greda odjednom skliznu i pade natrag na njega. Osetio je i čuo kako mu rebra pucaju; osetio je nagli, oštar bol kad mu se jedno od rebara utisnulo u pluća i probilo ih. Disanje mu odjednom postade teško, dok mu je krv polako uvirala u pluća. Njegova žena stiže i pokuša da mu pomogne, ali nije bila dovoljno jaka; dahćući, Laar joj naloži da mu dovede pomoć.
     "Ne mogu", odgovori Rušada kroz suze. "Svako ko može već je ušao u letelice i beži. Trg je već gotovo ispražnjen."
     Laar ostade da leži pod gredom, osluškujući eksplozije u daljini, i napokon je tiho upita dok mu je glas krkljao od krvi. "Možeš li i sama da se dočepaš jednog broda?"
     Ona grčevito klimnu. "Još su neki preostali. Ali ja neću da te ostavim, Laare."
     Laar zatvori oči i pusti da ga prelije talas bola. "Bojim se, Rušada, da nemaš mnogo izbora. Zapečati podrum i idi." U njemu ni za trenutak nije bilo sumnje; osetio je hladnjikave usne na svojim i ostao da čeka u tami ispunjenoj bolom.
     Kada je opet otvorio oči, bio je sam. Zidovi podruma su s vremena na vreme podrhtavali od eksplozija. Laar se polako pribra, i stežući u ruci ugasli Prsten stade se pripremati za smrt.
     A onda se zaori tako snažna eksplozija, da je podigla gredu koja je držala Laara Jantera pritisnutog o tlo čitavih deset centimetara u vazduh. Strogo se pokoravajući zakonima zemljine teže, greda se opet spusti na pređašnje mesto.
     Laar se osvestio posle nekog neznanog vremena, lebdeći u grimiznoj izmaglici bola. Bol nije popuštao ni za trenutak; ali ipak ga je razbudilo prskanje ledenom vodom.
     Visoko u zidu podzemnog svoda jedna gromada velika približno kao Laarova pesnica je ispala, i iz rupe u kojoj se nalazila dolazio je raspršeni mlazić slane vode. Laar je neko vreme buljio naviše u njega, ne shvatajući šta se zbiva. U početku je mislio da nije u opasnosti samo od vode; nije navirala dovoljno brzo da se potopi podrum za manje od nekoliko sati. A onda primeti da se rupa širi i da se dotok vode pojačava.
     On okrenu glavu koliko god je mogao u stranu i ugleda vrata podruma, čvrsto zatvorena.
     I na vrhunski užas Laara Jantera, voda je navirala i ispod pečata u dnu vrata.

     "Žao mi je", reče Kavad dok su gacali kroz ledenu vodu koja je ispunjavala dugačke, nadsvođene hodnike, "što nisam uspeo da gospodaru Kainu nabavim novu mapu, pre nego što je počeo napad. Kupola stoji već tri godišnje četvrti tu gde je. Na nesreću, bilo je teško uspostaviti pouzdane veze sa Istmarčom."
     "Teško uspostaviti", tupo ponovi Orion."Kavade, kako to da si živ?"
     "Po milosti gospodara Kaina", precizno izjavi Kavad. "Dao je da me streljau laserima niskog napona. Imao sam parče šunke skriveno u tunici. Vođa Kainovog ugleda, Orione, ne sme dozvoliti da prestup prođe nekažnjen, bez obzira na to koliko bio mali, čak i kad je u odnosu na - pogotovo u odnosu na - njegovog vlastitog sina." Stigli su na raskršće hodnika i odjednom se našli licem u lice sa ženom divom. Orion uperi revolver u nju, a Kavad se ukopa u mestu sa oštricom svog prilagodljivog lasera ispruženom na tri metra, gledajući pravo u ženu. Ona se bešumno okrenu i krupnim koracima krenu u drugom pravcu.
     "Ja nisam njegov sin", ukočeno izjavi Orion.
     Kavad mu samo dobaci jedan pogled. "Kako kažete, gospodine. Još malo pa smo stigli."

     Kiselkasti miris istopljenog metala potpuno osvesti Laara Jantera. Bilo mu je strašno hladno, onako upola potopljenom u ledene vode Jedinog okeana. Slomljena ruka mu je bila utrnuta. On okrenu malo glavu u stranu; da ju je okrenuo onoliko koliko je mogao, i nos i usta bi mu završili ispod rastuće površine vode. Krajičkom oka video je kako oštrica prilagodljivog lasera polako proseca sebi put kroz podrumska vrata, a kada se jedan deo užarenog metala otkinuo i pao u vodu, pokrenuo je ključali talas i njime zapljusnuo Laarovo lice. Kad se talas povukao iznad njega je stajao radnik, radnik u letačkom odelu sa grbom Istmarča. Radnik je stajao u ledenoj vodi iznad Laara, i Laar ga je čuo kako govori. "Idi, Kavade. Spasi se, ako možeš; klizni brod kojim sam došao moći će da vrati samo jednu osobu." Radnik kome se ovaj čovek obraćao mora da je otišao, pošto mu se radnik koji je stajao iznad Laara više nije obraćao. Klekao je u ledenu vodu pored Laara i jednom rukom podigao i podupro divovu glavu iznad rastućeg nivoa vode. Laar odjednom postade svestan da Prsten oštro pulsira, da mu bukvalno gori u šaci uprkos ledenoj vodi u koju je bio potopljen. Neki sjaj mora da je odao prisustvo Prstena, jer radnik mu se nasmeši, osmehom koji se Laaru učini nekako ludačkim, i tiho saopšti: "Ja sam Orion od Istmarča, dive, i došao sam po Prsten koji držiši u ruci."
     Laar se svim bićem usredsredi na prilagodljivi laser u radnikovoj ruci. "Orion? Kainov dečko? Radniče, lepo te molim, preseci gredu koja me je priklještila."
     "Najpre mi daj Prsten."
     "Radniče, Kain je taj Prsten ukrao. Ubio sam rođenog brata zbog njega, ceo život protraćio na stražarenje da ga neko ne ukrade. Taj Prsten ti neće doneti nikakvo dobro. Ostavimo ga tu gde je, da ga voda proguta zauvek."
     "Možda mi Prsten neće dioneti nikakvo dobro, dive. Moguće je. Ipak, moram da ga dobijem."
     Sada, kad mu se ukazala prilika da ostane živ, Laar iznenađeno otkri da žarko želi da ne umre. "Radniče, voda se diže! Oslobodi me i daću ti Prsten!"
     "Ovo mi veoma zvuči", ljubazno odvrati Orion, "kao želja da ti poverujem? Imam mnogo razloga, dive, da ti uskratim to poverenje."
     "Moji špijuni su nas izvestili da ti je Kain rekao da su ti majku oteli divovi", reče div očajnički. "Nismo je oteli. Nikada nismo imali kod sebe tvoju majku, Orione. U celoj Dolini nije bilo ni jednog jedinog diva u vreme kad ti je otac poginuo, i Rea Veramorn nestala." Uprkos svemu, u divovim očima još se ogledala nada.
     "Verujem ti, Laare", odvrati tiho Orion. "Zaista ti verujem. Već odavno znam da me je Kain slagao o tome kako se završio život moje majke." Nekakav čudan izraz prelete mu preko lica. "Možda čak znam i istinu o njenoj smrti; i ako je tako, onda znam i to da divovi nisu imali nikakve veze s tim." Laarovo ogromno telo opusti se od olakšanja. Orion polako nastavi. "Ima mnogo, mnogo stvari koje mi je Kain rekao i za koje znam da nisu istina." Prilagodljivi laser u njegovoj ruci se upali i oštrica stade da mu treperi u vazduhu iznad diva Laara. Laar razgorači oči od straha. "Duboko udahni", reče Orion divu, i kad div tako učini, Orion pusti da mu glava opet potone. Zatim ustade i polako stade da spušta zrak prilagodljivog lasera sve dok nije zasekao u debelu gredu. Mlaz varnica polete istog časa sa tačke na kojoj su se dodirnuli. Greda je već bila upola pod vodom; para koja je mirisala na so uskovitlala se naviše kada je laser zaronio u vodu i nastavio da seče. Iako je odabrao najudaljeniju moguću tačku od Laara, Orion ipak ugleda mehuriće ključale vode tamo gde je greda bila uronjena.
     Greda iznenada puče, slomivši se pod vlastitom ogromnom težinom na mestu gde ju je laser presecao. Orion hitro podiže laserski zrak iz vode i skinu palac sa dugmeta koje je aktiviralo svetlosni nož. Dve polovine grede se lagano razdvojiše i složiše na dno; jedna se potpuno otkotrljala sa divovog tela, a druga potonu nešto niže i pritisnu mu jednu nogu. Orion bez razmišljanja zgrabi to parče metala, znatno niže od tačke na kojoj ga je laser dodirnuo, i navali se svom težinom na njega. Kalkanska greda se pomeri samo za nekoliko centimetara, ali je i to bilo dovoljno; noga se oslobodila. Jednim jedinim grčevitim pokretom ruke u kojoj je držao Prsten div Laar se odgurnu i izroni na površinu vode, uvlačeći u sebe vazduh tek jednim, ogromnim udisajem. Orion se osvrnu na diva, i sam teško dišući od napora. Laar stade polako da se odmiče od Oriona, sve dok ne uspe da nasloni glavu na zid i tako je podupre da opet ne potone. Laarove oči bile su upravljene u njega, sa zagonetnim izrazom u dubini.
     "Ne osećam svoje noge, radniče", reče tiho Laar.
     "Žao mi je", blago odvrati Orion. "Ali ovo je bilo sve što sam mogao da uradim. Suviše si mi težak da te nosim."
     "Istina je. Ipak si ti, na kraju krajeva, samo običan radnik." Div zatvori oči. Bez ijedne reči on pusti da mu se otvori šaka u kojoj je čvrsto stezao Prsten, i njegov sjaj blesnu naviše iz vode, poigravajući ispod njene površine. Orion nije oklevao; klekavši, on uze Prsten od diva koji mu se nije odupirao, sklopi vlastitu šaku oko njega, i pesnica mu odjednom poče da sija crvenim sjajem od iznenadnog jarkog naleta Svetlosti u njoj.
     A onda ustade i potrča prema svom kliznom brodu.

     Kenijan Temera leteo je u svom 'Sokolu' iznad tundre. Pratio ga je jedan vod, ali on je dobio naređenja od Kaina pre svih ostalih, izuzev Tristana, a klizni brod Tristana de Volte nije se po brzini mogao meriti sa istmarčkim 'Sokolom'. Računar njegovog kliznog broda primio je sliku geografske karte iz bombardera komandanta generala Dantesa, i istog časa kad je dobio koordinate on okrenu svoj brod i pohita što je mogao dalje od brisanog prostora teledirigovanih brodova divova.
     Ostali radnici pođoše za njim, ali Kenijan se nijednom ne osvrnu. Kada je stigao iznad Skaaldplaca, za manje od pet minuta, kretao se tako brzo da nije mogao da otvori bočna krila za zaustavljanje; pri takvoj brzini promeniti oblik broda, čak i najneznatnije, bilo bi kao da je naleteo na Veliku branu. Zato on uspori, napravi široku petlju, uključivši pri tom duboki radar. Neka vrsta kupole, dugačka puna dva kilometra, pokrivala je Skaaldplac. Te kupole nije bilo na Kenijanovoj mapi. Slika na ekranu dubokog radara se polako upotpunjavala dok je Kenijan zaokretao, i kad je već dovoljno usporio brzinu letenja da može da užiži kupolu i razazna golim okom rupu koju je Orion probio u njoj, duboki radar već je uspostavio na ekranu sliku svega što se nalazilo ispod nje.
     Tu unutra bio je jedan klizni brod.

     Potiskivači su mu bili hladni, i Orion je nestrpljivo sedeo u kliznom brodu i čekao da se zagreju, i skoro da nije mogao, čak i da je hteo, da ne obrati pažnju na blistavo pulsiranje Prstena. Otkucavao je u ritmu njegovog srca, trepereći jarkožutim sjajem Svetlosti, na domalom prstu njegove desne šake.
     Odvaljeni komadi kupole padali su na pločnik trga oko njega, ogromne ledene ploče koje su se bez prestanka odvaljivale i padale na tle.

     Preko površine kupole zrakasto su se proširile pukotine, ogromni prolomi koji su dopirali tridesetak do četrdeset metara u dubinu leda. Kenijanu pade na pamet da sigurno predstavljaju smešan prizor, nekih trideset i pet 'Sokolova' koji kruže oko kupole koja se lenjo raspadala, nalik na zujeće guštere koji su živeli oko Blistave pustinje. Kružili su tako dva do tri minuta, kad se na liniji obzorja odjednom ukaza klizni brod komandanta pukovnika Tristana i opet uspostavi vezu sa njima.
     "Je li on tamo dole?"
     "Njegov klizni brod je dole, komandante pukovniče", izvesti Kenijan.
     "Niko nije sišao?"
     "Kupola se još raspada, dok razgovaramo, pukovniče. Opasno je."
     U pukovnikovom odgovoru oseti se osujećenost. "Šta ako ne bude u stanju da sam izađe?"
     "Poginuće", kratko odgovori Kenijan. "Nemam nameru da šaljem neki od svojih kliznih brodova dole u onaj haos, čak ni za svog najboljeg prijatelja. U kliznim brodovima ima mesta samo za jednu osobu, Tristane. Ako Orion ne može da se iskobelja sam, ne možemo ga ni mi spasiti."

     Komadi kupole su i dalje padali oko njega lagano i veličanstveno, kada Orion uključi mlazeve na donjem delu trupa da bi uvukao klizače i uklonio ih sa uličnog pločnika. Trenutak potom, on polako zaokrenu svojim kliznim brodom pomoću mlazeva usmerivača. Polako se kretao napred, bojeći se da poleti isuviše brzo, da ne bi slučajno prevideo neku od padajućih gromada tako da ne može da joj se ukloni na vreme.
     Gotovo kilometar daleko ispred sebe mogao je da vidi udaljeni, bledoplavi sjaj otvorenog neba. Led je pljuštao oko njega poput džinovskih pahuljica, udarao u brod u komadima čija se veličina kretala od šljunka do omanje stene, odskakujući od potiskivača na zadnjem delu pogonskog bloka. Ogromne ledene ploče, neke od njih čak i veće i od Orionovog broda, padale su svuda oko njega, ali je on uspevao da im izvrdava, slučajno ili namerno, gotovo pola kilometra pre nego što su mu nervi napokon popustili. "Do đavola s tim!" uzviknu on i povukavši prigušivač mlaza da se otvori koliko god može, munjevito polete naviše i napolje, kroz kišu leda, kao slepi miš iz pakla.

     Urnebes razdraganih glasova jasno se čuo uprkos razdaljini, dugačkoj vezi od kliznih brodova do bombardera i natrag do Ratničke sobe u Skupštni. U početku, u opštem žagoru, Kain nije mogao da razazna pojedine reči, a onda glas Prvog Temere zazvuča tako uzbuđeno, kako ga Kain nikada ranije nije čuo. "Uzleteo je! Orion je uzleteo!"
     Aplauz je počeo polako a onda stade da se širi među ratnicima Istmarča i Iglza, sve dok se od njega ne zatresoše i sami zidovi Ratničke sobe.
     Usred sve glasnijeg talasa odobravanja Kain je sedeo sam. Na potiljku je osećao besni pogled Mastona Veramorna. On pomisli da nema te obdarenosti koju bi radije prepustio nekome drugom od sposobnosti da vidi nešto pre nego što će se dogoditi. Bio je to najnepouzdaniji od svih njegovih talenata, i svakako onaj u kome je najmanje uživao. Nikad u životu nije mu rekao ni jednu jedinu stvar koju je istinski želeo da dozna.
     Kada je aplauz zamro do jačine na kojoj se mogao čuti Kainov glas, on mirno naloži: "Vratite ih kući. Preživelim divovima javićemo uslove kapitulacije sutra u podne. Komandante Dantes, ostavite jedan odred, a ostale vratite kući na popravku i održavanje." Kain još nije ni završio, kad se opet zaoriše ovacije, i gromki aplauz koji kao da se nikada neće završiti.
     Kain nije mogao da izbegne pomisao koliko velika je razlika u odnosu na Dvadesetogodišnji rat.
     Nepuna tri sata posle lansiranja Orionovog kliznog broda, pošto su izgubili gotovo dve trećine vojske, posle jedne jedine odlučujuće bitke istoga dana kad je i počeo, rat s divovima bio je dobijen.

     4.
     Let do Skupštine nije trebalo da Orionu oduzme više od pola sata. Nisu se žurili, oprezno su se povlačili, leteći visoko iznad bistrih voda Jedinog okeana, pazeći da ne izlože prevelikim naporima one stotine svojih oštećenih kliznih brodova. Orion je leteo uz najmanji delić pažnje, s Kenijanom uz levo krilo i komandantom pukovnikom Tristanom u jednom starom kliznom brodu izgrađenom u Iglzu, sa svoje desne strane. Orion je isključio svoje komunikacione kanale, odbijajući da se dalje prepire sa Tristanom.
     Tristan se osećao izdanim, i Orion se tokom nekoliko kratkih trenutaka pitao da li mu je stariji čovek zaista svojevremeno poverovao. Lud je, ako je to učinio. Tristan nije valjda očekivao da će svima objaviti da imaju nameru da povrate Prsten.
     Ili jeste?
     Čak i sada Orion nije bio spreman da prizna da zaista poseduje Prsten, bar ne preko otvorene radio-veze. Prosto, kao da je mogao da čuje šta Kain misli, da oseti želju za ćutnjom i nepoverenje.
     Bio je kao pijan; čula su mu bila pretrpana osetima. Boje su bile neprirodno jarke, zvuci su odjekivali i nosili u sebi akorde koje nikada ranije nije opazio. Pomoću te nove osetljivosti koju mu je podario Prsten, Orion je savršeno jasno čuo jednu misao.
     Pa dobro? Hoćeš li najzad doći po mene ili nećeš?
     Orion pažljivo proveri stanje. Ćelije sa gorivom bile su dovoljno pune. Biljka za održavanje života na kliznom brodu imala je dovoljno vode da Orionu održi vazduh u stanju za udisanje punu nedelju dana. On napravi grubi plan putanje na računaru kliznog broda; pri punom ubrzanju tamo i natrag, odlazak i povratak broda trajaće četiri i po dana. Sa ubrzanjem manjim od pet jedinica gravitacije - preko četiri i po dana; Orion je ležao u pilotskom sedištu nalik na čauru, razmišljajući. Običnog radnika to bi ubilo, toliko je znao. Ali ja, pomisli Orion, ja nisam radnik.
     Ja sam delo T'Pau Almandar.
     Sentina misao opet dopre do njega. Dakle? Veruj mi, ovde je strašno dosadno.
     Možda su bili u pravu, rasejano pomisli Orion, misleći na vladare koji su otišli sa Zemlje pre deceniju i po. Možda su bili u pravu; mi nikada nismo ni bili stvoreni da živimo zajedno sa radnicima.
     On podiže kljun svog kliznog broda uvis i udarcem nogu uključi potiskivače. Jedini okean naglo utonu iza njega.
     U redu, zaključi u mislima Orion. Stižem za nešto više od dva dana. Vodi računa da ne pomislim da je bilo zabadava.
     Istog časa osetio je da ju je uvredio. Imaj poverenja u mene.
     Kenijan nije ni primetio da je Orion već davno otišao; iznenadio se kada je video da više nema letelice na trideset metara rastojanja od njegovog desnog krila. Najbliža letelica u tom pravcu bila je ona Tristana de Volte. On ponovo uključi sliku geografske karte, takoreći bez razmišljanja, i vide da je treperava tačka koja je označavala Orionovu letelicu iskočila na ekranu visoko iznad tačke koja je obeležavala Kenijanovu sadašnju visinu. On otvori kanal za vezu sa letelicama u svom odredu. "Orione!"
     Nije bilo odgovora. "Prokletstvo", promrlja Kenijan Temera sebi u bradu. "Šta zamišlja, kuda će?"
     Čuo je kako Tristan de Volta postavlja gotovo isto pitanje. "Orione, kuda si se uputio?"
     Opet nije bilo odgovora.

     U Ratničkoj sobi u Skupštini ogromna holografska slika Severne zemlje nestala je sa ekrana prvi put toga dana; zamenio ju je grafički prikaz povratka flote kliznih brodova. Brodovi su se približno držali formacije, i samo se jedan klizni brod brzo peo u orbitu. Drugi klizni brod - ne 'Soko', sudeći po sporosti kojom se dizao - pokušavao je da ga prati.
     "Šta on to radi?" upita Maston Veramorn na drugoj strani Ratničke sobe.
     Ratnici u sobi su ga posmatrali. Kain mu odgovori, namerno polako izgovarajući svaku reč: "To ti je odlično pitanje."
     Glas Tristana de Volte začu se preko releja i glasnogovornicima. "Počinjem da ga gubim. Orione, govori Tristan... Orione, zašto ne odgovaraš?"
     "Ne odgovara", besno zareža Maston u otvorenu liniju, "zato što neće da gubi vreme u razgovoru sa budalom. I zapamtite dobro, ma šta da je naumio", prodera se on kroz Ratničku sobu, "naumio je zato što ima Prsten! Ovaj dan je dan naše pobede nad divovima? Ili samo dan Kainove pobede nad njima?"
     Kain polako ustade i uputi se napolje iz Ratničke sobe, sa četvoricom telesnih gardista za sobom. Jedan istmarčki ratnik upitno podiže pogled prema njemu, ali on samo sleže ramenima i reče učtivo, kao da se obraća sebi ravnom: "Zaista ne znam. Obavestite me ako se dogodi nešto interesantno. Ja odoh da odspavam." Prošao je tik pored Mastona Veramorna izlazeći iz sobe i nije ga ni pogledao.
     Tristan de Volta gadno opsova. "Vazduh je suviše proređen. Neću uspeti da ga stignem." U njegovom glasu čuo se prizvuk besa i osujećenosti. "Prekidam s gonjenjem. Vraćam se."

     Zavalivši se u sedište u pilotskoj kabini 'Sokola', dok je ovaj napuštao Zemljinu orbitu pod ubrzanjem od pet jedinica gravitacije, Orion stade razmišljati. Ovo je šašavo, ovo je šašavo, u osnovi ovo je zaista šašavo.
     Pa, šta, odvrati mu devojka, i sama Vaseljena je šašava. Zar ti to niko do sada nije rekao?
     Reč je bila nerazgovetna zbog ubrzanja. "Nije."
     Imao je utisak da je slegla ramenima. Imaj poverenja u mene.

     5.
     Dva dana kasnije, rano ujutro sedeli su zajedno na stepeništu koje je vodilo u Ratničku sobu, blizu centra grada Skupštine. Sve troje je bilo naoružano i revolverima i prilagodljivim laserima. Liza je nosila i lasersku pušku. U Skupštini je vladala napetost, jer su dve vojske boravile u njoj istovremeno.
     Rasprava koju su vodili izazivala je nelagodnost kod Kenijana Temere. Drekalo je očigledno bio zbunjen događajima, i besan što nije imao priliku da se bori protiv divova. Liza je besnela iz istog razloga, a takođe je, prema Kenijanovom mišljenju, delovala isuviše voljno da poveruje propagandi koju je širio Maston Veramorn, podjednako i o Kainu i o Orionu.
     "Znam da su to bili Mastonovi ratnici", žučno reče Liza, "znam to. Ali zašto bi lagali Drekala o razlozima zbog kojih su želeli da podave radnike u Pećinama? Do đavola, pa i onako su nameravali da ubiju Drekala."
     Kenijan uzdahnu. Jutro je bilo hladno, i dah mu se mrznuo. "Lizo, da li bi bila ljubazna da se malo smiriš i da razmisliš? Znam da možeš, samo kad hoćeš. Za ono što se dogodilo u Pećinama mogu da smislim bar devet mogućih razloga - nabrojaću ih, ako te zanimaju - i nijedan od njih ne sadrži Kainovo naređenje." Kenijan se iznenada nasmeši, pokrećući usne na način koji kod njega nije bio uobičajen. "Zar zaista misliš da ne bi lagali Drekala samo zato što su nameravali da ga ubiju?"
     "Mislim da je moguće da je Kain to naredio", tvrdoglavo ponovi Liza, a zatim nastavi, odjednom se zajapurivši od besa: "A možda je i Orion. Ti veruješ Orionu? Tvom prijatelju? Zašto nam nije bar on rekao da ćemo svoje živote dovesti u opasnost ni manje ni više nego zbog onog Prstena?" Ona odjednom poče da se smeje glasno, ali neveselo. "I sada Orion ima Prsten, a Kain, eno, sedi i pita se gde mu je verni sinak zbrisao. Kladim se da se sada oseća usamljenim. Nadam se da se tako oseća."
     Drekalo je bio prilično ćutljiv najvećim delom tog jutra, ali sada i on podiže glas. "Ne volim baš mnogo Kaina, ali daj da osudimo tog kopilana samo za ono što je zaista uradio. Pošli smo u rat protiv divova zato što su načinili svoje roblje od približno sto i četrdeset hiljada radnika. Orion je izložio svoj život u kliznom brodu bez lasera, samo da obori Štit - i tek posle je otišao i uzeo Prsten." Vetar je zviždao kroz ogolele grane prastarog drveća u dvorištu oko njih. "Voleo bih da nam je Orion rekao, ako mene pitate..." Drekalo sleže ramenima. "Može više i da mi ne bude prijatelj, ali moj neprijatelj nije."
     "Proklet bio", dreknu ponovo Liza. "Ako Kain nije naredio da radnici ostanu zarobljeni u Pećinama kad naiđe poplava, zašto onda to ne poriče, kada ga Maston optužuje?"
     "Možda", hladno primeti Kenijan. "Kain misli da niko nije tako glup da poveruje da bi on zaista pobio svoje vlastite radnike. Možda misli da će ljudi malo promisliti i shvatiti da on ne bi, ako već hoće da pobije svoje radnike, upotrebio Mastonove ratnike, kad mu je većina njegovih vlastitih ratnika toliko odana da će izvršiti sve što im naredi." Liza je sve više crvenela, nepomično gledajući u stepenik na kome su počivale njene noge. "Možda on misli da će se svako ko ima dve daske u glavi na prvom mestu pitati zašto se trudio da smisli jedan dobar i izvodljiv plan evakuacije, kad je sasvim lako mogao da raznese prokleti fuzioni generator na četvrtom horizontu i da sve vas, prokleta govna, pobije pre nego što stignete da pokvasite košulje."
     Liza je zurila u njega kao da ju je ošamario. "Pokvasimo košulje? Znaš li ti koliko se ljudi podavilo?"
     "Hiljadu šest stotina dvadeset dvoje, kako pokazuju najpribližnije procene, otprilike polovina od tog broja deca", hladno odrecitova Kenijan. "Na sve to dodajmo gubitke od tri hiljade dvesta pedset pet ratnika, koji su izginuli u borbi. Kad sve to sabereš, mnogo će izaći. Znaš li šta mi smeta?"
     "Zašto nam ne kažeš, Bezimeni?" Drekalo se zavali i nasloni na zid, uz ivicu stepeništa, čvrsto se uvijajući u svoju jaknu zbog hladnoće, i zatvori oči kao da namerava da zaspi.
     "Kain."
     Liza prezrivo šmrknu. "Ta nemoj."
     Kenijan je polako vrteo glavom. "Nije to ono što mislim. On je surov čovek, ili može takav da bude, svi mi to znamo. Ali on je i lukav, i to već odavno. Sada - sada se ponaša glupo, ili ako postoji razlog za takvo njegovo ponašanje, ja bar mogu da ga otkrijem." On malo poćuta, da sredi misli. "Pazite. Maston i Tristan de Volta organizuju svoje ratnike i istovremeno zasipaju nas svojom propagandom. General Dantes uspeva da održi disciplinu, ali ne drži situaciju u rukama ni blizu onako dobro kako bi to činio Kain, čak i Orion, i svi mi to dobro znamo." On za trenutak pogleda svoje prijatelje. "I onda? On i dalje sedi na vrh brda u Skupštinskoj Sali i ničemu se ne protivi, ne pokreće svoje ratnike..." Zastao je, razmišljajući. "Prosto, ne vidim u tome nikakvog smisla." On se iznenada zakikota, a Drekalo otvori jedno oko i iznenađeno ga pogleda. Smešak i kikot, oba u istom razgovoru, pomisli, pomalo iznenađeno, Drekalo. "Mora da je lepo, Lizo, kad tačno znaš šta neko misli, tako kao ti. Jedino u šta sam siguran jeste da prokleto malo znamo o bilo čemu."
     Liza Venere je ćutke sedela ispod hladnog, sivog neba. Vazduh je bio težak od bliskog snega i kiše, i to se činilo veoma u skladu sa mislima koje su joj se rojile u glavi, mislima koje, izgleda, nije nikome umela da objasni, ni Drekalu, čak ni Kenijanu, koji je bio najoštroumniji čovek koga je poznavala.
     Najpaklenije u svemu tome bilo je to što bi Orion razumeo, samo da može da razgovara s njim.
     "Nije lepo", reče ona najzad, glasom punim hladnog očajanja koje ona druga dvojica nikako nisu mogla da prečuju. "Užasno je."

     Ležao je u pilotskoj kabini 'Sokola', čvrsto zatvorenih očiju zbog dva zraka 'blizanca Svetlosti', koji su izlazili iz Prstena na njegovoj ruci i ledeno ugašene površine Zvezde. Klizni brod je lebdeo jedva kilometar iznad površine sjajnog asteroida. Izveštaji istmarčkog istraživanja površine svetlećeg asteroida, koje je Orion pročitao, iako su sada bili već petnaestak godina stari, kao da su bili napisani juče. Ako je na zvezdi i bilo značajnih promena za ovih petnaestak godina, Orion ih nije mogao uočiti.

     "Stvarno? Šta je stvarnost?" radoznalo upita žena.
     Hodali su zajedno kroz ulice Skupštine, u toplom letnjem danu, ispod nestvarno plavih nebesa. Prsten je pulsirao na Orionovom prstu, sijajući jače od Sunca, gradeći sjaj i u samom Orionu. Jedina sličnost za koju je Orion pomislio da uopšte može postojati i da je fuzioni generator kojim se ona napaja upravo uključen.
     Žena koja je išla pored njega mogla bi mu biti mlađa sestra. Zvala se Senta Almandar, i Orion još nije bio sasvim siguran da je živa. Oh, bila je sasvim stvarna na dodir, njeno telo pored njegovog; govorila je toplim kontraaltom kakav proizvodi ljudsko grlo, a ne onim odsečno bezbojnim glasom koji je Orion povezivao sa telepatijom.
     Na žalost, nije bila stvarna. Nije bila ni Skupština kroz koju su šetali, ni bazen u kome su se pre toga okupali. Ako je sve to delovalo stvarno, bilo je to samo zato, po Sentinim rečima, "što sam imala mnogo vremena da vežbam." Iako je Orion bio samo izdaleka svestan pilotske kabine kliznog broda u kojem je doputovao, vlastitog tela koje se oporavljalo od nešto više nego dvodnevnog ubrzavanja i usporavanja, samo to je bilo stvarno. Sve ostalo, sve oko njega, bile su samo Sentine misli i sećanja, složeni u lažni svet u kome je ona živela zato što su je gospodari Svetlosti, pre petnaest godina, otrgli od onog pravog.
     "I od tada", tiho reče ona, "ništa. S vremena na vreme postajala sam svesna Loginog prisustva, ali čak ni on nije mogao da se probije kroz okove u koje su me stavili. Nisam mogla da saobraćam ni s kim, nijednom, sve do sada." Za trenutak je poćutala, a onda prsnula u smeh. "Dok ti nisi došao, nisam ni znala koliko dugo sam ovde. Sada imam trideset dve godine", čudila se ona. "Zar to nije fantastično?"
     "Pretpostavljam", odgovori Orion. Skupština je bila neobična. Bila je to Skupština kakve se Senta sećala, čista i dobro održavana, kroz čije su ulice hitali vladari i radnici. Svet na ulicama kao da nije primećivao ni Oriona ni Sentu; posle jednog neuspelog pokušaja, koji je grdno zasmejao Sentu Orion nije više pokušavao da ih oslovi. "Pričao sam Logi o tebi. Da je imao Prsten, mislim da bi te oslobodio." Senta klimnu i Orion nastavi. "Ja nisam vešt kao on, i sada, kad sam se našao ovde, ne znam više šta bi trebalo da uradim."
     Senta ga začuđeno pogleda. "Ne moraš ništa više da uradiš. Ja ću se sama osloboditi."
     "Oh?"
     Zbunjeni prizvuk te misli mora da dopro do nje. Senta ga radoznalo pogleda. "Pa, valjda je jasno, samo po sebi? Ja mogu da se oslobodim. Sve što treba da uradiš jeste da mi daš Prsten."
     Orion je zurio u nju. "Ni slučajno."
     "Molim?" učtivo odvrati ona.
     Orion je bio nejasno svestan vlastitog tela koje leži u pilotskoj kabini kliznog broda, stežući u ruci Prsten. "Mislim da... ne mogu."
     Senta mu se okrenu i nasmeši.
     Njen osmeh je bio savršeno omamljujući, čist i neverovatno neposredan smešak, koji nije ličio ni na šta što je Orion do tada video. Istog časa on shvati da joj uzvraća osmeh, ni sam ne znajući zašto. "Ja mislim da možeš", veselo reče ona, "a ja sam imala veoma, veoma mnogo vremena - za razmišljanje."

     U jednom od sedišta za posmatrače u mračnoj Skupštinskoj Sali, visoko iznad Skupštine, Kain je sedeo sam i posmatrao nebo. Um mu je bio potpuno ispražnjen. Nije kovao nikakve planove, ništa nije predviđao unapred.
     Samo je sedeo i čekao.
     Negde oko ponoći materijalizovao se Loga u sredini diskusione tribine.
     "Zdravo, Loga", reče tiho Kain.
     "Zdravo, Kaine." Riđokosi je malo tumarao oko zidova zamračene Sale i najzad se skrasi u stolici nedaleko od Kainove. "Tu skoro sam bio u brdima Istmarča. Tamo je situacija veoma loša."
     Kain potvrdi glavom. "Znam. Šaljemo im helikopterima hranu, ali rečeno mi je da je još nemaju dovoljno. Sedamdeset sedam hiljada radnika pokušava da sačuva goli život tamo u brdima..." Glas mu zamuknu. "Voleo bih da im pomognem, ali ne mogu. Imamo žrtve opekotina koje lečimo u Serloku. U Serloku nije toliko loša situacija, ali samo zato što ih se većina podavila kada je Brana bila probijena. I Almandar se izlio duž obala. Sumnjam da u ovoj Dolini postoji neka zajednica kojoj ne treba nikakva pomoć."
     "Moraće da se snađu sami, a?"
     "Moji inženjeri rade na problemima, mnogobrojnim, gde god su rešivi. Samo dva odsto Velike brane je zaista uništeno, znaš. Može se ponovo izgraditi, tako mi bar kažu moji inženjeri, i morska voda može se isušiti."
     "Izgleda da će tvoji inženjeri imati mnogo posla. A ti?"
     "Ja sam mrtav čovek, Loga."
     "Ja sam, tokom svih ovih stoleća, ponekad imao priviđenja koja se nisu ostvarivala", tiho reče Loga. "Zar nisi i ti?"
     Kain se zaista nasmeši na njegove reči. "Još nisam."
     "Treba da se vratiš u Istmarč. Tvoji vojnici će poći za tobom, ako ti kreneš prvi. Možda ćeš umreti, ali ćeš bar umreti boreći se."
     Kain samo zavrte glavom. "Ne. Čekam da se vrati Orion, a posle toga... gotov sam, prijatelju."
     "Kaine, potreban im je vođa."
     "Pa, povedi ih."
     Loga se zagleda u njega. "Ja? Ne." Izgledao je istinski uvređen. "Neću."
     "Dobro."
     Loga ga je i dalje netremice posmatrao. "Kaine, sav taj kraj Doline nalazi se pod vodom."
     Kain se opet nasmeši. "Moj otac", reče on, "bio je ribar."
     Loga zatrepta.
     "Dopao bi ti se."
     Loga ostade da sedi ćutke sa Kainom još dugo vremena. Nisu razgovarali. "Možda i bi", reče Loga napokon. Pre nego što je opet progovorio tišina je bila beskrajna. "Ti bi to uradio, Kaine samo da imaš hrabrosti." Vihor njegovog odlaska ošinu Kaina i odelo mu se zaleprša.
     Kain nije bio potpuno siguran da Loga više neće čuti njegov odgovor. "Znam. Ali strašno sam umoran. Zbogom, Loga."

     Zajedno su legli na padinu brda i zagledali se dole, u priviđenje grada Skupštine. Sunce je bilo veoma topolo, a miris trave jak i prodoran. Sve je to učinilo da se Orion oseti veoma sanjivim, i da izgubi svaku volju da se prepire sa tom neobičnom ženom u koju se pretvorila Senta Almandar.
     "Znala sam toliko stvari onda kad su me ovde zatvorili", tiho reče Senta. Ležala je na leđima pored njega, sa rukama ukrštenim na potiljku. "Toliko mnogo." Polako je vrtela glavom. "A nisam razumela gotovo ništa. Život mi je bio lagodan zato što sam bila vladarka, zato što su potojali radnici koji su me služili. Kao što i ti, Orione, mislim da živiš lako, jer ima radnika koji ti služe. Ne kažem da je loše što si stvoren da vodiš, a drugi da idu za tobom; pre nego što nas je T'Pau napravila, svet ljudskih bića imao je isto ustrojstvo, i jedni su uvek držali druge u svojoj senci."
     Orion ćutke klimnu, misleći bez reči na prijatelje koje nije bio siguran da će ikada ponovo steći.
     Senta se iznenada uspravi i sede, obrglivši kolena. "Postane teško kada ima mnogo onih koji su u proseku mnogo bolji od ostatka čovečanstva. Bili smo dobar narod, Orione", reče ona naglo. "Razmišljala sam, i opet razmišljala o tome. Bili smo dobar narod. Učinili smo mnogo više dobra nego zla. Ako je postojao neki naš greh za koji nas možeš osuditi, onda je to što smo bili odistinski bolji od radnika. Jači, pametniji, sa čulima sa kojima su se samo najbolji među njima - Kain, pobunjenik Artemis i njima slični - mogli nadati da će se moći meriti. Kain nam se približio na svim nivoima, osim na fizičkom. Čula sam da nije naročito jak čovek." Ona sleže ramenima. "U to vreme nisam mogla da razumem. Zato smo napustili Zemlju, jer radnici nisu mogli da nam konkurišu, a nije bilo pošteno da ih na to nagonimo. Bili smo primorani da odemo. Naše rukovođenje nije bilo prihvaćeno i nije moglo da pomogne radnicima. Našli smo sebi mir, slogu - koja zaista postoji, Orione, jer jedan vladar se nikada ne bori protiv drugog - ali nismo mogli da naučimo radnike kako da je nađu. Oni su samo ljudi, i nemaju u sebi sposobnost da je nauče."
     "Nemaju u sebi sposobnost da je nauče", tiho ponovi Orion. "Mislim da grešiš, bar u toj jednoj stvari. Sigurno je da nisu naučili, ali to ne znači da ne mogu."
     Senta se glasno nasmeja. "Postoje jaki pokazatelji u tom smislu, Orione. Podučavali smo radnike na Akademiji skoro sedam vekova, i za sve to vreme retko se pojavio i jedan jedini radnik - čak i među najboljima - koji se uopšte približio našem nivou, sve dok nije došao Kain."
     "Ja bih mogao da ih podučim", reče Orion, pošto je dugo ćutao. "Mislim da bih mogao. Toliko se trude, znaš. Liza, i Drekalo, i Bezimeni. Ja sam jedan od njih. Poznaju me."
     "I Isus je bio jedan od njih", tiho odvrati Senta. "I vidiš šta je..." Ona naglo zastade. "Nije ti poznato to ime?"
     Orion zavrte glavom. "Da li bi trebalo da bude?"
     "Kainu jeste", zamišljeno odgovori ona. "Ali ja mislim, Orione, da ima mnogo stvari koje Kain zna a ti ne znaš. Kažeš mi da te nikada nije naučio duhovnim vežbama. On ih zna, Orione, a pošto si ti Lodenova krv - T'Pauina krv - i ti imaš veštinu da ovladaš Svetlošću."
     Orion na to iznenada prsnu u smeh. "Veština? Ja?" Smejao se iskreno nekoliko trenutaka, a onda prestade. "Kain ima tu veštinu, znam, osetio sam je. Ima je i vladar Loga. Osetio sam, takođe, moć njegovih misli. Imale su je i tri žene one noći." Zaćutavši na časak on brzo dodade: "Možda bih i mogao da radim isto ono što i oni, ali sada više nemam vremena da naučim."

     Znate li, prijatelji moji, šta je
     ćutanje, il' ne znate vi?
     Ovaj život što gleda u oba pravca,
     Iznutra je obeležio ljudski lik.

     Reči se polako utišaše i usporiše, i Orion shvati da ih žudno guta, čekajući još iako ih više nije moglo biti. "To je gotovo isto tako istinito kao i ma šta što bih ja mogla da ti kažem", tiho reče Senta. "Kain te je čitavog života vaspitavao da gledaš napolje, da težiš da pobediš divove, da postigneš cilj i opet zadobiješ Prsten. Napravio si velike podvige, prema merilima sveta, Orione." Ona se malo okrenu na mestu na kome je sedela, i spusti pogled naniže, na njega. "Ali svet je luda i pajac. Obećala sam tvojoj majci da ću doći po tebe, a evo gde ti dolaziš po mene, posle toliko godina. Potpuno si u pravu. Neću te naučiti da upravljaš Svetlošću za ovo kratko vreme koje nam je preostalo da ga zajedno provedemo, i zato mogu da se oslobodim samo na jedan jedini način. Orione, ti si iste krvi kao i ja, i kunem ti se imenom svojim i svoga oca i imenom T'Pau Almandar, ako je ikada ime Almandara bilo časno. Vratiću ti Prsten.
     Orion samo klimnu, ne baš umorno, ali uz ogromno i istinsko oklevanje.
     "Ali pre nego što budem mogla da ti ga vratim", ljubazno dodade ona, "moraš imati u mene dovoljno poverenja da mi ga daš. Zaboravi svet, Orione, zaboravi svetsku mudrost, jer ona nije nikakva mudrost. Imaj poverenja u mene.
     Daj mi Prsten."
     Te noći na nebu iznad Skupštine nije bilo oblaka. Kain je i dalje sedeo u Sali, čekajući da ga stigne ono što mu je bilo suđeno, kada svetlost Zvezde iznenada zatreperi, u magnovenju potamne, a zatim blesnu kao nova.
     Kada je noćno nebo opet potamnelo, Zvezde, prvi put za petnaest godina, više nije bilo.

     6.
     Orion je kružio u orbiti oko Zemlje; zadržao se nekoliko revolucija iznad površine planete, gledajući nadole u plavetnilo Okeana. Nije bio siguran da li uobražava ili mu vazduh zaista postaje sve zagušljiviji, ali nije mario.
     Zaudaram, pomisli Orion, utvrđujući stanje. Žedan sam i prekriven modricama.
     Bar sam, pomisli on sa nejasnim, umornim osećanjem, kod kuće.
     I on spusti svoj klizni brod iz orbite u atmosferu.

     Maston je neumorno koračao gore-dole po Ratničkoj sobi. U njoj nije više bilo Istmarčana; bili su otišli. Svi su se povukli u logor Istmarča, u podnožju brda na severnoj strani Skupštine.
     Tristan de Volta, polupijan, sedeo je za ugašenim terminalom i pio, posmatrajući Mastona kako hoda. Matori se dobro drži, pomisli on cinično. Bordinova smrt i mala bukvalno simbolična pobeda koju mu je pružilo Kainovo nastrano ponašanje tokom poslednjih nekoliko dana izgleda da su, činilo se Tristanu, donekle povratili Mastonu Veramornu onaj njegov mladalački mir. A kada mu to pade na pamet, progovori ne obuzdavajući jezik, jer svojevremeno je otkrio da Maston više nije bio u stanju da u njemu izazove strah. "Orion će se vratiti. Toliko ga i ja poznajem."
     Maston zareža potpuno refleksno, kao da se vežba. "Jesi li mogao da pomisliš da će nas sve izdati onog časa kad dobije Prsten? Dečko je vladar po krvi, i to se vidi."
     "Vratiće se", hladnokrvno ponovi Tristan, "i ja ću to pitanje raspraviti s njim." Tristan pažljivo ustade na noge i izađe napolje ne povodeći se. Kao da je na sebi imao auru osujećenja i gađenja, nalik na orden koji je samom sebi dodelio, i ta aura je izašla iz sobe zajedno s njim. Maston ga je samo delićem uma posmatrao kako odlazi. Tristan, gotovo da je već odlučio, ima da umre, i to veoma skoro.
     "Gospodaru Mastone?"
     Maston se hitro okrete oko sebe, kao da veruje da ga neko napada; jedan od njegovih telesnih gardista maši se za oružje.
     Komandant general Mondal Dantes smešio im se na ulazu. Iza njega je stajalo pet istmarčkih ratnika, naoružanih puškama. "Moj gospodar Kain", reče on ceremonijalno, gotovo snishodljivo, "moli da ga udostojite svoga prisustva u Sali Skupštine čim vam bude odgovaralo. Pozivate se da povedete svoje telohranitelje; gospodar Kain želi da sastanak bude miroljubiv. Pošto je sadašnja situacija nepodnošljiva, svima nam je u interesu da je što pre rešimo. On vas čeka."
     Dantes nije sačekao odgovor. Poklonio se, zaista veoma ovlaš, i koračajući unazad izašao iz Ratničke sobe zajedno sa svojim ljudima.

     Maston ga je pustio da čeka jedan sat, a onda se, u jednom od svojih ličnih vozila i sa dvadesetoricom telesnih gardista, odvezao uzbro do Sale.

     Na grebenu od kamenočelika visoko iznad izbegličkog logora stajala je Senta i žudno upijala u sebe miris vetra, lepotu sve dužih senki i narandžastog ognja Sunca na zalasku.
     Login glas dopre do nje sa velike udaljenosti, jak i ljutit.
     Beskrajno je uživao, koliko je mogla da zaključi.
     "...ne, ne, ne", cičao je on. "Je li vam svima svraka popila mozak? Ako i niste nikada u životu lovili ribu, ne znači da baš sada morate da zaserete. Nije to nikakva obaveza ili nešto slično, jasno?"
     Jedan radnik tamo dole govorio je nešto što je vetar odneo u drugom pravcu od Sente, a možda se samo nije drao onako kao gospodar Svetlosti. "Da ne misliš da ćeš nahvatati više riba ako zamrsiš te proklete udice? Šta? Znam da su ljigavi", drao se on na njih, "i treba da budu: to su crvi.
     Petnaest godina lišavanja čulnih oseta, iako joj ni najmanje nisu prijale, učinile su čuda u vladanju Svetlošću; istog časa kada je Orionov brod ušao u Zemljinu atmosferu, ona je to znala. Odoh, bezglasno poruči Logi i nestade.
     Radnici u logoru gotovo da su se navikli i postali nezainteresovani za taj prizor kao i radnici u nekadašnjoj Skupštini. Niko nije podigao pogled kad se začuo oštri prasak groma, koji je oglasio njen odlazak.

     Dva tehničara na terminalu dalekodometnog radara nešto su se dogovarala pre nego što su prišla komandantu Prvom, koji je bio dežurni. Najzad su se sporazumeli, i viši tehničar reče, upravo u trenutku kada je Tristan de Volta ušao u Ratničku sobu. "Komandante? Imamo signal na dalekodometnom radaru. U početku je dolazio sa jedne gravitacione putanje, pa smo mislili da je u pitanju meteor, jer klizni brodovi se obično ne javljaju na radaru na toliko velikim udaljenostima..."
     Tristan mu upade u reč. "Pređi na stvar. "Šta je to?"
     Ratnik se obraćao dežurnom komandantu Prvom. Sada se malo okrenu prema Tristanu. "Gospodine? Nisam siguran, ali njegova putanja nije više slobodna, već pod pogonom, a suviše je mali za neku letelicu divova", a takođe ne dolazi iz njihovog pravca." Ratnik sleže ramenima. "Ovo je samo pretpostavka, gospodine, ali sa velikim stepenom verovatnoće. Mislim da je to komandant kapetan Orion. Njegov klizni brod se toliko sija da može iz veoma velike daljine ostaviti onakav signal na radaru."
     Tristan je ukočeno gledao u ekran terminala. Ratnici, tehničari na dužnosti, mogli su da osete kako dah komandanta pukovnika smrdi na alkohol. "On je. Vratio se." On se besno upilji u višeg tehničara. "Zašto me niste obavestili ranije?"
     Ratnik kao da se predomišljao koji od šest odgovora da mu da, i najzad reče: "Niste biili prisutni, gospodine. Pored toga, gospodar Maston nam je rekao da ga obavestimo ako..."
     Tristan iz sve snage ošamari čoveka, pa se saže i podiže ga s poda jednom rukom. "Samo probaj da nekome kažeš", besno prošapta, "narediću da te streljaju još danas." On odgurnu ratnika od sebe i prodera se na komandata Prvog. "Hoću krov od laserske vatre, redovi jedan i dva istovremeno, onog časa kada se spusti ispod dve hiljade metara. Hoću ja da ga dobijem. Moj je."
     Komandant pukovnik Tristan nije ni sačekao da vidi da li su razumeli njegovu naredbu; okrenuo se i odjurio.

     Tristan je uzleteo vodeći sa sobom još petnaest kliznih brodova, onih nekoliko ljudi u službi Mastona Veramorna za koje je verovao da osećaju veću vernost Tristanu de Volti, nego strah od Mastona Veramorna.
     Jedan ađutant priđe komandantu generalu Mondalu Dantesu, koji je čekao u svom ličnom vozilu na pisti ispod Pećina. Iako je imala oblik privatnog vozila, ta letelica je bila varljiva. Ako se ukaže potreba, bila je u stanju da bez velikog napora raznese i napola pošalje do đavola vozilo Mastona Veramorna, koje se nalazilo na suprotnoj strani aerodroma.
     "Gospodine? Petnaest, moguće i šesnaest kliznih brodova je uzletelo na južnom kraju Skupštine. Prisluškujemo njihove veze, ali još nismo čuli ništa što bi nam pokazalo zašto su to učinili."
     Dantes je za trenutak razmišljao, a onda odmahnu rukom. "Ako mogu da nam naškode sa petnaest prokletih klizača, neka bude."
     "Da, komandante generale."

     Brodovi koji su mu tako hitro uzleteli u susret očigledno nisu bili iz flote Istmarča. Ipak, Orion se nije brinuo; još se nije javio Ratničkoj sobi Skupštine od kad je počeo da silazi iz orbite, i sve dok ti brodovi ne budu mogli da ga vide neće znati ko je. On pokrenu ukočenu ruku da dodirne dugme kanala za vezu i uključi ga na sve frekvencije. "Govori komandant kapetan Orion, Istmarč; brodovima koji mi prilaze, zdravo."
     "Komandante Orione, govori komandant pukovnik De Volta. Nalaziš se u vazdušnom prostoru Iglza i nastavićeš da se spuštaš u našoj pratnji."
     "Tristane?"
     "Na liniji. Klizni brodovi nastavljali su da se penju i da se približavaju paralelno Orionovom kursu u pravcu Skupštine.
     "Odkud te formalnosti, Tristane? Pa, ni ja sam ne želim ništa drugo nego da sletim sa vama."
     "Tako je bolje za tebe, jer nemaš drugog izbora, vladaru."
     "Vladaru? Tristane, šta sve ovo, do đavola, treba da..."
     U tom trenutku nalazio se više od stotinu metara iznad kliznih brodova Iglza, ali se spuštao znatno brže od njih. Altimetar je pokazivao da se spustio samo za dlaku ispod dva kilometra, i nebo iznad njega se tog trenutka pretvori u boju krvi. Nije ni za čas zastao da razmisli; reagovao je onako kako su ga navikle godine vežbanja. Okrenuo je brod i pritisnuo potiskivače na najveće ubrzanje i spustio ga pravo dole i što dalje od tavanice laserske vatre. Za nekoliko sekundi našao se ispod brodova Iglza, padajući kao kamen. Čuo je glas Tristana de Volte kako urla kroz sve otvorene frekvencije. "Beži nam! Zaustavite ga!"

     Ubrzo je shvatio da nikako neće moći da stigne do Skupštine. Našao se u opasnosti u kakvoj bi njegov pokojni otac sigurno uživao; iako se nijedan od brodova Iglza nije mogao meriti s njegovim, petnaest ih je sigurno moglo. Polako su ga opkoljavali, terajući ga da se uputi Crnim planinama, ispaljujući lasere i projektile sa podjednakom ravnodušnošću, tako da je Orionu za nekoliko sekundi bilo jasno da se ne trude bog zna kako da ga ubiju, ali da im je takođe svejedno ako se to slučajno desi.
     Već su bili u senci planina kada Orion uluči trenutak bezbednosti i prebaci se na frekvenciju Istmarča, poslavši poziv upomoć. Nije znao da li ga je ma ko čuo, izuzev njegovih napadača. U svakom slučaju, sigurno je bilo da Tristan de Volta prisluškuje kanale Istmarča, jer njegov glas stiže preko tih kanala posle Orionovog poziva upomoć. "Sada kad znam s kim imam posla, vladaru, borićemo se pošteno."
     "Pošteno? Vas petnaest na jednog?"
     "U stvari, šesnaest. No, pošteno je, ako letiš kao jedan od tvojih roditelja."
     "Nisam pažljivo brojao. Teško da će biti pošteno, Tristane. Ja čak nemam ni lasere na ovoj letelici." U tom su trenutku stigli do planina i Orion nekoliko sekundi nije imao vremena da razgovara, jer je uvodio brod u sve mračniju klisuru, zalazeći sve dublje u Crne planine.
     "Nije pošteno, Orione? Prizovi Svetlost, vladaru. To uvek možeš da uradiš, a uz to imaš i Prsten."
     Laserski hici stadoše da pljušte oko Oriona, primičući mu se sve bliže i bliže; pokušavali su da ga nateraju da se spusti. Lov se nastavljao, sve dalje i dalje na jug, sve dok se Dolina nije izgubila iz vida, iza njihovih leđa. "Tristane, proklet bio, šta ti je naspelo? Zar ne možemo da razgovaramo?"
     "Ovako ja razgovaram!" Laserski zrak je uspeo da dodirne Orionovu letelicu, i on opsova, zaronivši opasno blizu zamagljenih vrhova Crnih planina.
     "Tristane, je li to samo zbog Prstena? Daću ti ga. Ionako ne znam kako da upotrebim tu prokletu stvar."
     Tristanov prezir i neverica jasno dopreše preko veze. "Sve se bojim. Vladari su čuveni po tome što svoje tajne dele sa..." Još gušće crnilo u sve dubljoj tami bilo je jedino upozorenje Orionu na ono što mu je, najverovatnije, bila jedina prilika da umakne. On nakrenu svoj klizni brod gotovo potpuno na bok, naglo uvuče krila sa strane i leže na potiskivače. Sjajni vreli mlaz potiskivača osvetli trag njegovog odlaska, a onda se njegov klizni brod obre u crnoj klisuri, leteći isuviše brzo kroz mrkli mrak u kome su svetleli jedino Orionovi potiskivači. Krila je sasvim isturio sa strane, i to mu je najverovatnije spaslo život u trenutku kada je vrh njegovog desnog krila udario o jednu izbočinu u steni i odbacio mu brod nadole u mrak, pri brzini od nekoliko stotina kilometara na sat.

     Klizni brodovi su se polako probijali kroz mračne prolaze u srcu Crnih planina. Laseri su im bili namešteni na najširu disperziju i njihova grimiznocrvena svetlost pretraživala je područje u kome je iščezao Orionov brod, lelujavo osvetljavajući čistom, rubinskom bojom sneg, stenje i povremene grupice četinara.
     Posle dvadeset minuta traganja ugledali su brod, hrpu blistavih olupina, oprljenih vatrom.
     Jedan od ratnika pored Tristana samo ovlaš zviznu, kad je ugledao uništeni brod. "Pa, reklo bi se da mu je tu kraj."
     "Izgleda", reče Tristan tiho. "Idem dole da proverim."

     Spustio se na mali greben šezdeset metara iznad olupine broda, i četvrt sata se spuštao tih šezdesetak metara. Obišao je olupinu, osvetljavajući je sa svih strana ručnom baterijskom lampom, kao da će naći trag onoga što se desilo sa Orionom. Brod je očevidno bio žestoko goreo, jer su se bile upalile fuzione ćelije i čitavu trećinu zadnjeg dela letelice pretvorile u pepeo. Niti ugljenika, kojima je bila učvršćena sjajna, srebrnasta krma, i koje su, koliko je Tristan čuo, bile neupadljive na ma kojoj temperaturi, potpuno su pocrnele tamo gde je plamen puzao duž njih. Pilotska kabina bila je gotovo razneta, da se nije mogla prepoznati. Tristan nije bio siguran da li se Orionov leš nalazi u kabini ili napolju, a jara koja je izbijala iz istopljenih fuzionih ćelija ubedi ga da možda nije najbolje da priđe bliže i proveri. Sa nekim čudnim osećanjem u stomaku, koji nije znao kako da nazove, on se ponovo pope da uđe u svoj klizni brod.
     Oštrica prilagodljivog lasera suknu mu nepuna dva centimetra od desnog uveta čim je stigao do grebena na kome mu je ležao klizni brod. Istovremeno, do njega dopre jedan tihi glas. "Ako se samo makneš, radniče, ako udahneš vazduh, ako uradiš bilo koju glupost na koju pomišljaš, skinuću ti tu prokletu glavu s ramena."
     Tristan de Volta se ukipi u mestu. Dvadeset centimetara od njega oštrica mu se pružala preko ramena, da može da je vidi. Video je i paru Orionovog daha.
     "Nisam baš siguran da bi to ovog časa bila neka velika šteta. Već drugi put sam udario ruku, i zato mi malo podrhtava. Baci svoj revolver na zemlju, stavi ruke na potiljak, napravi tri koraka napred i okreni se. Izvuci revolver iz futrole palcem i malim prstom leve ruke. Polako. Sad."
     Tristan de Volta učini tačno onako kako mu je bilo naređeno, i kada je sve obavio ugleda pred sobom nejasne Orionove obrise. Leva mu je ruka mlitavo visila, a desnom je držao Tristanov vlastiti revolver uperen u njega.
     Koliko je Tristan mogao da vidi, nije pri sebi imao Prsten. "Ponudio si da mi daš Prsten", polako izgovori Tristan, držeći ruke na potiljku. "Jesi li to ozbiljno mislio?"
     "U onom trenutku jesam", odgovori Orion hladno.
     "Da li ga uopšte imaš?"
     "Naravno." Malim prstom ruke u kojoj je držao revolver on izvuče parče kristala iz džepa na prsima svog letačkog odela, i komadić Sunca iznenada blesnu na grebenu. "Morao sam da ga sklonim kad si ti došao", reče on ljubazno. "Ta prokleta stvarčica je pomalo nalik na štene. Ne razume kad joj se kaže: 'Miruj, budalo.'
     Tristan de Volta je zapanjeno zurio u Prsten. Prvi put u životu gledao je tu skromnu stvarčicu za koju su se toliki ljudi borili i ginuli, kako visi o Orionovom malom prstu ispod glatkog čelika revolvera.
     "Šta ćemo sada, Tristane? Kako bi bilo da se pomirimo, ako je to uopšte moguće? Stalno me nazivaš vladarom, kao da je to neka uvreda, ali ja nisam vladar. Ja sam Orion. I to je istina."
     "Istina?" Tristan se promuklo zacereka. "Šta je istina, Orione? Sad imaš i Prsten, a oduvek si imao moć. Eto, to je istina."
     "Mislim da bi trebalo da te ubijem", mirno odvrati Orion, "ali dosta mi je ubijanja. Proveo sam život učeći da ubijam. Ispalo je na kraju da sam to dobro naučio. Ali ne moramo da se ubijamo. Siđi sa mnom u Skupštinu - samo nas dvojica. Hajde da u miru popijemo po jednu i da vidimo šta će se dogoditi." On se umno osmehnu. "Najgore što može da se desi jeste da ne uspemo i da na kraju opet krenemo da ubijemo jedan drugog - što upravo sada i radimo."
     "Lako je tebi da pričaš o miru. Imaš Prsten. Ništa lakše nego pričati o prokletom pomirenju, kad znaš da ti sam, na prvom mestu, ne možeš biti ugrožen. Da li zaista veruješ da ćemo se zadovoljiti da provedemo život bez opasnosti, u toplom, saznanju da, i ako si vladar, odistinski nikada nećeš pokušati da opet podjarmiš radnike? Zar zaista veruješ da će bilo ko od nas tako učiniti? Pa i sami tvoji prokleti Istmarčani?"
     Orion je još neko vreme stajao sa revolverom uperenim u Tristana de Voltu, a onda ga polako spusti. "Nisi to loše rekao", primeti on. Dugo je ostao nepomičan. "Neko mora prvi da poveruje." On ispusti revolver na zemlju i mirno se obrati razrogačenom čoveku. "Ti si mi svedok", izgovori on i baci Prsten u pravcu mračnog ponora ispod njih dvojice.
     Tristan de Volta nije ni promislio šta radi. Bacio se za Prstenom, uhvatio ga, u jednom nemerljivom, blistavom trenutku osetio njegov raspevani, sjajni dodir na svojoj koži, a onda taj trenutak prestade i zaleđeni kamen ispod njegovih nogu se odroni. Pad mu je bio bezglasan i kratak.
     Sve se odigralo u magnovenju. Prsten je spokojno sijao na tlu, tri metra ispred Oriona.
     Tristana nije bilo.
     Iz nekog dalekog mesta njene se misli spojiše sa njegovima, još dok je Orion stajao, kao oduzet, netremice zagledan u Prsten. Nikada nije lako, Orione.
     Slutio sam da nije. Paperjasti dodir Sentinih misli iščile, i Orion koraknu napred i podiže Prsten Svetlosti sa zaleđenog tla.

     Pregovori su bili dugi, puni optuživanja od strane Mastona Veramorna, i podrobni. Kain je sam zastupao stranu Istmarča, bez pomoći svojih ađutanata, izuzev Jimala, bez računara, samo sa tri telesna gardista iza svojih leđa. Maston Veramorn, u prisustvu pola tuceta svojih slugu i čak dvadesetak telesnih gardista, zastupao je Iglz, drhtuljeći u hladnoj Sali pod vedrim nebom, gde su nekada vladari Zemlje držali rasprave. Zvezde su se videle, iako se sa severa približavao neprobojni bedem crnih, olujnih oblaka, kao da nagoveštava osvetu divova. Maston Veramorn je bio u Sali jedva desetak puta tokom svih tih godina od kada je držao u svojoj vlasti Skupštinu, i nikada se nije dovoljno navikao na nju da bi mu bila prijatna; noćas, kad su mu nervi bili napeti i sam vazduh zaudarao na oluju, radije bi bio na bilo kom drugom mestu na svetu.
     U jednom trenutku, kad je Kain predložio da podele Skupštinu i Zlatnu reku na ravne časti, Skupština da ostane Mastonu, a Kain da preuzme Zlatnu reku, Maston se veoma razjari; drao se na Kaina bez prestanka nekoliko minuta. Kain je mirno sedeo i nije ga prekidao iako su se Mastonovi telehranitelji nervozno poigravali oružjem. Kada se Maston konačno iscrpeo, Kain se oglasi mirno, gotovo zamišljeno. "U Istmarču sam jednom dao da se pogubi jedan čovek zbog svog prostakluka. Njemu to nije bio nikakav nauk, ali ostali su postali zaista ljubazni jedni sa drugima čitave dve nedelje."
     Maston Veramorn je samo za trenutak blenuo u Kaina, a onda spusti ton. "Siguran sam da si to jednom prilikom uradio u Istmarču", reče Maston Veramorn, a iz usta mu odjednom potekoše med i mleko. "Ali, Kaine od istmarča, ti više nisi u Istmarču. Ti si u Skupštini, sam samcit, bez tvog sina vladara i samo sa trojicom svojih gardista. Video sam tvoje srebrnooke na delu, Kaine, i zaista deluju upečatljivo, ali dvadeset revolvera će ih, mislim, slistiti za tren oka."
     Kain se nasmeši Mastonu Veramornu, ali su mu crne oči bile ledene kao sante na Severu. "Ubeđen sam da je tako. Naravno, ti ćeš prvi umreti, a verovatno i pola tvojih gardista zajedno s tobom."
     Ta primedba učini da Maston Veramorn splasne istog trenutka, iako je nastajao da to sakrije. "Dobro, umreću. Ionako ću jednog dana umreti, bez velemladosti koju kriješ od svih nas. Ja barem u Tristanu imam svog naslednika. A koga imaš ti? Vladara koji te je ostavio na cedilu istog časa kada je dobio Prsten?"
     Kain se nije trudio da porekne optužbu da je Orion prigrabio Prsten. "Orion će se vratiti", blago reče on.
     U dnu planinske padine Kain odjednom primeti tri svetleće prilike, koje su se pojavljivale i nestajale iza stabala na ivici šume, i on odjednom shvati da je to ono što mu je opsedalo periferiju svesti tokom poslednje nedelje.
     Maston Veramorn ga samo besno pogleda i dodade više zbog svojih gardista koji su ih slušali. "Sumnjam."
     Kain sleže ramenima, potisnu iz svojih misli Sestrinstvo Prstena i nasmeši se. Uticaj na široke mase bio je igra koja se može igrati i udvoje. "Samo jedan od nas dvojice govori istinu, a sudeći po tvojoj prošlosti, Mastone Veramorne, sumnjam da si ti taj."

     Ako se uopšte žurio, Orion nije bio toga svestan. Prizemljio se na južnom kraju Skupštine, najavljujući unapred svoj dolazak da bi komandantu letenja stavio na znanje da dolazi u kliznom brodu Iglza. Dao je da mu ruku poleči vojna lekarka, koja je jedva uspevala da ne okrene glavu od gađenja, toliko je smrdeo, a onda se istuširao, popio ceo litar vode, i obukao svečanu uniformu prikladnu za pregovore koji su se odvijali, kako je bio obavešten, u Skupštinskoj Sali, visoko iznad grada. Dok se oblačio, primetio je da po telu ima ljubičaste modrice na svim mestima koji su došli u dodir sa brodskim čaurastim ležajem za pilote pri ubrzanju.
     Vest da se vratio i da nosi Prsten na ruci kao munja je prostrujala kroz redove Istmarča, i kad se spremio da pođe i pridruži se Kainu jedina tri prijatelja koja je imao na ovom svetu čekala su ga ispred piste, čekala ga bez reči. On zastade i dugo ostade tako, stojeći ćutke, ne oslovljavajući ih; jer, iako je znao šta žarko žele da čuju, nije mogao da pronađe reči kojima bi to iskazao. Kada je najzad došao do reči, one su bile poput vetra čiji je on instrument bio; obratio im se najneposrednije, bez govorničkih ukrasa, rečima koje su mu počivale na srcu.
     Kenijanu Temeri je rekao: "Ti si najbolji prijatelj u mom životu.
     Drekalu je rekao: "Veruj mi. Isti sam kakav sam uvek bio."
     Lizi Venere je rekao blago: "Nikada nisam prestao da te volim."
     Svima je rekao samo: "Za mnom."
     Tako su i učinili, i četiri klizna broda se polako uzdigoše pored planinske padine do piste na kojoj su čekala dva privatna vozila, jedno iz Iglza, drugo iz Istmarča.

     Kain je posmatrao kako se klizni brodovi dižu uz planinu. Bilo ih je četiri i on je istog časa znao čiji su, sva četiri. Jedan je jedva primetno predvodio ostala tri, i čak i na ovoj udaljenosti čovek koji je jednom nosio Prsten na vlastitoj ruci mogao je da oseti sjajno, električno pulsiranje moći, kako se približava uz planinu. Maston Veramorn se prekinu u pola rečenice kada je postalo očigledno da ga Kain ne sluša, i krenu svojim pogledom za njegovim.
     "Kakav je ovo sad izdajnički prepad, Kaine?" smesta upita Maston.
     "Nikakav izdajnički prepad, Mastone. Samo moj sin."

     Četvoro mladih ratnika se zajedno popelo sa piste. Prsten je sam od sebe zračio blistavom svetlošću, i njihove senke su se čudovišno lelujale preko pejsaža. Uspeli su se do Sale i ušli kroz južni ulaz. Još u trenutku kada su se spustili zavladao je muk, i muk je propratio njihov dolazak. Prvi ga je prekinuo Orion, rekavši tiho: "Gospodaru Kaine, gospodaru Mastone." Okrenuvši se za trenutak Mastonu Veramornu, reče blago, jer nije znao koliko su ta dva čoveka volela jedan drugog: "Gospodaru Mastone, komandant pukovnik Tristan de Volta je poginuo."
     I dalje je vladala tišina. Maston nije rekao ni reč. Orion uđe malo dublje u Salu, dok mu je Prsten jarko svetleo na ruci. "Tristan je poginuo, gospodaru Mastone, zato što nije mogao da podnese da vidi Prsten odbačen, zato što nije mogao da se oslobodi potrebe da ima moć, da bi bio bezbedan u svemiru u kome niko nije bezbedan. Živeti je opasno, gospodo, i svako ko živi, umire. Postaraću se", dodade on hladno, obraćajući se sada pre Kainu nego Mastonu, "da ovaj Prsten bude vraćen tamo odakle si ga uzeo."
     Maston Veramorn stade da bledi dok je Orion još govorio. Morao je da lizne usne, da bi bio u stanju da progovori. "Lepo si to rekao, vladaru. Verujem ti tek toliko koliko bih poverovao Lodenu ili Solanu, ili ma kome njihovog kroja."
     Istog časa začu se oštri prasak groma i Senta Almandar se materijazova u dnu Sale. Vazduh je eksplodirao, podalje od mesta na kome se pojavila, i zaglušio mu poslednje reči.
     "Zdravo, Mastone Veramorne", izgovori Senta Almandar.

     Petnaest dobrih godina proteklo je od kada je ma ko izuzev Kaina u toj Sali video gospodara Svetlosti, kako se pojavljuje zaogrnut njenom punom moći. Njen sjaj je nastavljao da treperi preko Sentinog tela, zgusnuvši joj se oko očiju i grla. Njeno treperenje je nije napuštalo dok je tako stajala i gledala u Mastona Veramorna. Prizor je potrajao, kao sleđen, otprilike tri sekunda. Jedan od Mastonovih telohranitelja se malo pokrenu, kao da namerava da se lati oružja, i Senta ga jednim pokretom zaustavi. Dugo je posmatrala Mastona Veramorna i najzad progovorila. "Zašto? Odbijaš da poveruješ Orionu samo zbog toga što se slučajno rodio kao vladar, nemajući nikakvog uticaja na to?"
     Niko od prisutnih nije propustio da vidi kako Mastonu poigrava mišić na obrazu. Kain je posmatrao šta se dešava naizgled veoma radoznalo, ali ništa nije govorio. Najzad Maston promuca, tako da se gotovo nije moglo razabrati šta govori. "Da mu verujem? Kainovom detetu i još vladaru pride? Jednome od vas?"
     Orion nije skidao oka sa Mastona Veramorna. Bio je sigurno jedini od prisutnih koji se nije čak ni okrenuo na grmljavinu koja je propratila materijalizovanje Sente Almandar. "Neću više da krijem svoje poreklo, radniče. Moj deda je bio vladar, i ako je krvno srodstvo najvažnije, i ja sam vladar. Ne stidim se; uradili su mnoge velike stvari. Izuzev činjenice da se njihova dobrobit nije odnosila na sve, nije bilo ničega lošeg u idealima vladara. Vera u mir, da je bolje raditi zajedno nego jedan protiv drugog. Verovanje da nemamo pravo da ubijamo. Zar su to tako strašne stvari?" On se okrenu gardistima Mastona Veramorna i obrati im se neposredno, kao sebi ravnima. "Udružili smo se, radnici, da bismo ratovali sa divovima. Mislim da smo u stanju da učinimo to isto, u ime mira. Vi to možete. Mi to možemo. Koga ćemo sledećeg napasti?" On se ponovo okrenu, pokazujući rukom u pravcu Doline, u pravcu sveta, iznenada se glasno nasmejavši. "Zar je neko, do đavola, preostao?"
     Maston Veramorn opsova svoje gardiste. "Zar ćete da slušate njega?" Potom se okrenu Orionu. "Vladara koji se dočepao Prstena?" On koraknu napred, bliže Orionu, i dreknu: "Ako hoćeš mir, vladaru, daj mi Prsten. Pokaži nam svima svoju dobru volju."
     Orion nije oklevao ni trenutak. "Dobro." Dok je Maston besno i sa potpunom navericom zurio u njega, on skide Prsten sa ruke, koraknu napred i stavi ga na otvoreni dlan Mastona Veramorna. Maston Veramorn ga ščepa za ruku, sa Prstenom između njihova dva dlana, iskorači i jednim pokretom isuka nož i zabode ga Orionu u stomak. Orion ostavi Prsten u Mastonovoj ruci i polako napravi dva koraka unazad, u pravcu Kaina koji je polako ustajao iz sedišta u kome je proveo celo to veče. Lice mu je imalo zbunjen izraz, i Kain ga uhvati u padu. Jedan od Kainovih srebrnookih istog časa se baci da spreči jednog od gardista Mastona Veramorna da opali iz revolvera, i pođe mu zaista za rukom da telesnom gardisti proburazi grlo svojim bačenim nožem u istom trenutku kada je ovaj opalio i ubio Kaina na mestu hicem među oči.
     Sumrak se brzo spustio.
     Zajedno su šetali duž obale Okeana dok je padala noć. Razgovarali su o nevažnim stvarima, temama bez ikakvog značaja. Ono što je bilo važno bilo je rečeno još pre mnogo godina, i sada više nije bilo potrebno da se ponavlja. Orion je tek polako postao svestan svog okruženja, svežeg dodira vode na svojim nožnim člancima. Levo od njega peskovita obala se protezala u stenovitu pustaru, a desno se Jedini okean pružao sve do daleke linije obzorja. Ono što je bilo oko njega najzad poče da ga zbunjuje, i on upita Kaina gde se nalaze.
     "Na kraju smo puta, Orione." Čovek za trenutak pogleda u Oriona i dodade: "Mog puta. Da je i tvoj, mislim da bi video nešto drugo. Sada moraš da se vratiš."
     "Da te ostavim ovde samog? Valjda ne misliš ozbiljno?"
     "Mislim", polako odvrati Kain. Misli su mu dolazile teško, i on se borio s njima jer je sada bilo veoma važno da Orion ne pođe tamo gde je on morao da ode. "Okreni se", reče mu on tiho. "Vrati se, sine."
     "Sine?" Orion zamišljeno klimnu i zagleda se iza sebe, na put kojim su došli, na slabi odsjaj života tamo u daljini. On se polako okrenu i pođe natrag putem kojim je došao, ali se već posle nekoliko koraka osvrnu i ugleda Kaina kako ga prati pogledom. "Kaine?"
     "Da, Orione?"
     "Kaine? Da sam mogao da izaberem sebi oca, izabrao bih tebe."
     "Orione." U sve tamnijem, modrom sumraku, crnokosi i plavokosi čovek gledali su jedan u drugog. "Ja i moj učitelj Lukas... dokle god ti živiš, mi nećemo umreti." Zatim mu blago reče: "Vrati se."

     7.
     Tama mu se zgusnula oko duše.
     Stojeći mirno na obali ogromnog, mračnog okeana, Kain se pitao da li su hrišćani bili u pravu, da li smrt nije ništa drugo do odlazak na drugo mesto, u drugi život. Hoće li opet videti svoje sestre? I Dženi, prvu ženu koju je voleo u životu, i Eli, koja je bila poslednja? Možda će moći da poseti majku, sada već kao odrastao čovek, i da izglade sve nesporazume; Kain je znao da će moći, sada, da je navede da ga zavoli, onako kako je on nju oduvek voleo.
     U velikoj daljini, ukaza se treperavi sjaj.
     Za ime Svetlosti, možda će opet videti Lukasa.
     Postajalo je veoma hladno, i žubor talasića koji su zapljuskivali obalu sasvim je utihnuo. Duboki spokoj se spuštao svud oko njega, sve dok nije preostala samo nejasna, daleka Svetlost, i potpuna tama i praznina; i u poslednjem, očajničkom damaru svoga života, Kain svom dušom krenu za Svetlošću koja mu je uvek do tada, još od detinjstva, stalno izmicala.

     8.
     Orion se vraćao kroz sve gušću tamu.
     Hladnoća mu je isisavala snagu, lomeći mu čitavo telo drhtavicom. Stavljao je nogu pred nogu, mučno koračajući napred, ne zaustavljajući se. Nije se usuđivao da uspori; sva snaga mu je bila potrebna samo da nastavi dalje, sučeljen sa stravičnom, ukočenom hladnoćom.
     Njihovi glasovi su ga dozivali, zvali ga k sebi, glasovi Sestrinstva Prstena, najvećim delom puta.
     U jednom trenutku, kad ga je potpuno izdala snaga, kad više nije mogao da čuje glasove triju žena kako ga vuku natrag, u stvarnost, posle duge, beskrajne ćutnje kada se već gotovo predao, njena prilika iskrsnu pored njega. Oči joj potražiše njegove i tiho kazaše: Ako ti je stalo do života, pođi za mnom.
     Svetlost je obuze, i Senta Almandar iščeze.
     Orion posegnu u samoga sebe na način koji nikada ranije nije upoznao, i na obalama te ogromne i besmrtne praznine pristupi mu ta moć, dopuzavši na njegovu zapovest i okupavši ga tečnom toplotom Svetlosti.

     Sjaj Svetlosti dodirnu Oriona u padu, dok su Kainove mrtve ruke pokušavale da mu ublaže pad. Nije ni dodirnuo zemlju, već je nestao i ponovo se pojavio stojeći ispred Mastona Veramorna. Orion je bio samo nejasno svestan da se opšte krvoproliće koje je očekivao nije dogodilo; nije sasvim sigurno znao zašto, ali nije imao vremena da misli o tome. On koraknu napred, a Maston Veramorn koraknu unazad, i grčevito stežući u šaci Prsten zatetura se dalje od Oriona.
     Maston je zurio u Orionovu sjajnu priliku ne verujući svojim očima, a onda bez oklevanja izvuče revolver i poče da puca. Čak i u trenutku za koji je morao znati da mu je poslednji u životu, nije popuštao. Negde u dnu svog uma video je kako se Orionovo lice meša sa Solanovim, i oba sa licem Lodena Alamndara. Meci su pljuštali po sjajnoj Orionovoj prilici, ponovo, ponovo, ponovo, pogađali ga i nisu prolazili kroz njega. Ali čovekov užasni ravnomerni korak se nije menjao; prišao je Mastonu i istragao mu revolver iz ruke. Sa celokupnom, jarko bleštećom moći Svetlosti, prvi put je ispružio ruku i stavio je preko šake Mastona Veramorna, preko Prstena.

     Vreme je stalo.
     Izgledalo je kao da stoji van vremena, van one nepomične slike, svoje i Mastona Veramorna, kako stoje i drže Prsten. Svako smrtno biće u Sali tog časa se potpuno ukočilo. Jedino kretanje, a i ono je Orionu izgledalo glečerski sporo, dok je stajao s rukom na Prstenu, bilo je glatko, klizeće kretanje vladara Loge, koji u tom kritičnom trenutku iskrsnuo niotkuda, prošao između gardista Mastona Veramorna i bilo mišlju, bilo dodirom oduzeo im oružje. Orion je video kako Loga u vazduhu dodiruje bačeni nož i kako nož skreće sa svoje putanje tek koliko da ne pogodi ratnika na koga ga je bacio jedan srebrnooki, a onda je lenjo otklizao u noć.
     Čak je i pojava triju žena, dok je Svetlost dobijala oblik Sestrinstva Prstena, trajala veoma dugo. Kad god je viđao Logu kako to radi, Orionu se činilo da se stvar odigrava gotovo trenutno.
     Kakva zapanjujuća moć, jasno pomisli on. Prvi put je razumeo Kaina, razumeo poriv koji ga je gonio da sve stavi na kocku, samo da vrati Prsten. Uz takvu moć čovek je mogao da uradi sve što hoće, da stvori mir, da vrati blagostanje rasturenim radnicima u Dolini, onakvo kakvo nikada nisu imali još otkako je moć vladara Zemlje bila na vrhuncu.
     Hoćeš li nam vratiti ono što nam pripada?
     Orion pogleda u tri žene, i čula su mu bila tako pojačana i osetljiva da je u njima video posvećenost ništa veću od njegove; shvatio je da ona u izvesnom pogledu može biti bolja od njegove, ali ne i bolja od one za koju je on bio u stanju. Ratnici su stajali kao ukopani, i Orion ih je zagledao jednog po jednog, otkrivajući da svakome od njih po nešto nedostaje. Uz moć Prstena bio je u stanju da im zaroni u um tako potpuno, da je istog časa postajao jedan od njih. Otkrio je da je Loga, uprkos svim svojim nastojanjima, na ivici očajanja. Njegovim prijateljima, Kenijanu, Lizi i Drekalu, nedostajala je disciplina da sprovedu stvari za koje su znali da su dobre, čak i u svom vlastitom životu. Jimal je bio veoma inteligentan, ali nije imao strasti, a Maston Veramorn, koji ih je imao, nije ni o čemu na svetu vodio računa osim o svojim strastima.
     A zatim, bila je tu i Senta. Uz punu moć Prstena on posegnu da je obuhvati, i susrete se sa velikim samosavlađivanjem koje ga je sprečavalo. Znao je istog časa da bi mogao da prodre kroz tu prepreku i da je upozna, kao što je žarko želeo. Otkucaji moći u njegovoj ruci bili su kao droga, zavodljiva i slatka, koja mu je čak i misli usporavala.
     Sestrinstvo ponovi svoje pitanje. Hoćeš li nam vratiti ono što nam pripada?
     Senta je stajala i posmatrala ga. Misao kao da se polako stvarala u njemu, ali je bila savršeno jasna. Ima stvari koje niko drugi ne može da uradi mesto tebe. Da je Loden živ, on ti ne bi oduzeo taj komadić kristala. Na tebi je da odlučiš, Orione. Ne na meni, ne na Kainu, već na tebi.
     "Toliko dobra bih mogao da uradim", šapnu Orion ženama koje su se sučelile s njim. "Razumete li?"
     Krik njihovog nadolazećeg gneva jedva da se mogao suzdržati. Nije tvoj!
     "Tako je, nije." Orion je to učinio pre nego što bi mogao da smisli neki razlog da samog sebe zaustavi. Skinuo je svoju ruku s ruke Mastona Veramorna i odmakao se od njega za jedan korak, a onda glasno rekao: "Uzmite ga od njega!"
     Tako su i učinile.
     Mastonovi krici nisu dugo trajali.

     Kaina su sahranili kasnije, iste večeri, visoko iznad grada Skupštine, u zemlju Crnih planina nedaleko od Sale u kojoj je nekada, kao dvadesetogodišnji mladić, objavio da postoji veća moć od moći Svetlosti.
     Orion se nadao da je u tome bio u pravu.

     Kiša je počela da pada dok su njegovo nepomično telo zatrpavali zemljom. Nije bilo nikakve svete službe ni posmrtnog slova. Oni koji su došli da ga sahrane neće ga nikada zaboraviti, a što se samog čoveka tiče, on je, na kraju krajeva, bio mrtav.
     Pošto su ga sahranili, sišli su zajedno niz planinu u pravcu u kome su svetlele svetlosti velegrada, sjajne u noći.









15. ODRASLI
@03 = Godina 3018. posle Ognja
     "...Nije nam bilo dobro, tih dana, nikome od nas; borili smo se jer nismo bili stvoreni da se predamo. Ali, deco, ne smete strogo suditi o nama. Uprkos svim svojim neuspesima, na kraju smo ipak stvorili svet u kome ste se vi rodili. A to je već nešto."
     "Loga?" pažljivo se oglasi Inlije. "Je li ti dobro?"
     "Sve te smrti", promrmlja najstariji ljudski stvor u vasioni i okrenu se deci koja su ga čekala, pa zajedno siđoše niz planinu, prepuštajući stari grad kandžama vremena. Loga se kretao brzo, kao da nije siguran da mu je stalo da ih sačeka. Stalno se kretao, putovao brzo, jer dokle god se nečim bavio, sećanja nisu bila tako jaka.









HRONOLOGIJA DOGADJA
     (Izvod iz Knjige vekova, sačinio Kenijan Temera)

     U godini koja je bila, prema njihovom kalendaru, 2002. n. e., pet godina pre prve i najstrašnije godine Ognjenih ratova, otkrivena je velemladost u zemlji koja se na starom jeziku zvala Amerika. Ta droga je bila jedan od glavnih razloga što je prvi svet bio uništen u Ognjenim ratovima. U to vreme na licu planete nije bilo miliona, ili nekoliko stotina miliona ljudskih bića, već sedam i po milijardi. Droga koja je uklonila smrt od starosti nije mogla izazvati ništa drugo sem katastrofe; u ovom slučaju ona je bila jedna od mnogih, mnogih varnica koje su izazvale Oganj.
     Armagedon se dogodio godine 2007. n. e.; prema našim kalendarima to je Godina Ognja.
     Godina
     0 - Godina Ognja.
     8 - Brod Malkar, na fuzioni pogon, vrsta letelice koja se na starom jeziku zvala nosač aviona, očajnički tragajući za tehničkim znanjima koja su bila potrebna da ga i dalje održavaju, spasava naseobinu naučnika sa severozapadne obale Amerike. Među njima se nalaze T'Pau Almandar i njen osamnaestogodišnji sin, Džon Almandar.
     24 - T'Pau i njen sin, Džon Almandar, ponovo otkrivaju velemladost.
     27 - Rođenje Lodena Almandara.
     41 - T'Pauin narod, živeći na lancu veštačkih ostrva kraj obale Kalifornije, gradi nezgrapnu, lošu raketu, koja im omogućava da stignu do geosinhrone orbite i da uzmu u svoje ruke orbitalne fabrike i flotu šatlova koji su se tu nalazili još od pre Ognja. Nikada im više neće nedostajati mogućnost da putuju kroz svemir.
     111 - Rođenje Donera Almandara
     122 - T'Pauin narod sreće Sestrinstvo Prstena i saznaje da postoji Svetlost.
     134 - T'Pauin narod ratuje sa plemenom Bela Vatra i varvarskim plemenom Hamel (kasnije nazvanim pleme Selveren).
     165 - Doner Almandar, u ratu sa varvarima plemena Hamel, spasava sa bojišta šestogodišnjeg mutanta po imenu Loga. Doner Almandar objavljuje svoju nameru da malog varvarina mutanta odgoji kao da je pripadnik T'Pauinog naroda. Džon Almandar, koji čvrsto veruje u teoriju o čistoći rase, zaklinje se da će ubiti malog Logu. Džonov sin, Loden, nestaje na jednom mestu i ponovo se materijalizuje iza leđa svog oca, i udarcem batine mrvi lobanju Džona Almandara. Prvi put je moć Svetlosti iskoristio jedan od pripadnika T'Pauinog naroda.
     167 - T'Pau Almandar ubrizgava Logi oslabljeni preobražajni virus, koji mu menja boju kože i očiju, tako da dečak gubi sličnost sa omrznutim srebrnookim varvarima.
     178 - Sestrinstvo Prstena osuđuje vladare zašto stalno ratuju protiv preostalih ljudskih bića na Zemlji i potpuno napušta zemlju.
     191 - Pleme Bele Vatre je iskorenjeno do poslednjeg čoveka, posle pokušaja da upotrebi termonuklearno oružje protiv T'Pauinog naroda. Pleme Selvren beži na jug.
     193 - T'Pauin narod, pod čijim se imenom u to vreme podrazumevaju kako genetski izmenjeni potomci T'Pau Almandara, tako i genetski normalna ljudska bića koja su se borila na njihovoj strani, naseljavaju se u ogromnoj dolini severno od Blistave pustinje. To je gotovo savršeno mesto za prebivanje, iako nešto hladnije. Dugačka linija obale obezbeđuje T'Pauinom narodu pristup okeanu.
     199 - Priče o postojanju divova stižu do T'Pauinog naroda. Ovaj ih odbacuje kao obične glasine sve dok, po celoj planeti Zemlji, klima ne počne da postaje toplija. Okean počinje da raste, preteći da potopi Dolinu. Tri čoveka odlaze na sever; Loden Almandar, njegov sin Doner i varvarin koji je naučio da uporebljava Svetlost, Loga.
     200-206 - Rat sa divovima
     206 - Divovi su poraženi po kratkom postupku, ali su u međuvremenu pokrenuli proces zagrevanja planete koji ne mogu da zaustave. Pod pretnjom da će ih uništiti oni koji su stekli pravo da sebe nazovu vladarima Zemlje, divovi počinju da grade Veliku branu, koja će štititi Dolinu od rastućeg Okeana.
     242 - Veliki raskol. T'Pauin narod je naučio kako da se trenutno leči i obnavlja uz pomoć Svetlosti. U kratkom, ali odlučujućem ratu potomci T'Pau Almandar, koristeći moć Svetlosti, preotimaju pogone za proizvodnju velemladosti i uništavaju ih. Doner Almandar izjavljuje da je odluka da se velemladost uskrati onima koji nisu u stanju da upravljaju Svetlošću protivna etici, i u T'Pauinom narodu nastaje Veliki raskol. Tehnološka inteligencija na kraju se većinom svrstava uz Donera Almandara; antinaučne snage ostaju u Dolini i usredsređuju se na razvijanje moći Svetlosti.

     Oni koji su ostali u Dolini predlažu, i sprovode, Sporazum vladara; pakt prema kome vladari koji su odlučili da ne odu sa Donerom Almandarom daju zavet da će se u svemu pokoravati - što Doner nije hteo da učini - odlukama Suda vladara. Doner Almandar odlazi na jug, na ivicu Blistave pustinje, i 244. godine počinje da gradi najveću svemirsku luku u istoriji sveta: grad Donertaun. Gotovo tri decenije Donertaun je zaokupljen izgradnjom velike flote svemirskih brodova.
     255 - T'Pau Almandar izvršava samoubistvo.
     271 - Pošto je flota svemirskih brodova završena, Doner Almandar, u pratnji gotovo polovine T'Pauinog naroda i više od dve trećine normalnog ljudskog stanovništva Severne Amerike, penje se u orbitu, ulazi u svoje svemirske brodove i od tada se za njih više nije čulo. Samo jedan od najbriljantnijih inženjera koji su pomogli Doneru Almandaru da izgradi flotu svemirskih brodova kojom su njegovi sledbenici napustili Zemlju, nekadašnji varvarin Loga, u poslednjem trenutku odustaje i ostaje na Zemlji, verovatno u Dolini - iako je to možda samo legenda - na nagovor Lodena Almandara.
     27l-1153 - Pax Almandar: Doba mira
     (U ovoj hronologiji ima relativno malo zapisa za osam stotina osamdeset dve godine koje razdvajaju egzodus Donera Almandara sa Zemlje od pobune Artemisa od Erebiona protiv vladara. Istoričari su to razdoblje očigledno s razlogom nazvali Dobom mira; prosto rečeno, nije obilovalo događajima.)
     301 - Vladari grade Skupštinsku Salu.
     526 - Osnovana je Akademija.
     1129 - Rođenje Artemisa od Erebiona.
     1130 - Rođenje Erika Malahora.
     1133 - Rođenje Kainovog dede Gareta.
     1137 - Rođenje učiteljice Sendal.
     1141 - Artemis od Erebiona dolazi na Akademiju u Skupštini.
     1149 - Artemis napušta Akademiju, pošto je pao na Testu.
     1150 - Garet stupa u službu Erika, gospodara Malahora.
     1153 - Ustanak u Erebionu.
     1160 - Rođenje Marika.
     1164 - Rođenje Dženi.
     1178 - Marik je naučio da lovi ribu kroz ustavu iznad Istmarča.
     1180 - Venčanje Marika i Elene.
     1181 - Rođenje Kainovog starijeg brata, Miše.
     1184 - Rođenje Antona Luzende.
     1185 - Rođenje Rize Luzende.
     1187 - Osmog dana zime, rođenje Kainovo.
     1188 - Rođenje Sive.
     1191 - Rođenje Bare.
     1193 - Dvadeset drugog dana zime, Marikova pogibija u čudovišnoj oluji.
     1194 - Osmog dana zime, Siva upisana u školu učiteljice Sendal.
     1195 - Vođa pobune Artemis od Erebiona, koji sebe u to vreme naziva Lukasom od Semalije, dolazi da podučava Kaina od Istmarča.
     1201 - Kain poslan na Akademiju.
     1202 - Lukas napušta Istmarč.
     1207 - Prvog dana proleća, Kainovo progonstvo u Blistavu pustinju.
     1211 - Kain pronalazi Donertaun.
     1213 - Kain uspeva da otvori sef u kojem je skrivena velemladost.
     1218 - Kain uspeva da uključi Štit Donertauna.
     1253 - Rođenje Tristana de Volte.
     1261 - Genetski inženjer Rijabel dopriniosi rađanju blizanaca, Solana i Ree.
     1267 - Rođenje vladarke Sente.
     1274 - Trideset trećeg dana jeseni, potpisivanje Istmarčkog sporazuma.
     1277 - Solan stupa u službu Mastona Veramorna.
     1278 - Rođenje Lize Venere.
     1279 - Rođenje Orionovo, Kenijana Temere (Bezimenog) i Džeksona, sina Donalovog (Drekala).
     1284 - Abdikacija vladara; smrt Donera Almandara i Solana. Vladarka Senta je kažnjena zatvorom; Rea je oslepljena i bačena u tamicu. Kain uzima Oriona da ga vaspita u Pećinama Istmarča.
     1299 - Rat za Prsten.









KALENDAR PRSTENA
     Kalendar koji je korišćen u ovoj knjizi u osnovi je isti onaj koji je predložio Isak Asimov u svom eseju 'Slab izgovor', i koji se nalazi u njegovoj zbirci eseja Mesečeva tragedija. Jedina bitnija izmena koju sam izvršio u Asimovljevom Svetskom kalendaru godišnjih doba, onako kako ga je predložio, jeste da sam zadržao imena godišnjih doba. (Asimov je predlagao da se godišnje četvrti označavaju sa A, B, C i D, što bi, siguran sam, bilo veoma primenljivo i zgodno, kada se ljudi budu navikli na to. Međutim, za potrebe ove priče odlučio sam da zadržim imena godišnjih doba, sa njihovim jasnim i neposrednim značanjem.)
     Ovaj kalendar ima nekoliko prednosti u odnosu na sadašnju odvratnu papazjaniju kojom se služimo za obeležavanje godišnjih tokova. Nedelja (prema sadašnjim nazivima dana u sedmodnevnom razdoblju) uvek je prvi dan u sedmici; prvi, a zatim osmi, pa petnaesti i tako dalje, i prema tome možete, prema datumu, odrediti koji je dan u nedelji. Četiri 'meseca' su svi iste dužine. Kalendar za celu godinu je samo jedno jedino parče hartije koje sadrži devedeset jedan dan, od kojeg se sastoji dati mesec, ili godišnja četvrt. I najzad, ne treba vam novi kalendar svake godine; godina se prosto ponavlja.
     Samo jedna godišnja četvrt, proleće, ima više od devedeset jednog dana. Proleće ima devedeset dva, i tako ukupan zbir dana u godini iznosi 365. Devedeset drugi dan se ne broji kao dan u nedelji. Svake prestupne godine, jesenja četvrt takođe sadrži devedeset drugi dan, koji se isto tako ne ubraja među dane u nedelji. Četiri godišnje četvrti su, po redu, zima, proleće, leto i jesen.

     KALENDAR MESECI, IZMENJENI ASIMOVLJEV KALENDAR

     1 2 3 4 5 6 7
     8 9 10 11 12 13 14
     15 16 17 18 19 20 21
     22 23 24 25 26 27 28
     29 30 31 32 33 34 35
     36 37 38 39 40 41 42
     43 44 45 46 47 48 49
     59 51 52 53 54 55 56
     57 58 59 60 61 62 63
     64 65 66 67 68 69 70
     71 72 73 74 75 76 77
     78 79 80 81 82 83 84
     85 86 87 88 89 90 91

     Metrički dan je moj vlastiti izum. To je dan dugačak koliko i naš sadašnji dan - iako se Zemljina rotacija usporava, ona to čini gotovo neprimetno, i tokom hiljada godina - koji je podeljen u deset metričkih sati; svaki metrički sat je zatim podeljen na sto metričkih minuta, a svaki metrički minut na sto sekundi.
     Radi lakšeg izračunavanja slede sledeće jednakosti standardnih i metričkih vremenskih jedinica:

     Jedan metrički sat = 2,4 standardna sata.
     Jedan metrički minut = 1,44 standardna minuta.
     Jedan metrički sekund = 0,864 standardnih sekundi.

     Decimalni dan (zajedno sa decimalnim kalendarskim sistemom koji je, u poređenju sa Asimovljevim Svetskim kalendarom godišnjih doba, lošiji) zaista je bio u upotrebi u Francuskoj, počev od 1792. godine, i upotrebljavao se trinaest godina, sve dok ga Napoleon nije ukinuo i zamenio sistemom merenja vremena koji se tada, kao i sada, upotrebljava u celom svetu. Samo dva stoleća kasnije, ja sam uspeo da ga ponovo izmislim na svoj način.

     DKM




