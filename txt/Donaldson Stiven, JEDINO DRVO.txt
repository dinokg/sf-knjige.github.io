


Prvi deo: RIZIK









1. DRAGULJ ZVEZDOPUTA
     Linden Averi hodala je kraj Kovenanta niz prolaze Koerkrija. Ispod njih je prilazio kameni džinobrod, Dragulj Zvezdoputa, klizeći ka jedinom očuvanom pristanu u podnožju drevnog grada; ali ona nije obraćala pažnju na njega. Ranije je već videla kako dromond juri na vetru kao blagodat - istovremeno masivan i krhak, u punoj brzini i odmereno - brod nade za Kovenantov pohod, kao i za nju. Dok su ona i Nevernik, sa Brinom, Kailom i Vainom u pozadini, silazili ka kraju dokova Leleja, mogla je da sa zadovoljstvom posmatra brod. Njegova životnost umirivala joj je čula.
     Ali Kovenant je upravo otposlao dvoje Kamendolaca, Sundera i Holian, nazad u Gornju Zemlju u nadi da će moći da u selima pokrenu otpor protiv razbojništava Klave. A ta nada zasnivala se na činjenici da im je dao Lorikov kril kako bi ga koristili protiv Kobi Sunca. Kovenantu je to sečivo bilo potrebno i kao oružje umesto divlje magije koja uništava mir i kao odbrana protiv tajanstvenog Vaina, demonokota. Ipak, ovog jutra dao je kril. Kada ga je Linden upitala za objašnjenje, odgovorio je: "Ionako sam previše opasan."
     Opasan. Reč je odjeknula u njoj. Iz razloga koje je samo ona mogla da oseti, Kovenant je bio bolestan od moći. Njegova početna bolest, lepra, bila je primirena - iako je izgubio većinu pravila samokontrole koja su je držala na uzdi, ili odustao od njih. Ali umesto nje pojavio se otrov koji su mu ubrizgali Besomuk i Kob Sunca. Taj moralni otrov trenutno je bio umrtvljen, ali čučao je u njemu kao grabljivac, čekajući trenutak da skoči. Njoj je izgledalo kao da daje osoben preliv boji njegove kože - kao da mu je zacrnio koštanu srž. Uz otrov i beli prsten, predstavljao je najopasnijeg čoveka koga je Linden ikada videla.
     Odgovarala joj je opasnost u njemu. To joj je pomagalo da odredi onu snagu koja ju je u početku privukla ka njemu, još tamo na farmi 'Utočište'. Nasmešio se Džoani kada je trampio svoj život za njen; a taj osmeh govorio je - više od svake pretnje ili nasilja - o njegovoj čudnoj moći, o sposobnosti da se rve sa samom sudbinom. Kamora olakšanja koju je omogućio Mrtvima u Leleju pokazala je dokle je bio spreman da ide u ime svojih složenih krivica i gnevova. Predstavljao je paradoks, a Liden je čeznula za tim da ga razume.
     Uprkos lepri i otrovu, samooptuživanju i gnevu, predstavljao je potvrdu - potvrdu života i vezanosti za Domaju, spremnosti da se suprotstavi svemu što Kletnik učini. A ona? Šta je ona činila čitavog života sem što je bežala od prošlosti? Sva njena strogost, sva težnja ka medicinskom savršenstvu protiv smrti, od početka su bili negativni - odbijanje sopstvenog nasleđa smrtnosti, a ne dokazivanje verovanja kojima je zvanično služila. Bila je kao Domaja pod tiranijom Klave i Kobi Sunca - mesto kojim ne vlada život, nego smrt i krvoproliće.
     Kovenantov primer nagnao ju je da upozna sebe. Nagonski ga je pratila čak i kada još nije razumela zašto je on toliko privlači. A sada je znala da želi da bude kao on. Želela je da predstavlja opasnost za sile koje gone ljude u smrt.
     Proučavala ga je dok su hodali, pokušavajući da ojača svoju odluku time što je urezivala u sećanje njegove duboke, proročke crte lica, stegnute usne i divlje zamršenu bradu. Zračio je iščekivanjem koje je mogla i sama da oseti.
     Kao i on, jedva je čekala početak putovanja nade u društvu džinova. Iako je provela svega nakoliko dana sa Mrkotragom Brusobolom, Palamarom Sanomorom, Lupiženom i Prvom od Potrage, već je razumela drhtaj ljubavi koji je ispunjavao Kovenantov glas kada bi govorio o džinovima koje je nekad poznavao. Ali u njenom iščekivanju bilo je i ličnih primesa.
     Skoro od istog časa kada se pojavilo, čulo za zdravlje postalo joj je izvor bola i strepnje. Prvo što je osetila bilo je zlo u Nazikovoj smrti. A taj prizor gurnuo ju je u naizgled beskrajan niz Besomuka i Kobi Sunca, što ju je dovodilo do same ivice opstanka. Neprestani napadi opipljivog zla - moralne i fizičke bolesti koje nikada neće moći da izleči - ispunili su je nesposobnošću, pokazujući pri svakom dodiru i pogledu koliko je beskorisna. A onda je pala u ruke Klave, pod moć Gibona Besomuka. Proročanstvo koje joj je izrekao, jeziva zlokobnost koju je ulio u nju, ispunili su joj čitavu dušu gađenjem i gnušanjem nerazlučivim od samoosuđivanja. Zarekla se da nikada više neće otvoriti svoja čula pred nekim spoljašnjim postojanjem.
     Ali nije održala zavet. Njena oštra ranjivost predstavljala je i duboku i neophodnu beskorisnost. Ista osetljivost koja ju je toliko izlagala strepnji takođe joj je davala mogućnost da se sopstvenim snagama bori protiv otrova honja i slomljenih kostiju. Ta sposobnost negde se duboko spojila sa njenim medicinskim nagonima, dajući njenoj ličnosti vrednost koju je verovala da je izgubila onog časa kada je dospela ovamo iz sveta koji je poznavala. Osim toga, mogla je da koristi i saputnicima, pomažući im protiv smrtonosnog zla zlokota Sarangrava.
     A onda je družina napustila Sarangravsku ravnicu i dospela u Primorje, gde Kob Sunca nije delovala. Okružena prirodnim zdravljem, jesenjim vremenom i mirisima čistim kao u početku stvaranja života, praćena džinovima - naročito Lupiženom, čiji je neumorni humor predstavljao melem protiv svake tame - osećala je kako joj se članak zaceljuje pod čudotvornim dejstvom alem-vina. Okusila je oporu lepotu sveta, sa zadovoljstvom je posmatrala kako Kovenant pruža dar Mrtvima iz Leleja. Počela je da shvata, duboko u utrobi, da njeno čulo zdravlja može da oseti i dobro, a ne samo zlo - i da joj to možda pruža bar neki izbor pred usudom koji joj je Gibon predskazao.
     To joj je bila nada. Ako nikako drukčije, možda će tako moći da promeni svoj život.
     Starac čiji je život spasla pred farmom 'Utočište' rekao joj je: Budi što jesi. Na svetu postoji i ljubav. Sećanje na te reči prvi put je nije ispunilo užasom.
     Jedva je skretala pogled sa Kovenanta dok su silazili niz stepenice džinova. Izgledao je dorastao svemu. Ali bila je svesna i drugih stvari. Blistavog jutra. Dugačke, slane praznine Koerkrija. Neprozirne, crne misterije Vaina. I haručaija iza sebe. Način na koji su koračali po kamenu kao da je bio u suprotnosti sa njihovom uobičajenom bezosećajnošću. Izgledali su gotovo željni da sa Kovenantom i džinovima istraže nepoznatu zemlju. Linden se usmerila na te pojedinosti kao da oni predstavljaju srž novog života koji je priželjkivala.
     U svakom slučaju, dok su saputnici izlazili na otvoreno sunčevo svetlo u podnožju grada, gde su Prva, Sanomor i Lupižena čekali zajedno sa Cerom i Hergromom, Lindenin pogled otrgao se napred kao da ga je privukao magnet; i ugledala je Dragulj Zvezdoputa kako sa lakoćom ulazi u pristan.
     Džinobrod je bio takav da joj je razgalio srce. Dizao se nad njom, prekrivajući nebo dok je pokušavala da ga obuhvati pogledom. Njegov kapetan, Mrkotrag Brusobol, izvikivao je naređenja sa kormilarske palube koja je stajala visoko nad krmom, džinovi su vrveli po jarbolima da smotaju jedra i osiguraju konopce, a brod se smestio u usek sa neverovatnom tačnošću. Veština posade i preciznost izrade broda poništavali su utisak masivnosti tamnog i vlažnog granita od kojeg je načinjen. Gledano izbliza, masa dromondovih bokova izlivenih izjedna prikrivala je njegovu vitkost, dugačke palube, ponosno izvijen pramac, odmerenu ravnotežu jarbola. Ali kada je prilagodila pogled veličini broda, videla je koliko je prikladan za džinove. Njihova veličina tačno se uklapala u brod. Vlažni kameni bokovi izdizali su se iz vode kao plamen granitne spremnosti.
     Taj kamen iznenadio je Linden. Nagonski je proučavala prirodu džinobroda, uverena da je granit prekrut da bi podneo pritisak mora. Ali dok je preletala pogledom po brodu, uvidela je svoju grešku. Ovaj granit imao je nepohodnu blagu savitljvost, kao kost. Njegova životnost prevazilazila je ograničenja običnog kamena.
     A ta životnost obuhvatala je i posadu dromonda. Bili su to džinovi, naravno; ali na svom brodu bili su i više od toga. Bili su posvećeni službi kao snažan, živ organizam, ruke i smeh života koji ih je oduševljavao. Kamen i džinovi zajedno su davali Dragulju Zvezdoputa izgled broda doraslog moćnim morima - jednostavno zato što nikakav drugi test nije odgovarao njegovoj urođenoj prirodi.
     Tri jarbola, svaki dovoljno visok za po tri jedra, izdizali su se nad gornjom palubom kao kedrovi. Pod njima je stajao Brusobol. Lako se njihao na blagim talasima mora, kao da je rođen sa pučinom pod nogama, solju u bradi, veštinom u svakom pogledu duboko usađenih očiju. Njegov uzvik u odgovor na Lupiženin pozdrav odjeknuo je od lica Koerkrija, pa je Lelej uzvratio dobrodošlicom prvi put posle mnogih stoleća. Sunce i brod razlili su se pred Linden kada su joj se oči ispunile iznenadnim suzama - kao da nikada ranije nije videla radost.
     Trenutak kasnije zatreptala je da razbistri pogled i ponovo pogledala Kovenanta. Lice mu se od napetosti iskrivilo u grimasu keženja; ali duh iza te grimase bio joj je dovoljno jasan. Gledao je u sredstvo kojim će nastaviti potragu za Jedinim Drvetom, za opstankom Domaje. I više od toga: gledao je džinove, srodnike Srdosolje Penosleda, koga je toliko voleo. Nije joj bilo potrebno objašnjenje čežnje i straha koji su izazvali taj izraz lica nalik na keženje. Njegova ranija pobeda nad Poglavarom Kletnikom bila je oslobođena Opačije upravo ličnim melemom smeha džinova. Kovenant je sada gledao džinove sa Dragulja Zvezdoputa sa čežnjom i sećanjima; bojao se da će ih dovesti do iste sudbine kao i Penosleda.
     Linden je i to razumela. Kao i njegova istrajnost, njena tvrdoglavost stvorena je na gubitku i krivici. Znala je kako izgleda nemati poverenja u posledice sopstvenih želja.
     Ali dolazak džinobroda zahtevao je njenu pažnju. Buka je ključala na brodu kao u vatrometu veselja. Lupiženi i Sanomoru dobacili su sidrenu užad, a oni su ih čvrsto privezali za davno neupotrebljene stubove na doku. Dragulj Zvezdoputa očešao se bokom o ivicu pristana i smirio se. A čim je dromond bio osiguran, kapetan i njegova posada od dvadesetak džinova stuštili su se niz užad i lestvice, iskačući na dokove.
     Tu su toplo pozdravljali Prvu, grlili Sanomora, veselo se dovikivali sa Lupiženom. Prva im je obiljno uzvraćala pozdrave; njena gvozdena kosa i široki mač kao da su držali na odstojanju svaku prisnost. Ali Lupižena je ispoljavao dovoljno veselja da nadoknadi i Sanomorovu nemu potištenost; uskoro su džinovi zajedno počeli da razgledaju grad Bezemljaša, svojih davno izgubljenih rođaka.
     Linden se našla okružena od vetra izbrazdanim i pocrnelim muškarcima i ženama dvostruko većim od sebe - mornarima građenim kao hrast, a ipak punim pokreta i radoznalosti kao pupoljci. Svi su bili jednostavno odeveni zbog prirode posla - u pancirne košulje načinjene od prepletenih kamenih pločica i teške kožne pantalone - ali ništa drugo na njima nije bilo obično. Kipteli su od živopisnog jezika i slanog humora. Vratili su život u Lelej, ispunivši ga žustrim pokretima.
     Linden je gotovo opipljivo osećala njihovu težnju da istraže grad, ispitaju delo odavno mrtvih sunarodnika. A Kovenantove oči sijale su u odgovor - prisećao se kamore kojom je oslobodio Koerkri patnje i zaslužio titulu koju mu je dala Prva: Džinoljub. No, u opštoj strci, kroz šale i smeh na koje je Lupižena spremno uzvraćao, pitanja na koja su haručai odgovarali tipično ukočenog držanja, pozdrave koji su ošamutili Linden i naveli Kovenanta da ispravi leđa kao da želi da izgleda viši, Prva se ozbiljno obratila Brusobolu i saopštila mu odluku da pomogne Kovenantovom pohodu. Govorila o hitnji, o rastućoj rani Kobi Sunca i o teškoćama da se nađe Jedino Drvo, da se stvori novo Žezlo Zakona na vreme kako bi se sprečilo da Kob Sunca iščupa srce Zemlje. Kapetanovo oduševljenje brzo je čililo. Kada je upitala za količine zaliha na džinobrodu, odgovorio joj je da je sidromajstor, drugi po starešinstvu na brodu, obnovio zalihe na dromondu dok su čekali na obodu Velike močvare. Onda je počeo da priziva posadu nazad na brod.
     Nekoliko džinova dobroćudno se pobunilo, tražeći da čuju priču o Leleju. Ali Kovenant je klimao glavom za sebe, kao da razmišlja o tome kako Klava krvlju hrani Vatrokob i Kob Sunca. Brusobol nije oklevao. "Strpljenja, dembeli!" odgovorio je. "Kakvi ste vi džinovi, kad nemate nimalo strpljenja? Neka priče sačekaju pravo vreme, neka olakšaju rad na moru. Prva zahteva žurbu!"
     Od tog naređenja Linden je osetila udar žaljenja. Ovi razdragani džinovi bili su nešto najsrećnije što je videla tokom vrlo dugog vremena. A pomislila je i da će Kovenant poželeti da ispriča šta je ovde učinio. Ali dovoljno ga je razumela i znala je da bi tek posle dugog ubeđivanja prihvatio počast koja mu pripada. Prišla mu je bliže da bi joj čuo glas u opštoj gužvi. "Berek je našao Jedino Drvo, a nije imao pomoć džinova. Koliko daleko bi moglo da bude?"
     Nije je pogledao. Bio je zagledan u dromond. Negde ispod brade pomerao je vilice u raspoloženju koje je bilo mešavina uzbuđenja i strepnje.
     "Sunder i Holian učiniće sve što mogu", nastavila je. "A ni oni haručai koje si oslobodio neće sedeti skrštenih ruku. Klava je već u nevolji. Možemo odvojiti malo vremena."
     Pogled mu se nije pomerio, ali osetio je da sada obraća pažnju na nju. "Reci mi", promrmljao je, jedva čujno kroz galamu džinova. Oni i haručai poređali su se duž doka kao da iščekuju. "Misliš li da je trebalo da pokušam da uništim Klavu? Kad sam imao priliku?"
     Pitanje ju je pogodilo na pravo mesto. Suviše je ličilo na drugo pitanje koje bi joj postavio da je znao više o njoj. "Neke infekcije se moraju odseći", strogo je odgovorila. "Ako ne uspeš da ubiješ bolest, izgubićeš pacijenta. Zar misliš da su ti prste odsekli iz pakosti?"
     Trgao se. Pogledao ju je kao da ga je upravo isterala iz ugla u kome se skrivao i naterala ga da postane svestan nje na način koji više nikada neće dopustiti da među njima vlada mir. Grlo mu je bilo stegnuto dok je postavljao pitanje. "Da li bi ti tako učinila?"
     Nije mogla da se ne trgne. Gibon joj je rekao: Počinila si ubistvo. Zar ti nisi zla? Iznenada je bila sigurna da bi se i Kovenant složio sa Besomukom. Odgovorila je, boreći se da se ne oda: "Da. Šta će ti inače tolika moć?" Već je suviše dobro znala koliko sama želi moć.
     "Ne za to." Džinovi oko njih su zaćutali, čekajući njegovu odluku. U neočekivanoj tišini, njegov gnev je zazvonio nad pljuskanjem mora kao obećanje. "Već sam ih ubio dvadeset jednog. Moram naći neki drugi način."
     Pomislila je da će nastaviti, ali trenutak kasnije kao da je uvideo i prepoznao njenu pometenost, iako nije mogao da zna razlog. Smesta se tiho obratio Prvoj. "Osećaću se bolje ako odmah krenemo."
     Prva je klimnula glavom, ali nije se pokrenula. Izvukla je mač i stegla ga obema rukama u gestu pozdrava.
     "Džinoljube." Glas joj je bio tih, ali kao da je u svakoj reči bio sadržan uzvik. "Čitavom našem narodu pružio si dar koji ćemo ti uzvratiti. Govorim ovo u ime Potrage i u ime zemljovida" - brzo je pogledala Sanomora - "koji nas još vodi, iako sam odabrala drugačiji put ka istom cilju." Sanomorovo lice zgrčilo se oko belog ožiljka koji mu se protezao ispod očiju i preko prevoja nosa; ali dopustio je sebi da se ničim ne pobuni. Prva je zaključila: "Kovenante Džinoljube, tvoji smo dogod traje tvoj cilj."
     Kovenant je ćutke stajao, zahvaćen zahvalnošću i sumnjom u sebe. Ali pognuo je glavu pred predvodnicom Potrage.
     Taj gest dirnuo je Linden. Pristajao mu je, kao da je našao u sebi prijatnost, ili možda osećanje vrednosti, da prihvati pomoć. Ali istovremeno je osetila i olakšanje što je izbegla skrivene sukobe koje bi njegova pitanja izvukla na površinu. Kada je Prva odlučno rekla: "Onda, hajde da zaplovimo", Linden je bez oklevanja pošla za džinovima ka Dragulju Zvezdoputa.
     Bok džinobroda moćno se nadvijao nad njom; a kada je stala šakama i stopalima na teške konopce lestvica koje joj je posada pridržavala, kao da se neobično visoko penjala, kao da je brod bio čak veći no što izleda. Ali Kail se zaštitnički penjao iza nje, a džinovi su se takođe verali sa svih strana. Kada se provukla kroz ogradu na prednju palubu, zaboravila je na nelagodnost. Dromond ju je obuhvatio kao zanos. Nenavikla na takav kamen, nije mogla da gleda daleko oko sebe; ali sav granit koji je primećivala delovao je životno kao živo drvo. Napola je očekivala da oseti ukus biljnog soka kako teče pod površinom džinobroda. A to osećanje samo se pojačalo kada su se i ostali saputnici ispeli na brod. Zbog vrtoglavice i troprste šake, Kovenantu je bilo teško da se penje; ali Brin mu je brzo pomogao da pređe ogradu. Prateći Kovenanta ili Linden, Vain se spretno popeo uz lestvice, a onda zastao kao kip na ivici prednje palube, smešeći se svojim crnim, nerazumljivim osmehom. Cer i Hergrom kao da su lebdeli uz konopce. A kad god bi novi par nogu stao na kamen, Dragulj Zvezdoputa je zračio sve više energije ka Lindeninim živcima. Čak i kroz cipele, granit je delovao suviše lako da bi ga potopilo ikakvo more.
     Sunčano svetlo prekrilo je dokove, osvetlilo prugu vode kraj boka broda, sinulo na lice Koerkrija kao da ovaj dan označava prvo istinsko svitanje od uništenja Bezemljaša. Pokoravajući se Brusobolovim naređenjima, neki džinovi su se spremili da oslobode sidrenu užad. Drugi su skočili na jarbole, penjući se uz teške palamare lako kao deca. Ostali su otišli dole i Linden je osećala da se oni staraju o unutrašnjem životu broda sve dok nisu izmakli njenim neiskusnim čulima. Donja jedra su se začas napela na povetarcu; Dragulj Zvezdoputa se otisnuo na more.









2. CRNO RASPOLOŽENJE
     Linden je pokušavala da gleda sve odjednom dok je dromond klizio unazad sa pristana, a onda se okretao ka otvorenoj vodi. Osvrćući se na sve strane, gledala je džinove kako razvijaju jedra kao da obavljaju posao pre čistim oduševljenjem nego fizičkom snagom. Paluba je počela da joj se ljulja pod nogama; ali more je bilo mirno, a džinobrod postojan zbog velike težine. Nije se neprijatno osećala. Neprestano je pogledala ka Kovenantu, a njegovo uzbuđenje samo je pojačavalo njeno. Lice mu je bilo oslobođeno mračnog izraza; kao da mu je čak i brada pucketala od otvorenih mogućnosti. Trenutak kasnije postala je svesna njegovog šaputanja u povetarac:

     Kamen i more duboko su u životu,
     Dva nepromenljiva simbola sveta:
     Trajnost u počinku i trajnost u pokretu;
     Učesnici sile što večno traje.

     Reči su joj odzvanjale u sećanju kao odavanje pošte.
     Kada se premestila da bi pogledala nazad ka Koerkriju, kosu joj je uhvatio vetar i bacio joj je preko lica. Provukla je prste kroz vlasi boje zrelog žita i vratila ih na mesto; a taj jednostavni pokret pričinio joj je više zadovoljstva nego što je odavno osetila. Vazduh je bio pun mirisa soli, a sunčevo svetlo toliko se izoštrilo da je sve dalji Lelej izgledao kao mesto koje se ponovo rađa. Počela je da misli kako se tamo možda ponovo rodilo mnogo više stvari nego što se usuđivala da se ponada.
     A onda je Lupižena počeo da peva. Stajao je malo dalje, ali glas mu se pronosio dromondom kao svetlost, Snažno se izvijajući iz njegovih izobličenih grudi preko pljuskanja talasa i pucketanja jedara. Melodija je bila jednostavna, prošarana naglascima i nagoveštajima harmonije; ostali džinovi su mu se pridružili.

     Hodi, more i talasu,
     širom-stazo lutalaca
     i kapijo od svetova!
     Svi putevi vode Domu.

     Hodi, vetre i brzino,
     dahu života i mora!
     Užad i jedra miruju,
     srca žude za olujom.

     Hodi, putu i pohodu!
     Otkrivanje čarne Zemlje:
     tajne nam se otvaraju:
     lutanje bez kraja smrti:

     Opasnost i put spasće srce
     života od bola.
     Mi smo gosti okeana
     i volimo beskrajni svet!

     Džinovi su vedro pevali; glasovi su im stvarali protivritam njihanju jarbola, a pesma je bila isprekidana rastućim stakatom dok je vetar pucketao u jedrima. Dragulj Zvezdoputa kao da je leteo na muzici koliko i na vetru.
     A kako je vetar jačao, Koerkri je klizio ka obzorju iznenađujućom brzinom, dok se sunce penjalo ka zenitu. Brusobol i njegova posada razmenjivali su opaske i šale kao da su potpuno dokoni; ali njegove oči pod nakostrešenim obrvama nisu ništa propuštale. Izdao je naređenje da se podignu i ostala jedra i Dragulj Zvezdoputa se zario u More Novorođenog Sunca hitro kao da ispunjava proročanstvo vlagom optočenih bokova. Linden je mogla da oseti kako vibracije jure kroz kamen kao uzbuđenje. U rukama džinova čak je i granit postajao stvar puna brzine i ljupkosti.
     Uskoro su joj čula bila toliko zasićena da više nije mogla da miruje. Nagonski je pošla da istražuje brod.
     Kail joj se smesta stvorio kraj ramena. Dok je prelazila preko prednje palube, iznenadio ju je pitanjem želi li da vidi svoje odaje.
     Zaustavila se i zagledala se u njega. Nedokučivi zid njegovog izraza lica nije ničim pokazivao kako je stekao dovoljno znanja o dromondu da ponudi tako nešto. Kratka tunika na njemu ostvaljala je tamne udove otkrivene i spremne; ali ovo pitanje pokazalo je da nije samo pripremljen nego i razuman. U svakom slučaju, odgovorio je na njeno neizgovoreno pitanje, objašnjavajući da su Cer i Hergrom već razgovarali sa skladomajstorom i stekli makar osnovno poznavanje broda.
     Linden je zastala na trenutak kako bi razmislila o daljoj sudbini haručaija. Ali onda je shvatila da joj je Kail ponudio upravo ono što je želela - mesto koje će biti samo njeno; samoću u kojoj će se navići na osećanje džinobroda; priliku da raščisti sve nove stvari koje su joj se desile. A možda će joj gostoprimstvo džinova omogućiti i kupanje? U toploj vodi? U glavi joj se zavrtelo od tog raskošnog prizora. Koliko je vremena prošlo od kako se poslednji put okupala u toploj vodi? Od kada se osetila zaista čista? Klimnula je glavom Kailu i pošla za njim ka krmi dromonda.
     Na sredini broda nalazila se građevina ravnog krova, koja je razdvajala prednju i zadnju palubu, potpuno pregrađujući brod po širini. Kada ju je Kail uveo unutra kroz vrata sa pragom protiv oluje koji joj je dosezao do kolena, našla se u dugačkoj trpezariji sa skladištem na jednoj strani i nizom plakara na drugoj. Nije bilo prozora, ali svetiljke su osvetljavale prostor i činile ga vedrim. Svetlo se odbijalo od kamenog jarbola koji je prolazio pravo kroz odaju kao potporna greda. Bio je ukrašen šarama koje je smesta poželela da pobliže razgleda. Ali Kail je prošao kroz odaju kao da već poznaje sve njene tajne; a ona je pošla za njim na zadnju palubu.
     Zajedno su stigli do krme džinobroda. Uzvratila je pozdrav Brusobolu koji je stajao kraj kormila, a onda pošla za Kailom kroz druga vrata ka desnom boku, na nivou ispod kapetanskog položaja. Taj prolaz pružao je pristup glatkim kamenim lestvicama koje su vodile naniže. Bile su predviđene za džinove, ali i ona je mogla da ih koristi. A i morala je da siđe samo jedan nivo. Tamo, u prolazu osvetljenom novim svetiljkama, zatekla je niz vrata - od soba, objasnio je Kail, odvojenih za nju, njega, Vaina i Cera. Kovenant, Brin i Hergrom dobiće sličan smeštaj na levoj strani broda.
     Kada je ušla u svoju kabinu, dočekala ju je prostorija možda mala za džinove, ali gotovo neizmerno prostrana za nju. Kraj jednog zida nalazila se dugačka, viseća postelja; veći deo ostalog prostora zauzimale su dve masivne stolice i sto. Nameštaj je prevazilazio njenu veličinu: sedišta stolica dopirala su joj do struka i moraće da se penje na sto kako bi ušla u viseći ležaj. Ali u ovom trenutku te teškoće nisu je tištile. Prostorija je bila puna sunca koje se odražavalo kroz otvoren prozor i davala joj mogućnost da se usami. Bilo joj je neizmerno drago zbog toga.
     Ali trenutak pošto je Kail, po njenom zahtevu, pošao u potragu za hranom i vodom za kupanje, napetost koja ju je grickala negde ispod uzbuđenja sada se ponovo iskazala. Nedostatak čvrstog prisustva haručaija uklonio je veo negde u njoj. Ruka tame skrivena negde u dubinma dromonda posegnula je ka njoj i uperila joj prst pravo u srce. Od tog dodira, svo njeno olakšanje i iščekivanje i novina urušili su se i spali kao vodom podlokani peščani zamak. Staro i napola zaboravljeno mračno raspoloženje počelo je da se ponovo uvlači u nju.
     Zaudaralo je na njene roditelje i na Gibona.
     Na kraju krajeva, šta se za nju stvarno izmenilo? Kakvo pravo ili razlog ima da bude tu gde jeste? Još je bila ista - vođena potrebom da pobegne od smrti, a ne da sustigne život. Nije znala kako da se promeni. A na-Mhoram joj je izričito uskratio svaku nadu. Rekao je: Prekaljena si za ovo kao što je gvožđe prekaljeno, da postigneš uništenje Zemlje. Zato što si otvorena za ono što niko drugi u Domaji ne može da razabere, odabrana si za kaljenje. Nikada se neće osloboditi njegove željne okrutnosti, žitkog zla kojim je obesvetio tkivo njene ličnosti - a ni načina na koji je reagovala. Sada joj se vratila njegova poruka o usudu koji je čeka, narastajući kao da dopire iz kobilice Dragulja Zvezdoputa - kao da zdravlje dromonda sadrži bolesnu tačku koja se hrani džinovima i njihovim brodom.
     Ta tama izopačila joj je veći deo života. Takvi su joj bili roditelji, i otac i majka. A bila je i ovde. Bila je u njoj, a ipak ju je udisala kao da je i vazduh pun toga. Usud koji nije mogla ni da imenuje ni da podnese kao da ju je vrebao iz zasede, pa joj je kabina pre delovala kao ćelija u tamnici pod Veselkamenom nego kao suncem okupana odaja u društvu džinova.
     Nekoliko dugih trenutaka borila se sa tim utiskom, trudeći se da odredi neobičan način na koji je iskočila i pojavila se van nje. Ali prošlost je bila suviše jaka; zamaglila joj je opažanje. Mnogo pre nego što se Kail vratio, pobegla je iz kabine i požurila nazad na otvoreni vazduh. Držeći se drhtavim rukama za ogradu boka, gutala je knedle, jer stari užas rastao joj je u grlu kao prepoznavanje Gibonovog dodira.
     No, tama je postepeno jenjavala. Nije mogla da nađe razlog zašto bi to bilo tako; ali nagonski je osećala da je uspela da se udalji od izvora mračnog raspoloženja. Pokušavajući da poveća razdaljinu, pošla je ka najbližem stepeništu i popela se na krmenu palubu.
     Cer joj je prišao da je čuva dok je Kail bio odsutan. Jedva se uzdržala da se ne nasloni na njega i osnaži svoju krhkost njegovom postojanošću. Ali mrzela je takvu slabost. Boreći se da ne misli na nju, da je porekne, naterala je sebe da pođe ka stepeništu.
     Na palubi je zatekla Brusobola, Prvu, Kovenanta, Brina i još jednog džina koji je držao veliko kormilo kojim se upravljalo brodom. I kormilo je bilo od kamena, a bilo je upola visoko kao Linden; ali kormilarka mu je okretala žbice lako kao da su načinjene od tikovine. Brusobol je pozdravio Odabranu, a Prva joj je klimnula glavom u znak dobrodošlice; ali Linden je odmah osetila da je prekinula neki razgovor. Kovenant ju je pogledao kao da namerava da je upita za mišljenje, ali brzo je zatvorio usta i pažljivije je pogledao. Preduhitrio ju je pre nego što je stigla da progovori. "Linden, šta se desilo?"
     Uzvratila mu je mrštenjem, pogođena i posramljena vidljivošću svojih osećanja. Očito se nije promenila u nekom bitnom smislu. I dalje nije mogla da mu kaže istinu - ne ovde, pod otvorenim nebom i pogledima džinova. Pokušala je da odgovori sleganjem ramena i umiri izraz lica. Ali njegova pažnja nije popustila. Morala je da progovori što je pažljivije mogla. "Razmišljala sam o Gibonu." Pogledom ga je preklinjala da ne navaljuje dalje. "Bolje da mislim na nešto drugo."
     Na to je Kovenantov pogled smekšao. Izgledao je kao da je spreman da za nju učini gotovo sve. Nakašljao se. "Pričali smo o Vainu. Nije se pomerio od kako se popeo na palubu. I smeta. Ometa pokrete jedara. Posada ga je zamolila da se pomeri - ali znaš već koliko je to koristilo."
     Znala je. Mogla je da zamisli demonokota sa onim opuštenim držanjem, lako povijenih ruku, očiju uperenih ni u šta - nepokretnog kao obelisk.
     "Pa su pokušali da ga premeste. Troje džinova. Nisu uspeli ni za pedalj." Kovenant je odmahnuo glavom pri pomisli da bi iko mogao biti dovoljno snažan ili težak da pobedi troje džinova. "Upravo smo razmišljali šta da učinimo sa njim. Brusobol je predložio da pokušamo pajserima i balvanima."
     Linden je u sebi uzdahnula od olakšanja. Tama se povukla za još jedan korak, potisnuta ovom prilikom da se bude od koristi. "To neće uspeti", odgovorila je. Vainovi ciljevi i njoj su predstavljali misteriju; ali mogla je da vidi dovoljno duboko u njega da bi znala da će postati gušći i nepokretniji od brodskog granita. "Ako neće da se pomeri, on se ni neće pomeriti."
     Kovenant je klimnuo glavom kao da je Linden potvrdila njegova očekivanja. Prva je nešto mračno promrmljala. Brusobol je slegnuo ramenima i naložio posadi da se kreće oko demonokota.
     Linden je bilo drago što je u njihovom društvu. Osećanje pritiska sada je, izvesno, bilo slabije. Masivno zdravlje džinova kao da ju je zaklanjalo. A Kovenantova uviđavnost pružala joj je olakšanje. Mogla je da diše kao da joj pluća više nisu zagušena sećanjima na smrt. Prišla je ogradi, sela kraj jednog stuba i pokušala da se uskladi sa džinobrodom.
     Uskoro je stigao Kail i zamenio Cera. Na licu mu se nije videlo šta misli o uzalud obavljenom zadatku na koji ga je poslala. I na tome mu je bila zahvalna. Osećala je prisustvo ogromne sile presude iza maske neosetljivosti haručaija. Nije želela da se okrenu protiv nje.
     Gotovo nehotice vratila je pogled ka Kovenantu, ali njegova pažnja bila je na drugoj strani. Dragulj Zvezdoputa i posada na njemu ponovo su ga opčinili. Bio je toliko obuzet dromondom, toliko dirnut prijateljstvom džinova, da mu ništa drugo nije bilo važno. Postavljao je Brusobolu i Prvoj pitanja da bi ih podstakao na priču, a onda slušao njihove odgovore sa glađu nekoga ko ne nalazi drugo rešenje za svoju usamljenost.
     Linden je sledila njegov primer tako što je takođe slušala i gledala.
     Brusobol se nadugačko raspričao o životu i radu na brodu. Posada je podeljena u tri smene pod komandom kapetana, sidromajstora i trećeg po rangu skladomajstora. No, kao i oficiri, džinovi izgleda nisu dokoličili kad su bili van dužnosti. Osećanja im nisu dopuštala da ostave Dragulj Zvezdoputa da samuje, pa su provodili vreme obavljajući sitne poslove po brodu. Ali kada je Brusobol počeo da opisuje te zadatke, kao i čemu sve to služi, Linden se izgubila. Posada je imala tipično džinovske nazive za svaki konopac i jedro, za svaki deo broda i opreme; nije mogla da izdrži ređanje nepoznatih reči. Neke je zapamtila: zoroljub, najviše jedro na prednjoj katarci; obzorgled, osmatračnica na srednjoj; brodosrce, veliko kormilo kojim se okretala krma. Ali nije imala dovoljno znanja o brodovima i plovidbi da bi popamtila i ostalo.
     Problem je otežavalo i to što je Brusobol retko upućivao svojoj posadi neposredna naređenja. Najčešće im je dovikivao primedbe o stanju jedara, ili o vetru, ili o moru i ostavljao da džin najbliži pravom mestu sam proceni šta mu je činiti. Stoga je izgledalo da se staranje o brodu zbiva gotovo spontano - kao reagovanje pre na promenu vazduha nego na Brusobolovo starešinstvo, ili možda kao neka vrsta obreda vođena jasnim i složenim vibracijama snasti. Linden se divila tome, ali i dalje nije mogla da shvati masu imena koja je kapetan koristio.
     Kasnije je bila pomalo iznenađena kada je videla Cera i Hergroma visoko na zadnjem jarbolu. Ćutke su se prodevali između konopaca, pomažući džinovima i učeći od njih sa nekom olakom veštinom od koje su izgledali gotovo veselo. Kada je upitala Kaila šta to njegovi ljudi rade, odgovorio joj je da ispunjavaju stari san haručaija. Tokom mnogih stoleća prijateljevanja Bezemljaša i krvne garde, pre i posle Obreda obesvećenja, nijedan haručai nije stupio nogom na džinobrod. Cer i Hergrom ispunjavali su čežnju koja je bolela njihove pretke pre više od tri hiljade godina.
     Kailovo kruto držanje neobično ju je dirnulo, kao nagoveštaj neočekivane i čudne lepote. Smirena hitrost tog naroda prevazilazila je sve granice. Tokom Kovenantovih ranijih boravaka u Domaji, krvna garda već je provela skoro dve hiljade godine bez sna i smrti, čuvajući Veće poglavara, toliko im je bio snažan zavet koji su dali. A sada, hiljadama godina kasnije, Kail i njegovi još su sačuvali sećanja i veze sa tom krvnom gardom.
     Ali značenja takve stalnosti konačno su ponovo vratila Linden ka samoposmatranju; a kako je popodne odmicalo, vraćalo joj se ono raspoloženje. Ćula su joj se sve više usklađivala sa džinobrodom. Mogla je da shvata pokrete i raspoloženja džinova koji su prolazili kroz niže palube; uz malo napora, bila je u stanju da proceni broj osoba u hranoholu, zgradi na sredini broda. To bi trebalo da joj donese olakšanje. Sve što je svesno osećala kiptelo je od čiste snage i dobrog raspoloženja. Ali njena tama ipak se zgušnjavala duž ivice sposobnosti opažanja.
     Opet ju je uznemirilo osećanje da to raspoloženje raste iz nekog spoljašnjeg izvora - iz nekog opasnog strujanja ili zla unutar džinobroda. Ipak, nije mogla ni da razmrsi to osećanje od sopstvene reakcije na njega. Suviše veliki deo života provela je pod takvim pritiskom da bi ozbiljno pomislila kako je išta van nje krivo za njega. Gibon nje stvorio njenu tamu: samo joj je pružio slutnju njenog značenja. Ali to što joj je bilo poznato nije joj olakšavalo podnošenje.
     Kada se oglasio znak za večeru, oduprla se potištenosti i odazvala se. Kovenant nije oklevao; a ona je nameravala da ga prati do na kraj sveta ako će joj to pomoći da se nauči hrabrosti koja ga je učinila toliko neumornim borcem protiv sopstvene sudbine. Negde ispod površine, u njemu je dremala lepra, a otrov poglavara Kletnika vrebao je priliku da izvrši namenjeno mu obesvećenje. Ali izgledao je dorastao opasnosti, više nego dorastao. Nije ga morio onaj strah koji je nju paralisao pred Džoaninom opsednutošću, Maridovim čudovišnim zlom, Gibon-Besomukovom stravom. Ali baš je stoga čvrsto rešila da ga prati sve dok ne nauči šta ga to drži. Požurila je da uhvati korak sa njim i zajedno su pošli ka hranoholu.
     No, dok se noć gomilala preko paluba, njena nelagodnost je rasla. Zalazak sunca ostavio ju je izloženu nadirućoj opasnosti. U trpezariji je bila okružena džinovima čiji je apetit zračio životnošću; ali jedva je mogla da guta hranu zbog grla stegnutog porazom, iako nije ništa jela još od jutra. Vreli gulaš, kolači puni meda, sušeno voće: mračno raspoloženje učinilo je da sve te lepote deluju mučno.
     Nešto kasnije, Brusobol je naredio da se jedra skrate preko noći; došlo je vreme za priče. Džinovi su spremno poslušali i sakupili se na zadnjoj palubi i oko zadnjeg jarbola, tako da su Prva i Kovenant mogli da im govore sa krmene palube. Bilo je jasno koliko vole priče - delovali su detinjasto, ali u isto vreme sticali su i dragocenu, nepresušnu hrabrost. A Kovenant im je spremno izišao u susret kao da je odnekuda već znao kako da sve to podnese. Ali Linden je stigla do granice izdržljivosti. Daleko iznad jarbola, zvezde su izgledale neutešne u ogromnoj usamljenosti. Brodski zvuci - škripa jarbola, nesigurnost jedara kad god bi vetar promenio pravac, pobuna talasa dok je dromond prosecao put kroz njih - zvučali su kao predskazanje bola i besa. A ona je već čula mnoge priče - priče o stvaranju Zemlje, o očajanju Kevina Zemljoguba, o Kovenantovoj pobedi. Nije bila spremna za nove.
     Zato je primorala sebe da se vrati u kabinu. Pravo dole, u tamu, umesto dalje od nje.
     Ustanovila je da je tokom popodneva nameštaj zamenjen stolicama i stolom primerenijim njenoj veličini; a stigle su i lestvice da joj olakšaju pristup ležaljci. No, ova učtivost nije joj donela olakšanje. Pritisak se i dalje ulivao u nju odnekud iz kamenog dromonda. Čak i pošto je otvorila prozor i pustila u sobu vetar i zvuke mora oko brodske kobilice, soba je i dalje delovala lepljivo i neprijatno. Kada je prikupila hrabrost da ugasi svetiljku, tama se sakupila u njoj, ukazujući na zlo.
     Poludeću. Uprkos drugačijoj strukturi, granit oko nje počeo je da joj liči na zidove Veselkamena, ravnodušne i nepopustljive. Ivicom svesti puzalo joj je sećanje na roditelje. Počinila ubistvo. Poludeću. Krv na sopstvenim rukama bila joj je poznata koliko i sva ona koju je Kovenant prolio.
     Čula je džinove kako pevaju iznad nje, iako je buka mora prigušivala reči. Ali borila se sa potrebom da ponovo pobegne i vrati se u varljivu bezbednost družine. Umesto toga, pošla je za slabim mirisom alem-vina i napipala na stolu krčag moćnog pića džinova. Za trenutak je zastala. Alem-vino bilo je dobar melem i izvor snage, što je znala iz ličnog iskustva; ali delovalo je i omamljujuće. Oklevala je, jer se bojala da spava, uplašena da će san predstavljati samo drugi vid bekstva od onoga što je očajnički želela da dokuči i savlada. Ali sa takvim raspoloženjima ranije se već dovoljno često suočavala i trpela ih dok ne bi poželela da zacvili kao napušteno dete - i šta je time ikada uspela da postigne? Procenila je dejstvo alem-vina i uzela dva mala gutljaja. Onda se popela u ležaljku, navukla ćebe preko glave da bi bar prividno olakšala teret prenapetim nervima i pokušala da se opusti. Pre no što je stigla da olabavi mišiće, talas na kome se našao dromond poneo ju je u prvi san.
     Neko vreme svet oko nje bio je blaženo prazan. Lebdela je na dugim, sporim talasima sna na putu ka nikuda i bilo joj je dobro. Ali noć se postepeno pretvorila u onu noć u šumi iza farme 'Utočište' i pred njom je gorela vatra prizivanja poglavara Kletnika. Kraj plamena je ležala Džoana, opsednuta surovošću toliko dubokom da je pogodila Linden pravo u dušu. Onda je Kovenant zauzeo Džoanino mesto, a Linden se oslobodila, potrčala niz padinu da ga spase, zauvek je trčala niz padinu da ga spase, a nikada neće uspeti da stigne, nikada neće moći da zaustavi neverovatno nasilje koje mu je zabilo nož u grudi. Raskomadalo ga je u blesku beline, kao zlo, kao ogromni zmijski zub. Kada je stigla do njega, krv mu je lila iz rane - više krvi nego što je ikada u životu videla. Nemoguće da u jednom telu ima toliko krvi! Izvirala je iz njega kao da je tim jednim udarcem ubijen ogroman broj ljudi.
     Nije uspevala da je zaustavi. Ruke su joj bile premale da pokriju ranu. Lekarsku tašnu ostavila je u kolima. Grozničavo je rascepila košulju da bi time zaustavila krvarenje, ostajući naga i nezaštićena; ali flanel je istog časa ostao natopljen krvlju i beskoristan. Grudi i butine zamazale su joj se krvlju dok se bezuspešno borila da mu spase život. Uprkos obimu znanja i samoumrtvljenja, nije mogla da zaustavi crvenu bujicu. Plamen joj se podsmevao. Rana je rasla.
     Za nekoliko trenutaka već mu je zauzimala čitave grudi. Gladno je, kao otrov, proždirala nova i nova tkiva. Još je u rukama stezala beskorisno natopljenu košulju, još je ludački pokušavala da začepi izvor; ali nastavljao je da se širi sve dok joj ruke nisu potonule u njega do lakata. Krv joj je lila niz noge kao srž sveta. Visila je sa ivice njegovih grudi, ruku potopljenih u crvenu bujicu, kao da se sprema da skoči u smrt. A rana je nastavljala da se širi. Uskoro je bila veća od kamena na kome je Kovenant ležao, veća od proplanka u šumi.
     A onda je, užasnuta, shvatila da rana nije samo ubod noža u grudi; predstavljala je ubod u samo srce Domaje. Rupa se pred njom pretvorila u ponor, sa klizavom padinom na ivicama, a krv koja se prelivala preko nje bila je život Zemlje. Domaja će iskrvariti do smrti. Pre no što je stigla da makar krikne, bila je odgurnuta na tle pored ubijenog tela. Nije bilo načina da se spase od davljenja.
     Bujica je počela da je preliva. Grlo joj se steglo od vrele tečnosti i izgubila je glas. Bila je bespomoćna, izgubljena. Njeno telo nije moglo da se odupre ili da izdrži toliku gnusobu. Bolje da nikada nije ni pokušala da pomogne Kovenantu, da nije pokušala da mu zatvori ranu. Ovo se ne bi desilo da se pomirila sa svojom nepomičnošću i lepo ga pustila da umre.
     Ali potresanje ramena i svetlo preliveno preko lica ponavljali su joj da nije imala izbora. Ritam je postajao sve poznatiji; postepeno ju je izvukao iz opijenosti alem-vinom. Kada je s naporom otvorila oči, mesečina je kroz otvoren prozor ocrtavala Kailovo lice. Popeo se na lestvice da bi je dohvatio i probudio. Grlo joj je bilo bolno, a kabina je još odjekivala od vriske.
     "Kaile!" dahnula je. O, Bože!
     "Nemirno si spavala." Glas mu je bio bezizražajan koliko i lice. "Džinovi kažu da njihovo alem-vino ne deluje tako."
     "Ne." Trudila se da sedne, trudila se da povrati vlast nad sobom. Prizori iz noćne more kovitlali su joj se još u umu; ali iza njih raspoloženje u kome je otišla na spavanje zadobijalo je novo značenje. "Dovedi Kovenanta."
     "Prapoglavar se odmara", ravnodušno je odgovorio.
     Pogurana hitnjom, Linden se nagnula preko ivice ležaljke, naterala Kaila da je uhvati i spusti na pod. "Dovedi ga." Jurnula je ka vratima pre no što je haručai stigao da odgovori.
     U slabo osvetljenom hodniku gotovo se sudarila sa Sanomorom. Nemi džin išao je ka njenoj kabini kao da je čuo njene krike. Za trenutak ju je zaustavila sličnost njene noćne more sa vizijom koja je njega lišila glasa - vizijom toliko moćnom da je navela njegov narod da pošalje Potragu za ranom koja je zapretila Zemlji. Ali nije imala vremena. Brod je u opasnosti! Projurila je kraj njega prema lestvicama.
     Kada je izišla na otvoreno, našla se u senci krmene palube, jer je mesec polako zalazio. Nad njom se ocrtavalo nekoliko džinova. Popela se uz teške stepenice i suočila se sa skladomajstorom, džinom zaduženim za brodosrce, i još dvoje saputnika. Grudi su joj se grčile od straha dok je zahtevala: "Dovedite mi Prvu."
     Skladomajstor, žena-džin po imenu Veza Vedrogneva, bila je čvrsto građena i naginjala je ugojenosti, što joj je davalo izgled tupavosti; ali nije traćila vreme na pitanja ili oklevanje. Pokazala je glavom ka jednom od džinova i kratko rekla: "Zovi Prvu. I kapetana." Džin ju je smesta poslušao.
     Kad je Linden došla do daha, postala je svesna da kraj nje stoji Kail. Nije ga upitala je li pozvao Kovenanta. Nosio je bledi ožiljak na levici, od ramena do lakta, jer su ga zahvatile kandže honja uperene ka njoj. To kao da je odbacivalo svaku sumnju u njega.
     A onda se uz stepenice popeo Kovenant, sa Brinom tik iza sebe. Na mesečini je izgledao rastrojeno i ošamućeno; ali glas mu je bio čvrst. "Linden...?" Ućutkala ga je jednim pokretom, stežući pesnice da bi uspela da se održi pod kakvom-takvom kontrolom. Pogledao je Kaila, ali pre no što je stigao da izgovori pitanje, stigao je Brusobol sa bradom isturenom kao da izaziva svaku opasnost koja bi zapretila njegovom brodu. Prva je stizala za njim.
     Linden ih je sve pogledala i pretekla sva pitanja koja bi joj možda postavili.
     "Na ovom brodu je Besomuk."
     Noć kao da se zatalasala od njenih reči. Sve je umuklo. "Jesi li sigurna?" upitao je Kovenant. I to pitanje kao da je bilo bezglasno.
     Prva kao da ga nije čula. "Šta je taj 'Besomuk'?" Metalni prizvuk u njenom glasu delovao je kao podignuti mač.
     Neko jedro je tupo odvratilo zvukom, jer je vetar malo promenio pravac. Skladomajstor je tiho naredila da se jedro dovede u red. Dragulj Zvezdoputa se vratio na putanju. Linden se oduprla nogama, očekujući pokret broda, i obgrlila trbuh kao da zadržava strepnju u njemu, usmerena na Kovenanta.
     "Naravno da sam sigurna." Nije mogla da savlada drhtavicu. "Osećam ga." Poruka u njenim nervima bila je jasna kao munja. "Isprva nisam znala šta je. I ranije sam se ovako osećala. Pre nego što smo došli ovamo." Bila je obeshrabrena značajem onoga što je izgovarala - sličnošću svojih ranijih mračnih raspoloženja i ukusa Besomuka. No, primorala je sebe da nastavi. "Ali tražila sam pogrešnu stvar. On je na brodu. Krije se. Zato nisam mogla da shvatim ranije." Grlo joj se stezalo, a glas joj se pretvarao u pištanje. "Na ovom brodu."
     Kovenant joj je prišao i uhvatio je za ramena kao želi da je izvuče iz histerije. "Gde je?"
     Brusobol je istovremeno postavio pitanje. "Šta je to? Ja sam kapetan Dragulja Zvezdoputa. Moram znati kakva je opasnost."
     Linden nije obraćala pažnju na Brusobola. Bila je usmerena na Kovenanta, izvlačila je snagu iz njega. "Ne znam." Da ga brani. Gibon-Besomuk joj je rekao: ti si prekaljena. Ona, ne Kovenant. Ali svaki napad na nju ispadao je lažan. "Negde dole."
     On se smesta okrenuo od nje i pošao ka stepenicama. "Hajde", dobacio je preko ramena, "pomozi mi da ga nađemo."
     "Jesi li poludeo?" Iznenađenje i strepnja istrgli su joj krik. "Šta misliš, zašto je ovde?"
     Zaustavio se i ponovo ju je pogledao, ali lice mu je bilo napola sakriveno mesečinom. Videla je samo talase jarosti kako izbijaju iz njegovih kostiju. Prihvatio je moć i nameravao je da je upotrebi.
     "Linden Averi", mračno je rekla Prva. "Mi ne znamo ništa o tom Besomuku. Moraš nam reći šta je on."
     Lindenin glas molećivo je poleteo ka Kovenantu, preklinjući ga da se ne izlaže i ovoj opasnosti. "Zar im nisi pričao o Leleju? O džinu-Besomuku koji je pobio sve one...?" Grlo joj se steglo i nehotice je ućutkalo.
     "Ne." Kovenant se vratio i stao kraj nje, a u odgovor na njen strah njegovo zračenje postalo je mekše. "To je pričao Lupižena. O džinu-Besomuku govorio sam u Koerkriju, ali nisam objasnio šta je to."
     Obratio se Prvoj i Brusobolu. "Pričao sam vam o poglavaru Kletniku. O Opakom. Ali nisam znao da treba da vam pričam i o Besomucima. To su trojica njegovih najvernijih slugu. Nemaju svoja tela, nego zauzimaju druga živa bića. Opsedaju ih." Krv u njegovom glasu zaudarala je na Džoanu - i na druge ljude koje Linden nije poznavala.
     "Drevni poglavari govorili su da Besomuk ne može savladati ni džina ni haručaija. Ali turiya Herem je imao komad Kamena Zlozemlja. On je taj koga smo videli u Koerkriju kako ubija Bezemljaše."
     "Vrlo dobro." Prva je klimnula glavom. "Sada bar toliko znamo. Ali zašto je to zlo došlo među nas? Želi li da spreči naš pohod? Kako se može tome nadati, kad imamo toliko džinova i haručaija među sobom?" Glas joj je postao oštriji. "Da li hoće da opsedne tebe? Ili Odabranu?"
     Pre no što je Linden stigla da uobliči svoja strahovanja u reči, Kovenant je zarežao. "Tako nešto." Onda ju je ponovo pogledao. "U pravu si. Neću ići da ga tražim. Ali moramo ga naći. Moramo ga se nekako otarasiti." Svu snagu volje je usmerio ka njoj. "Ti ga jedina možeš naći. Gde je?"
     Odgovor joj je bio prigušen od napora da zaustavi drhtanje. "Negde dole", ponovila je.
     Prva je pogledala Brusobola. On se oprezno pobunio. "Odabrana, donje palube su brojne i zamršene. Bilo bi potrebno mnogo vremena za pravu pretragu. A mi nemamo oči kao ti. Ako taj Besomuk nema tela, kako da ga otkrijemo?"
     Linden je poželela da vrisne. Gibon ju je dotakao. Nosila je njegovo zlo utisnuto u svakom delu tela, nikada se neće ponovo očistiti. Kako da podnese ponavljanje tog dodira?
     Ali Brusobol je bio u pravu; u njoj se podigao gnev i pomogao joj da se sredi. Brod je u opasnosti; Kovenant takođe. A ovako bi imala priliku da pokaže kako predstavlja opasnost po poglavara Kletnika i njegove paklene naume, a ne samo po sopstvene prijatelje. Promašaji sa Džoanom, sa Maridom i sa Gibonom naučili su je da sumnja u sebe. Ali nije stigla čak dovde da bi se predala kao njeni roditelji. Ukočeno je odgovorila. "Neću da silazim tamo, ali pokušaću da otkrijem gde se nalazi."
     Kovenant je ispustio zadržani dah kao da njena odluka predstavlja pobedu.
     Prva i Brusobol nisu oklevali. Prepustili su kormilo skladomajstoru i pošli niz stepenice; kapetan je poslao jednog džina napred da brzo probudi ostatak posade. Linden i Kovenant pošli su za njima nešto sporije. Brin, Kail, Cer i Hergrom zaštitnički su ih opkolili dok su išli u susret džinovima koji su iskakali iz svojih ležaljki u Slanomirsobi ispod prednje palube. Uskoro su svi članovi posade koji nisu neophodni za staranje o dromondu bili pred njima, spremni.
     Lupižena i Sanomor takođe su bili tu. Ali držanje Prve zauzdalo je prirodnu brljivost Lupižene; a Sanomor se i dalje vrlo uzdržano držao.
     Glasom punim napete ozbiljnosti, silom obuzdavajući bes džinova na ubicu Bezemljaša, Brusobol je opisao posadi okolnosti i objasnio im šta im valja činiti. Kada je završio, Prva je kratko dodala: "Izgleda da je ova opasnost uperena protiv Kovenanta Džinoljuba i Odabrane. Moramo ih sačuvati po svaku cenu. Ne zaboravite da je on izbavio naše izgubljene srodnike i da ima moć koja ne sme pasti šaka tom Besomuku. A ona je lekar velike moći i veštine, čija svrha u ovom pohodu tek treba da se otkrije. Sačuvajte ih i oslobodite Potragu ovog zla."
     Nije morala dalje da govori. Bila je Mačomoćnik; u glasu joj se jasno osećala želja da zadaje udarce u ime Bezemljaša. Ipak, Lupižena se brzo upleo. "Dovoljno je. Zar nismo džinovi? Ne treba nam zapovedati da branimo svoje sadruge."
     "Onda požurite", odgovorila mu je. "Pretraga Dragulja Zvezdoputa nije mala stvar."
     Brusobol je brzo podelio džinove po parovima i poslao ih pod palubu. Onda se obratio Linden. "Sada, Odabrana." Čvrsto je izgovorio naređenje, kao da je navikao na uzbune. "Vodi nas."
     Trudila se da smisli način da nađe Besomuka, ali nije dokonala ništa drugo do da pređe duž broda, pokušavajući da otkrije tragove prisustva uljeza. Odgovorila je što je otresitije mogla. "Možemo odmah da zaboravimo sve ispod krmene palube. Tamo je moja kabina. Da mi je bio tako blizu, ranije bih ga razabrala."
     Kroz jedna otvorena vrata sidromajstor je preneo vest onima dole.
     Mesec je zalazio iza Dragulja Zvezdoputa, a onda se promišljeno kretala napred. Pri svakom koraku borila se da savlada nagonski otpor, upirala se da se otvori pred Besomukovim prisustvom. Čak i kroz đonove cipela osećala je život kamenog dromonda. Granit se ocrtavao pod njom; mogla je da oseti džinove kako tragaju u dubini sve dok se nisu spustili van domašaja. Ali zlo je ostalo skriveno, nejasno i preteće.
     Uskoro su mišići na listovima počeli da joj se grče. Nervi su joj se zatezali na svakom koraku. Gibon ju je naučio da se čitavim telom plaši Besomuka. Ali nije se zaustavila.
     Svitanje je došlo ubrzo po zalasku meseca, iako se njoj vreme odužilo; sunce ju je uhvatilo na pola puta duž zadnje palube, gotovo kraj zadnjeg jarbola. Drhtala je od napetosti i nije bila sigurna da nije možda već prešla peko Besomukovog skrovišta. Kada joj je Cer ponudio vodu, zastala je i prihvatila. Ali odmah je nastavila, stežući obe pesnice da joj usredsređenost ne bi popustila.
     Kovenant se smestio na smotanu užad, veličine kreveta, na jednoj strani hranohola. Brin i Hergrom stajali su blizu njega. Gledao ju je, duboko namršten, zračeći osujećenost i bespomoćnost, bes zbog nesposobnosti sopstvenih čula.
     U strahu da će oslabiti, ponovo promašiti, opet, Linden je ubrzala korak.
     Pre nego što je stigla do barake, grč u nogama oborio ju je na leđa.
     Kail i Cer su je smesta uhvatili za ruke i podigli je.
     "Tu", dahnula je. Plamen gađenja goreo joj je od kolena do kukova. Nije mogla da ispravi noge. "Ovde dole. Negde."
     Sidromajstor je to preneo grupama za potragu.
     Brusobol ju je zbunjeno gledao. "To je čudno skrovište", promrmljao je. "Pod nama se, od palube do kobilice, nalaze samo skladišta žita, hrane i vode. I sva su puna. Sedmoruk" - mislio je na sidromajstora - "Sedmoruk je našao čistu vodu, divlje žito i mnogo dobrog voća na ivicama Velike Močvare."
     Linden nije mogla da ga pogleda. Ošamućeno je ponavljala u sebi. Na ivicama Velike Močvare. Tamo gde se svekoliko zagađenje iz Sarangravske ravnice slivalo u more.
     Stegla je zube, osećajući kako se tama sakuplja pod njom kao olujni oblak. Neko vreme ležala je rascepkana u dubinama broda - komadići zla. A onda se uskomešala. Brujeći kao udar u granitu, počela je da se roji. Sunčana svetlost zaslepela ju je sećanjem na pčele, terajući je da pogne glavu, da se zgrči u sebe. Negde iznad glave pucketala su joj jedra. Dragulj Zvezdoputa se umirio, iščekući napad Besomuka.
     Počeo je da raste.
     Iznenada su odnekud ispod palube doprli uzvici iznenađenja i besa. Borila se za dah. "Dolazi!"
     Sledećeg trena preko visokog praga hranohola prelila se tamnosiva bujica.
     Pacovi.
     Ogromni pacovi: glodari sa bolesno žutim zubima i zlokobnim očima, stotine njih. Besomuk je bio u njima. Ispunili su vazduh divljim presijavanjem zuba.
     Sjurili su se pravo na Kovenanta.
     Ovaj je nesigurno ustao. Istog časa, Bin i Hergrom su se bacili između njega i napadača. Cer im je požurio u pomoć.
     Skačući kao mačke, glodari su nasrnuli na haručaije. Kovenantovi branioci nestali su pod sivim talasom.
     Brusobol i Sanomor smesta su jurnuli u napad. Stopala su im tutnjala po palubi dok su ih šutirali i gazili. Krv je prskala na sve strane.
     Iz barake je izletelo još džinova i bacilo se u borbu. Brin i Cer pojavili su se ispod besne plime, a za njima i Hergrom. Udarali su i rastrzali rukama i nogama, drobeći pacove brže nego što je Linden mogla da prati pogledom.
     Bez upozorenja, osetila je porast gustine kada se Kovenantova moć pretvorila u vatru. Ali branioci su mu bili prebizu. Nije mogao da oslobodi divlju magiju.
     Ipak, za trenutak je pomislila da će ostati čitav. Haručai su bili fanatično divlji, bacali su pacove na sve strane; džinovi su gazili napadače u gomilama. Vazduh se pretvorio u vrisak koji je samo ona mogla da čuje - Besomukov gnev. U strahu za Kovenanta, pomislila je da mu požuri u pomoć, ali nije se pomerila, nije mogla da se pomeri. Prisustvo Besomuka ju je opčinilo. Napao je njenu volju, potvrđujući sve što se oduvek borila da porekne; i to ju je sputalo. Samo je očima mogla da prati kako se Kovenant spotiče i pada, panično pružajući ruku ka desnoj nozi.
     Brzo se okrenuo i uspravio, držeći obema rukama pacova koji se uvijao. Bela vatra spržila je životinju pre nego što ju je bacio preko ograde. Lice mu se grčilo od gađenja.
     Kao da nije bio svestan da mu se nogavica natapa krvlju.
     U pometnji bitke, niko nije primetio da su svi vetrovi zamrli.









3. POVRATAK GROZNICE
     Džinobrod se smračio oko Linden. Krv na Kovenantovim pantalonama pretvorila se u krv od uboda nožem, u krv njenog košmara; zamrljala je čitav svet. Mogla je da oseti ukus otrova koji mu je isisavala iz ruke pošto ga je Marid ujeo. Moralni otrov. Ne samo bolest, nego i zlo. Imao je ukus nalik na mučni dah čudnog starca na farmi 'Utočište', koji joj je rekao Budi što jesi.
     Uprkos smrdljivom dahu, spasla je život tom čoveku kada mu je srce stalo. Ali nije mogla da spase Kovenanta. Tama je bila potpuna i nije mogla da se pomeri.
     A onda je Besomuk nestao. Njegovo prisustvo rasprslo se kao nevidljivi mehur; preko broda su se prelili sunčevo svetlo i vid. Kovenant je nepomično stajao kraj ograde, jasan u njenim očima kao da nosi vatreni oreol. Svi pacovi koji su još mogli da se miču gamizali su ka njemu. Ali sada su ih nosili strahovi, a ne Besomuk. Umesto da ga napadaju, hrpimice su se bacali u more.
     Linden je načinila dva koraka ka njemu pre no što su je izdala kolena. Olakšanje što je Besomuk pobegao potpuno joj je omlitavelo mišiće. Da je Kail nije uhvatio, sručila bi se na palubu.
     Kada je ponovo pošla ka njemu, Kovenant je pogledao svoju nogu i ugledao krv.
     Svi su ćutali. Džinobrod je nepomično ležao, kao prikovan za vodu. Kao da je sav vazduh počeo da se znoji kada je Kovenant prebledeo, shvativši. Raširio je oči; usne su mu drhtale; mahao je rukama po praznom vazduhu.
     Tek tada ga je dosegla. Zateturao se unatrag i seo na smotani konopac. Smesta se sagla ka ranjenoj nozi i povukla nogavicu naviše.
     Ujed pacova otrgao mu je komad mesa između kostiju na cevanici. Rana nije bila velika, iako je obilno krvarila. Za bilo čije oči, najveću opasnost predstavljala je infekcija. Linden se mogla postarati za to čak i bez lekarskog pribora.
     Ali pre no što je stigla išta da učini, Kovenant se ukočio čitavim telom. Silovitost grča otrgla mu je kletvu iz stegnutog grla. Noge su mu se ukrutile i stisle; nehotice ju je odgurnuo. Samo Brinova prisebnost spasla ga je da ne razbije glavu kada se srušio sa užadi.
     Nemoguće da ikakav otrov tako brzo deluje!
     Lice mu se podlilo krvlju dok se trudio da diše. Grčevi su pretili da mu pokidaju ligamente u grudima i trbuhu. Stopala su mu nekontrolisano udarala po palubi. Brada kao da mu je pucketala od nakupljenog bola.
     Desna ruka već je počela da mu tamni kao da ima unutrašnje arterijsko krvarenje.
     Takvo je bilo delovanje otrova. Bez obzira na to da li su ga pokrenuli ujedi pčela ili pauka, usredsređivao se na njegovu desnicu, tamo gde su ga prvi put dotakli Maridovi zubi. A svaki ponovni napad stravično je povećavao opasnost.
     "Vatru mu paklenu!" Njegovo očajanje imalo je prizvuk besa. "Dalje od mene!"
     Osećala je kako u njemu raste pritisak, kako se otrov nakuplja, stičući moć, ali nije ga poslušala. Džinovi su se nagonski povukli, zbunjeni onim što vide. Ali Brin i Hergrom su i dalje držali Kovenanta za ramena i članke, pokušavajući da ga obuzdaju. Kail je upozoravajući dotakao Linden po mišici. Nije obraćala pažnju na njega.
     Žurno je okrenula sva čula ka Kovenantu, trudeći se da sustigne otrov kako bi mogla da mu se suprotstavi. Jednom se već borila da mu pomogne i naučila je da ova nova osetljivost dejstvuje u oba pravca; činila ju je toliko ranjivom da je iskusila njegovu bolest kao da sama boluje od nje, kao da je nju pogodila Kob Sunca; ali istovremeno joj je omogućavala da ga podrži, da svojim životom podupre njegov. Sada je žurila da uđe u njega, boreći se da presretne dejstvo otrova. Potresali su je grčevi zla od njegove bolesti; ali dozvolila je to. Otrov koji je pulsirao u njegovoj krvi uputio se ka mozgu.
     Morala je da ga zaustavi. Bez njega neće biti ni Žezla Zakona - ni svrhe pohoda; ni nade za Domaju; ni njenog bekstva iz ovog naopakog sveta. Njegovo zlo bolelo ju je kao ponavljanje Gibon-Besomukovog proročanstva; ali nije se zaustavila, nije se...
     Bilo je prekasno. Čak ni sa godinama vežbanja u upotrebi čula za zdravlje, ne bi mogla da se nosi sa brzinom ovog otrova. Nije imala toliko moći. Kovenant je ponovo pokušao da uzvikne, a onda se divlja magija našla oslobođena svih stega.
     Blesak bele vatre suknuo mu je sa desne pesnice. Izvila se ka nebu kao urlik bola, besa i pobune, raskidajući vazduh kao da nosi sve to pravo ka suncu.
     Udar je odbacio Linden unazad kao vreću. Čak je i Brin udario o ogradu. Nekoliko džinova se zateturalo. Eksplozija je još otrgla nekoliko delova sa krova hranohola i progorela dva jedra po celoj visini.
     I Kail je bio pogođen, ali uspeo je da padne tako da je pri tom zaštitio Linden. Bila je nepovređena. Pa ipak, za trenutak je ostala ošamućena od snage same eksplozije - od sile koja ju je odvojila od Kovenanta. Beli plamen i bolest suknuli su kroz nju i zaslepili je. Čitav džinobrod okretao se oko nje. Nije mogla da povrati ravnotežu, nije mogla da suzbije mučninu koja ju je obuzela.
     Kada je uspela da ponovo usmeri pogled, ustanovila je da gleda pravo u Vaina. Negde u toku čitave zbrke demonokot je napustio svoje mesto na prednjoj palubi i došao na krmu da gleda. Sada je stajao zagledan u Kovenanta sa avetinjskim osmehom na usnama, kao da je stigao blizu srži svoje tajne svrhe. Gvozdene trake na desnom doručju i levom članku - vrhovi Žezla Zakona - prigušeno su svetlucale na njegovoj tamnoj koži.
     Kail je podigao Linden na noge. "Ti poznaješ ovo zlo", rekao je. "Šta treba učiniti?"
     Nervi su joj bili izmučeni silinom moći, zategnuti od strepnje. Plamen joj je još prelazio preko kože. Otrgla se iz Kailovog stiska. Kovenanta je zahvatio novi grč. Mišići su mu se toliko zategli da je izgledalo da će prsnuti. Podlaktica mu je već pocrnela i otekla, vrela od groznice. Na prstenu mu je još poigravao plamen, a svaki plamsaj pogađao ju je pravo u prenapeto srce.
     Nije znala šta da radi.
     Ne, nije tačno. Znala je. Ranije se vraćao iz ovog stanja pod dejstvom alianthe, Holianine pomoći, putnimskog melema. Možda bi i alem-vino takođe pomoglo. Ali već ga je obuzeo delirijum. Kako ga naterati da išta popije?
     Brin je pokušao da priđe Kovenantu. Beli udar otrgao je pola jedara sa srednje katarke i primoraoa Brina da se povuče. Linden je osetila da joj obrazi crvene od tolike sile, kao da se stidi.
     Svi haručai gledali su u nju. I džinovi su je gledali. Prva je ćutala kao da time drži mač. Svi su čekali da im ona kaže šta treba učiniti.
     Znla je odgovor, ali nije mogla da ga podnese. Da ga opsednu? Da pokušaju da mu preotmu um, da ga primoraju da obuzda svoju moć, da prihvati alem-vino? Posle svega što je videla u Džoani?
     No, njegov udar još je cvileo u njoj. Stegla je zube da ne zaplače. "Ne mogu", jeknula je.
     Nesvesno je zakoračila da se udalji, da pobegne.
     Prva ju je zaustavila. "Odabrana." Glas Mačomoćnice bio je grub. "Nemamo znanja o ovoj bolesti. Neshvatljivo nam je da toliko zlo može proizaći iz jednog ujeda pacova. Ipak, moramo mu pomoći. Da je običan čovek, tražio bi pomoć. Ali ja sam ga nazvala Džinoljubom. Ja sam predala Potragu u njegove ruke. Moramo mu pomoći."
     "Ne." Linden je bila puna straha i gađenja. Užas je bio suviše poznat: Gibon ju je naučio da ga i predobro razume. Da je bila nemoćna - da je čitav njen život predstavljao laž! Iz očiju su joj neprimećeno linule suze. Očajnički je odvratila. "Može on sam da se stara o sebi."
     Pogled Prve preteći je blesnuo; Brusobol je zaustio da se pobuni. Linden ih je pretekla.
     "Može on to. Kada smo tek stigli ovamo, imao je na grudima ranu od noža i zacelio ju je. Klava mu je rasekla doručja, a on je i to iscelio. Može on sam." Dok ih je izgovarala, reči su joj se još u ustima pretvarale u laž. Ali preostali izbor bio je toliko užasan da nije mogla da ga podnese.
     Osramoćena, progurala se kraj Prve ka hranoholu. Osećala je da joj leđa pritiska nakupljeno nerazumevanje i bes tolikih hrabrih, vrednih ljudi. Da ga opsedne? Njegova moć gotovo je počela da je peče strašno kao Gibonov dodir. Je li ovako poglavar Kletnik smerao da je iskali za obesvećenje? Pritisak i pobuna primorali su je da gotovo potrči kroz hodnik ka praznoj prednjoj palubi.
     Još dugo su joj čula bila obeshrabrena od sećanja na Kovenantov udar. Više od pola jutra stajala je grleći jedan od potpornih stubova ograde blizu pramca, a tek onda je shvatila da se brod ne miče.
     Nepokretnost nije imala veze sa štetom koju mu je naneo Kovenant. Jedra na srednjoj katarci su visila u krpama, ali nepomična. Nekontrolisani udari divlje magije sprečavali su svaki pokušaj popravke. Ali čak i da je imao čitava jedra na sve tri katarke, Dragulj Zvezdoputa mrtvo bi ležao u vodi. Nije bilo vetra. Nije bilo pokreta na čitavom moru. Okean se pretvorio u prazan odjek nebesa - duboki azur i mrtvilo, lišeno života kao u ogledalu. Dromond kao da je bio zalepljen za površinu vode. Jedra su mu visila preko nepokretnih užadi kao mrtvački pokrovi: palamari i tkanina koji su pod vetrom izgledali kao živi sada su se klatarili kao oštećene stvari, lišene ikakvog smisla. A vrelina... jedino se sunce kretalo nad morem. Sa paluba su se izdizala svetlucava isparenja kao da Dragulj Zvezdoputa gubi materiju i isparava se nad licem dubina.
     Lindenine misli postale su nesigurne od vrućine. Napola je poverovala da je Besomuk ukrao vetar, da je ova bonaca deo planova poglavara Kletnika. Da zarobi brod tu gde jeste, da zaustavi pohod dok otrov ne izglođe sve veze života u Kovenantu. A šta onda? Možda će u bunilu potopiti dromond pre nego što izdahne. Ili će možda moći da se uzdrži. Onda će prsten i pohod biti prepušteni nekom drugom.
     Njoj?
     Blagi Bože! - pobunila se u sebi. Ne mogu!
     Ali nije uspela da pobije logiku stvari. Zašto bi inače Marid odglumio napad na nju pre nego što se bacio na Kovenanta - zašto bi je inače Gibon poštedeo, govorio joj, dotakao je - ako ne da bi je učvrstili u parališućem strahu, nauku o sopstvenom zlu? I zašto bi joj inače onaj starac kod farme 'Utočište' rekao Budi što jesi? Zaista, zašto, ako ne zato što su i on i Opaki znali da će na kraju ona naslediti Kovenantov prsten?
     U kakvu se to osobu pretvorila?
     Povremeno, u bolnim razmacima, udari divlje magije odašiljali su kroz kamen drhtaje iščekivanja. Kovenant je uzvikivao: "Nikad! Ne dam ga!" bacajući odbijanje pravo u slepa nebesa. Pretvorio se u nešto što ona nije smela da dotakne. Posle tolikih godina izbegavanja, konačno je primila nasleđe svojih roditelja. Nije imala drugog izbora do da ga opsedne ili da ga prepusti smrti.
     Kada joj je prišao Kail, nije okrenula glavu, nije dopustila da vidi njenu usamljenost, sve dok nije progovorio. "Moraš, Linden Averi."
     Na to se okrenula ka njemu. Bio je oznojen. Čak ni njegovo telo haručaija nije bilo otporno na ovoliku vrućinu. Ali držanje kao da mu je odricalo svaku neugodnost. Izgledao je toliko siguran u večitoj ispravnosti da nije izdržala, nego se obrecnula. "Ne. Ti si se zarekao da ga čuvaš. Ja nisam."
     "Odabrana." Izgovorio je njenu titulu sa prizvukom jetkosti. "Učinili smo sve što smo u stanju. Ali niko ne može da mu se približi. Njegova vatra udara na sve koji priđu bliže. Brin je opečen - ali nije važno. Alem-vino će mu ubrzati ozdravljenje. Razmisli o džinovima. Iako mogu da izdrže vatru, oni ne mogu da podnesu snagu njegovog belog prstena. Kada je Prva pokušala da mu se približi, gotovo ju je zbacio sa palube. I Sidromajstor, Sedmoruk, takođe je pokušao. Kada je došao svesti, rekao je da je srećan što je zaradio samo slomljenu ruku."
     Opečen, tupo je pomislila Linden. Slomljen. Grčevito je stezala šake. Ona je lekar; trebalo bi da već odavno pomaže Brinu i Sedmoruku. Ali čak i sa ove udaljenosi Kovenantova bolest delovala joj je na razum. Nije donela odluku. Neće načiniti nijedan korak na tu stranu. Ne može da mu pomogne, a da ga ne ugrozi. Nema nikakvu drugu moć. U to se pretvorila.
     Pošto nije progovarala, Kail je nastavio. "Prelom je čist i skladomajstor može da ga izleči. Ne govorim o tome. Želim da razumeš samo jedno - da smo nadmašeni. Ne možemo da mu priđemo. Zato to pada na tebe. Moraš ga izvući. Verujemo da tebe neće napasti. Ti su mu najbliži sadrug - žena iz njegovog sveta. Sigurno čak i u ovom ludilu može da te prepozna i da zadrži vatru. Videli smo da te nosi duboko u srcu."
     U srcu? Linden je gotovo kriknula, ali Kail joj se i dalje obraćao kao da su ga zadužili za govor i kao da namerava da ga završi u ime svojih dužnosti.
     "No, možda grešimo u tome. Možda će napasti i tebe. Ipak, moraš da pokušaš. Ti imaš vid koji ni haručai ni džinovi nemaju niti ga razumeju. Kada te je zahvatila bolest Kobi Sunca, osetila si da će te vour izlečiti. Kada si slomila članak, znala si kako da ga namestiš." Zahtev na njegovom bezizražajnom licu delovao je kao pesnica. "Moraš ga pogledati, Odabrana. Moraš naći načina da mu pomogneš."
     "Moram?" promuklo je odgovorila. Kailova mirna upornost ju je izludela. "Ne znaš šta govoriš. Jedini način da mu pomognem jeste da uđem unjega i preuzmem ga. Kao i Kob Sunca. Ili Besomuk. Bilo bi gadno i da sam nedužna kao beba. Šta misliš, u šta ću se pretvoriti ako steknem toliku moć?"
     Mogla je da nastavi, mogla je da viče dalje. Mrzeo bi me zbog toga! Nikada mi više ne bi verovao! Ni sebi. Ali zaustavila ju je svest o tome koliko je uzaludno vikati na Kaila. Njen gnev kao da je bio bez svrhe. Njegovo nepomirljivo lice kao da ju je iscedilo iz nje. Umesto da se dalje buni, mračno je promrmljala. "Već suviše ličim na Gibona."
     Kail nije ni za časak skinuo pogled sa njenog lica. "Onda će umreti."
     Znam. Smiluj se, Bože. Okrenula je leđa haručaiju i prebacila ruke preko ograde da bi se zadržala da ne padne na kolena. Da ga opsednem?
     Malo kasnije osetila je kako se Kail udaljava ka zadnjoj palubi. Ruke su joj se grčile jedna oko druge kao da njihova uzaludnost preti da ih izludi. Provela je tolike godne vežbajući ih, učeći ih da isceljuju, verujući im. A sada nisu bile ni za šta. Nije mogla čak ni da dotakne Kovenanta.
     Dragulj Zvezdoputa ostao je nepomičan čitavog dana. Vrelina ih je pržila sve dok Linden nije pomislila da će joj se kosti istopiti; ali ipak nije mogla da razreši svoje nedoumice. Džinovi na brodu bili su neobično tihi. Kao da su, prigušenog daha, čekali Kovenantove erupcije vatre i prodorne krike. U jedrima se nije osećao ni dašak vetra. Povremeno bi poželela da padne preko ograde - ne da bi se osvežila u hladnom moru, iako bi svaka svežina bila blagoslov za njene bolne nerve, nego samo zato da bi prekinula neverovatni mir vode. Kroz kamen je osećala da se Kovenantovo bunilo pogoršava.
     Kail joj je doneo hranu u podne i u vreme večernje plime. Obavio je taj zadatak kao da nije bilo nikakvog međusobnog sukoba koji bi izmenio njegovo ponašanje; ali Linden nije jela. Iako nije načinila ni korak ka Kovenantu, osećala je njegove patnje. Isti bolovi otrova i ludila koji su raspinjali njega, mučili su i nju. To joj je bila kazna zbog odbijanja - da učestvuje u patnji kojoj ne sme da se suprotstavi.
     Starac sa farme joj je rekao: Nećeš pogrešiti, ma kako te napao. Na svetu postoji i ljubav. Neću pogrešiti? Zgrčila se u sebi. Blagi Bože! Što se ljubavi tiče, već odavno ju je porekla. Nije znala kako da promeni svoj život.
     Tako je prošao dan, a kasnije je voštani mesec počeo da se diže nad beživotnim morem, a ona je i dalje stajala kraj ograde na dugačkoj, prednjoj palubi, slepo zureći u prazne daljine. Ruke su joj se grčile i opuštale kao klupko zmija. Kosa joj je na slepoočnicama potamnela od znoja, koji joj se slivao niz jedva primetne bore na licu; ali nije obraćala pažnju. Crna voda nepomično je ležala, beživotna kao i vazduh. Mesec je sijao kao da je obuzet sopstvenim mislima; ali njegov odraz talasao se na mirnoj vodenoj površini kao mrtvorođenče. Visoko nad njom, jedra su mlitavo visila sa prečki, neuznemirena ni nagoveštajima ni predosećanjem vetra. Kovenantov glas neprestano se ponovo izdizao prodornim kricima u vreloj noći. Povremeni beli bjesci zasenjivali su zvezde. Ipak, nije odgovarala, iako je znala da on ne može da se sam zaleči. Otrov Opakog bio je moralni otrov, a on nije imao čulo zdravlja da mu upravlja vatru. Čak i da je mogla da pokreće njegovu moć po svojoj volji, možda ne bi bila u stanju da sprži to zlo, a da mu pri tom ne iščupa život iz korena.
     Onda je ka njoj pošao Lupižena. U ritmu njegovih koraka razabrala je koliko je rešen da govori. Ali kada je okrenula glavu prema njemu, prizor njenog žestokog bola ga je ućutkao. Trenutak kasnije se povukao, bolnih očiju ovlaženih od mesečine ili suza.
     Pomislila je da će je sada ostaviti na miru. Ali uskoro je osetila da joj prilazi novi džin. I bez gledanja je po zgrčenom oreoli prepoznala Sanomora. Prišao je da podeli sa njom svoju onemelost. Bio je to jedini džin koji je propatio nešta slično njenim vizijama, a večita tuga njegovog držanja kao da ju je protresla, zahtevajući odgovor.
     "Zato što se bojim." Njegovo ćutanje omogućilo joj je da govori. "Užasava me. Razumem šta Kovenant radi. Njegova ljubav prema Domaji..." Zavidela je Kovenantu na tim osećanjima, na otvorenom srcu. Nije imala ništa nalik na to. "Sve bih učinila da mu pomognem. Ali nemam toliku moć."
     A onda više nije mogla da se zaustavi; morala je da pokuša da se opravda. Glas joj je klizio u noć, ne dodirujući vazduh ni more. Ali tiho prisustvo saputnika ju je ohrabrivalo.
     "Sve je to zapravo opsednutost. Poglavar Kletnik opseo je Džoanu kako bi primorao Kovenanta da dođe u Domaju." Džoanino lice, izobličeno od krvoločne zlobe, još je progonilo Linden. Nije mogla da zaboravi koliko je ta žena bila žedna Kovenantove krvi. "Besomuk je opseo Marida da bi mu ubrizgao prvi otrov. Besomuk je opseo na-Mhorama iz Klave kako bi Klava služila Kobi Sunca. A sama Kob Sunca! Kletnik pokušava da opsedne Zakon. Želi da sam načini prirodni red na Zemlji. Kad jednom počneš da veruješ u zlo, najveće postojeće zlo je opsednutost. To je poricanje života - poricanje humanosti. Ono što opsedneš gubi sve. To što ti veruješ da to činiš iz sažaljenja, ili da bi pomogao nekome, ne menja prirodu toga. Ja sam lekar, a ne Besomuk."
     Pokušala je da da svojim rečima snagu potvrde; ali nisu bile dovoljno istinite za to.
     "Potrebno mu je da uđem u njega. Da ga preuzmem. Da ga kontrolišem kako bi popio alem-vino, kako bi prestao da se bori protiv onih koji žele da mu pomognu. Ali to je zlo. Čak i ako time želim da ga spasem." Borila se da učini reči istinitim. "Da bih to učinila, morala bih da mu oduzmem moć."
     Preklinjala je Sanomora da je razume. "Kada sam bila u Veselkamenu, Gibon me je dotakao. Tada sam naučila nešto o sebi." Na-Mhoram joj je rekao da je zla. To je bilo tačno. "Postoji nešto u meni što želi da to učinim. Da ga preuzmem. Da mu oduzmem moć. Ja nemam svoje moći i želim njegovu." Želim je. Čitavog života borila se da stekne moć, da savlada smrt. Da savlada svoje nasleđe - i da se izbavi. Da je imala Kovenantovu moć, spremno bi iščupala Gibonu dušu iz nedara u ime sopstvenog zločina. "To me parališe. Čitavog života sam se trudila da poričem zlo. Kada se pojavi, ne mogu da ga izbegnem." Nije znala kako da izbegne suprotnost između sopstvene vezanosti za život i čežnje za mračnom moći smrti. Očevo samoubistvo navelo ju je da shvati glad koju je jednom zadovoljila i bojala se da se ponovo suoči sa njom. Nije bilo rešenja za sukobljene želje. Dodir Gibona-Besomuka zapravo nije bio užasniji od smrti njenog oca; a mračna sila u njenim sećanjima naterala ju je da zadrhti na ivici plača.
     "Ipak mu moraš pomoći."
     Grubi glas prostrelio je Liunden. Naglo se okrenula i našla se licem u lice sa Prvom od Potrage. Bila je toliko unesena u ono što je pričala Sanomoru, toliko zatvorena u sebe, da uopšte nije osetila približavanje Prve.
     Prva ju je oštro posmatrala. "Verujem da ti je taj teret užasan. To mi je jasno." Držala se kao da je upravo donela neku tešku odluku. "Ali Potraga je predata u njegove ruke. Ne smemo da pokleknemo."
     Naglim pokretom izvukla je mač i podigla ga pred sobom kao da namerava da golom oštricom primora Linden na pokoravanje. Linden se oslonila leđima na ogradu, iščekujući; ali Prva se sagnula i položila mač na palubu između njih dve. Onda se uspravila i zagledala se u Linden prodornim pogledom. "Imaš li snage da upotrebiš moj mač?"
     Linden je nehotice pogledala sečivo. Izgledalo je neverovatno teško dok se mutno presijavalo na mesečini.
     "Imaš li snage da ga podigneš odatle?"
     Linden je otrgla pogled od mača i pogledala Prvu u nemom protivljenju.
     Mačomoćnica je klimnula glavom kao da je Linden dala upravo odgovor koji je želela. "Ni ja nemam znanja kako da delujem protiv Džinoljubove bolesti. Ti si Linden Averi, Odabrana. Ja sam Prva od Potrage. Ne možemo nositi tuđe terete."
     Iz njenih očiju kao da je lila ponoć, pravo na Lindenino lice. "No, ako ne poneseš teret koji ti je dopao, kunem se ovim oružjem da ću učiniti sve što leži u mojim moćima. On ne dozvoljava da mu se iko približi. Zato ću rizikovati svoje ljude, i sam Dragulj Zvezdoputa, da mu skrenu pažnju. A dok udara na njih, ovim mačem ću mu odseći ranjenu ruku od tela. Ne znam drugi način da ga oslobodim tog zla - a nas od opasnosti njegove moći. Ako nam se sreća osmehne, moći ćemo da mu podvežemo ranu pre no što izgubi život."
     Odseći? Linden je osetila da je obuzima malaksalost. Ako Prva uspe...! U trenutku je ugledala ogromnu oštricu kako se zariva u Kovenantovo rame. I krv. Tamna pod voštanim mesecom, linuće mu gotovo pravo iz srca. Ako je ne zaustave skoro istog časa, ništa ga neće spasti. Oprema koja bi joj bila potrebna da mu da transfuziju, zatvori ranu, održi mu srce u životu dok je pritisak umanjen... sve se nalazilo u nekom drugom svetu. Taj udarac biće jednako smrtonosan kao ubod onog noža koji mu se zario u grudi.
     Udarila je potiljkom o ogradu kada se skljokala na palubu; za trenutak joj je lobanja pulsirala od bola. Odseći? Već je izgubio dva prsta jer lekari nisu imali drugo rešenje za njegovu bolest. Ako preživi... jeknula je. Ah, ako preživi, hoće li ikada moći da ga pogleda u oči i kaže mu da nije ništa učinila - da je stajala obuzeta kukavičlukom i dopustila da mu odseku ruku?
     "Ne." Pokrila je lice rukama. Njeno kukavičko telo žudelo je da porekne ono što je upravo izgovarala. On će je s pravom mrzeti ako dozvoli Prvoj da pokuša. A mrzeće je zauvek ako mu spase život po cenu uskraćivanja lične nezavisnosti. Je li zbilja toliko gladna moći? "Pokušaću."
     Kraj nje se stvorio Kail. Pomogao joj je da ustane. Dok mu se naslanjala na rame, gurnuo joj je bocu u ruke. Iz nje je dopirao blagi miris razblaženog alem-vina. Nespretno je podigla bocu i otpila. Skoro istog časa osetila je delovanje moćne tečnosti. Srce joj je ubrzalo rad i vratilo mišićima životnost. Bol u glavi se povukao i pretvorio u tup pritisak negde u vratu. Mesečina kao da je ojačala kako joj se vid razbistravao.
     Ispraznila je bocu, trudeći se da iz nje izvuče i snagu - bilo kakvu snagu, bilo šta što će joj pomoći da podnese strašno delovanje otrova. Onda je primorala sebe da krene ka zadnjoj palubi.
     Iza hranohola naišla je na svetlo svetiljki. Bile su postavljene duž krova i oko otvorene palube kako bi džinovi i haručai mogli da posmatraju Kovenanta sa donekle bezbedne razdaljine. Bacale su žutu svetlost koja bi inače dala mračnoj noći utešnu boju, ali sada je svetlo dosezalo naviše sve do uništenih jedara i konopaca. A u čitavom osvetljenom krugu ležala su spržena pacovska tela i krv. Kamen je bio izbrazdan ožiljcima divlje magije nalik na linije optužbe koje su pokazivale ka Kovenantovom grčevitom bolu.
     Već od prvog pogleda na njega bilo joj je previše. Delovao je izubijano od glave do pete, kao da su ga pretukli močugama. Oči su mu širom zurile u prazno, ali u njima nije bilo ni traga prisebnosti ili razuma. Grčevitim pokretima zuba potpuno je uništio usne. Čelo mu je blistalo pod potocima znoja. Brada koja mu je ranije davala uzvišen, proročki izgled, sada je delovala kao otelovljenje lepre. A desna ruka...
     Jezivo crna, užasno otekla, grčila se i izvijala kraj njega, svakim pokretom preteći i njemu i njegovim prijateljima. Mračno srebro burme stezalo mu je srednji prst kao slepa okrutnost koja zagriza u bespomoćno telo. A u visini ramena rukav majice bio je toliko zategnut da je izgledalo da će pući.. Iz otoka je zračila groznica - kao da su mu kosti postale poprište otrova.
     Zračenje je suknulo pravo Lindeni u lice, iako je stajala na samoj ivici svetla svetiljki. Verovatno bi već odavno umro da nije uspeo da izbaci deo pritiska otrova kroz prsten. Samo je taj ventil zadržavao bolest u granicama koje je telo moglo da podnese. Nesignurno je mahnula Kailu da se povuče. Ruke su joj podrhtavale kao ranjene ptice. On je oklevao; ali oglasio se Brin i Kail ga je poslušao. I džinovi su se povukli, zadržavajući dah. Linden je ostala sama na ivici svetlosti kao da je to obala strašne opasnosti.
     Zurila je u Kovenanta. Ožiljci na palubi nesumnjivo su pokazivali da neće biti u stanju da mu priđe na dohvat ruke. Ali to nije ništa značilo. Nikakav dodir rukom ne bi mu umanjio muke. Morala je da ga dotakne dušom. Da ga preuzme, da dovoljno dugo ućutka njegovu odbranu kako bi mu ulila alem-vino niz grlo. Da ga opsedne.
     Ili to ili da mu otme moć. Kada bi bila dovoljno jaka. Njeno čulo za zdravlje omogućilo bi takav pokušaj. Ali on je moćan i obuzet groznicom; a ništa u dosadašnjem životu nije je pripremilo da poveruje kako bi mogla da se rve sa njim za kontrolu nad prstenom. Ako ne uspe, ubiće je u borbi. A ako uspe...
     Rešila je da uperi sebe protiv njegovog uma. To je delovalo kao manje zlo.
     Drhtala je dok se borila sa ukočenošću i primoravala uplašene noge da načine dva koraka ka svetlosti. Tri koraka. Tu je stala. Ugnezdila se u kamenu i sela, obgrlivši kolena. Svež vazduh delovao joj je mrtvo u plućima. Ubogi glasić negde duboko u njoj preklinjao je da se smiluje i pobegne.
     Ali nije dopustla sebi da se pokoleba. Odluka je već doneta. Poričući sopstvenu smrtnost, sopstveni strah od zla, opsednutosti i promašaja, otvorila je čula pred njim.
     Počela je od nogu, nadajući se da će mu prodreti u telo, da će mu se prokrasti mimo čula. Ali već prvi dodir gotovo ju je naterao da pobegne. Njegova bolest preskočila je razdaljinu do njenih živaca kao avetinjska vatra, zapretivši njenoj pribranosti. Za trenutak je ostala sleđena od straha.
     A onda joj se vratila stara tvrdoglavost. Učinila ju je onim što sada jeste. Posvetila je život lečenju. Ako ne može da koristi medicinu i skalpel, koristiće ono što joj je na raspolaganju. Čvrsto je zažmurila da bi se odvojila od prizora njegovih muka i pustila da joj čula putuju uz njegove noge ka srcu.
     Kako je napredovala, njegova groznica je narastala i u njoj. Puls joj se ubrzavao; kožom su joj preletali talasi vreline; prsti na nogama mrznuli su joj se od vatre mrtvih živaca, šaljući potoke bola kroz stopala ka listovima. Osećala je da je privlači bezdan njegovog otrova. Noć je postajala sve tmastija, jer su se svetiljke oko nje zgašnjavale. Moć - želela je moć. Pluća su joj podrhtavala kao i njegova. Osećala je u sopstvenim grudima tvar koja je glodala njegovo srce, pretvarajući mišiće u želatin, otkucaje u šuštanje. Počele su da je bole slepoočnice.
     Već je bio pretvoren u pustinju, a bolest i moć besneli su u njoj. Jedva je mogla da savlada užas koji joj je pulsirao duboko u mislima, jedva je mogla da zanemari osnovni nagon samozaštite koji joj je nalagao da smesta napusti ovaj ludački usud. Ipak, nastavila je da puže uz njega, proučavajući otrov i tražeći priliku da mu uskoči u um.
     Iznenada je Kovenanta stegao grč. Istog časa reakcija je i nju oborila na palubu. U kovitlacu delirijuma osetila je kako se on izdiže ka moći. Bila je toliko otvorena pred njim da će je svaki udar razderati kao vatrena oluja.
     Očajanje joj je učvrstilo odlučnost. Odustala je od prikradanja i bacila mu se svim čulima ka glavi, pokušala je da mu zaroni u mozak.
     Za trenutak se našla uhvaćena u nitima divlje magije koju je pripremao za eksploziju. Prikaze su se ludački vrtele, ulazeći u nju; uništenje Žezla Zakona; muškarci i žene zaklani kao stoka da bi nahranili Kob Sunca; Lena i silovanje; udar noža držanog obema rukama, čime je ubio čoveka koga ona nije poznavala; presecanje žila na rukama. I moć - bela vatra koja je jurila kroz Klavu, pretvorila Santonina i Kamenmoć u ugljevlje, besnela među jahačima žanjući letinu krvi. Moć. Nije mogla da ga kontroliše. Stresao je sve njene napore kao da su njena volja i njeno postojanje samo krto, suvo lišće. Obuzet ludilom, reagovao je na njeno prisustvo kao da je ona Besomuk.
     Kriknula je, ali divljanje njegovog prstena prosto ju je oduvalo.
     Neko vreme je nepokretno ležala potopljena pod talasima noći. Odjekivali su u njoj - muškarci i žene poklani kao stoka, krivica i delirijum, divlja magija pocrnela od otrova. Čitavo telo gorelo joj je od snage njegovog udarca. Želela je da vrisne, ali nije mogla da nadvlada grčeve koji su joj obuzeli pluća.
     No, nasilje je postepeno slabilo i zaustavilo joj se u glavi; tama oko nje počela je da se uobličava. Sedela je u poluuspravnom položaju, a Kail ju je pridržavao. Nejasno je razabrala Prvu, Brusobola i Lupiženu kako čuče oko nje. Svetiljke su otkrivale ozbiljnu brigu na njihovim licima.
     Kada je uspela da se zagleda u džinove, Brusobol je dahnuo od olakšanja. "Kamena mi i mora!". Lupižena mu se pridružio. "Tako mi moći koja ostaje, Odabrana! Čvrsta si, nema šta. Manji udar je slomio Sidromajstoru ruku na dva mesta."
     Znao je da sam to ja, odgovorila je Linden, nesvesna da zapravo ćuti. Nije hteo da me ubije.
     "Ja sam kriva", mračno je rekla Prva. "Naterala sam te da rizikuješ. Nemoj sebe kriviti. Sada više nemamo moći da mu pomognemo."
     Linden je s mukom pokušala da uobliči reč. "Krivica...?"
     "Povukao se van našeg domašaja. Iako je posredi život i smrt, sada smo bespomćni."
     Povukao...? Linden se trudila da kroz noć pogleda ka Kovenantu. Prva je klimnula glavom Brusobolu. Ovaj se sklonio u stranu i pustio Linden da vidi.
     Kada je ugledala Kovenanta, gotovo je glasno zacvilela.
     Ležao je ukočen i zgrčen, kao da se više nikada neće pomeriti, ruku stisnutih uz bokove i usana izvijenih u grču molbe. Ali jedva se video kroz veo divlje magije koji ga je okružavao. Svetlucavo srebro pokrivalo ga je potpuno kao zaštitna opna.
     Tako učaurenom, grudi su mu se još borile da dišu, srce mu je još slabo kucalo. Otrov je nastavljao da mu širi desnicu i da mu nagriza život. Ali nije bilo potrebno imati naročit vid da bi se znalo kako ništa postojeće na Dragulju Zvezdoputa ne može prodreti kroz ovakvu odbranu. Opna je bila nesavladiva kao lepra.
     Ovo je bio odgovor njegove groznice na njen pokušaj da ga opsedne. Pošto je pokušala da mu preuzme um, povukao se van domašaja svake pomoći. Ne bi bio manje dostupan ni da je potpuno prešao u neki drugi svet.









4. NIKOR IZ DUBINA
     Linden je bespomoćno pratila kako postaje neosetljiva od šoka. Kao da se neki ostatak Kovenantove lepre preselio u nju i umrtvio je. Zar mu je to učinila? Brin je tvrdoglavo nastavljao da uverava sebe kako nikakva snaga ni raspoloživo oružje ne mogu da prodru kroz Kovenantov veo; ali ona je jedva primećivala haručaija. To je bilo njeno delo.
     Zato što je pokušala da ga opsedne. I zato što ju je on poštedeo punih posledica svoje moći.
     Brin se zamutio i nestao kada su joj se oči ispunile suzama. Nije više mogla da vidi Kovenanta, jedino je nazirala jezero vrelog srebra pod nesigurnom svetlošću svetiljki. Je li je poglavar Kletnik odabrao radi ovoga? Da bi izazvala Kovenantovu smrt? Da. Činila je takve stvari i ranije.
     Povukla se u neosetljivost kao da joj je potrebna, kao da je zaslužuje. No, ruke koje su je zgrabile za ramena bile su uporne koliko i pažljive. Blago su je naterale da se pribere, izvukle je iz unutrašnje kaljuge. Bile su nežne i nisu dozvoljavale da ih odbije. Kada je zatreptala i razbistrila pogled, našla se zagledana pravo u Lupiženine bistre oči.
     Sedeo je pred njom i držao je za ramena. Zbog izobličene kičme lice mu je bilo sagnuto gotovo do njenog. Na usnama je imao onaj nakrivi osmeh.
     "Dosta je, Odabrana", saosećajno je šapnuo. "Tolikim bolom nećeš ništa postići. Tako je kako je Prva rekla. Krivica nije do tebe."
     Za trenutak je odvratio pogled. "A nije ni do tebe, ženo moja", obratio se obrisu Prve. "Nisi mogla ni naslutiti ovakav ishod."
     Onda se ponovo zagledao u Linden. "On je još živ, Odabrana. Živ je. A dok je živ, mora biti nade. Usmeri um na to. Dok god živimo, svrha života nam je da se nadamo."
     Ja... želela je da progovori, želela je da otkrije sve svoje strepnje pred Lupiženinim saosećanjem. Ali reči su bile suviše užasne da bi ih izgovorila.
     Njegov stisak malo se pojačao, povlačeći je time da se uspravi. "Ne razumemo tu čahuru koja se pojavila oko njega. Nemamo oči kao tvoje. Moraš nam pomoći." Njegova blagost dirnula ju je u srce. "Je li ta moć nešto čega se treba plašiti? Zar je nije prizvao kako bi očuvao svoj život?"
     Tim rečima prosto ju je naterao da ponovo pogleda Kovenanta. Jedva ga je videla kroz blistavi štit. Ali Vaina je videla. Demonokot je stajao blizu Kovenanta, a sa lica su mu nestali svi nagoveštaji osmeha. Držao se kao i uvek; skrivena svrha ostala je nedirnuta svim drugim okolnostima. Nije bio čak ni živ u ma kom normalnom smislu. Ali bio je usmeren na Kovenantovo izmučeno telo kao da su obojica dovedeni na prag okrutnog usuda.
     "Ne." Lindenin glas prazno je odjekivao iz njene unutrašnje praznine. "Još je pod dejstvom otrova. On umire."
     "Znači", Lupiženin glas ju je vratio u stvarnost, "moramo naći načina da raščinimo tu moć, kako bismo mogli da mu pomognemo."
     Na to joj se želudac zgrčio od protivljenja. Želela je da krikne. Zar niste videli? Pokušala sam da ga opsednem. To je moje delo. Ali gnev je bio uzaludan; prigušilo ga je džinovo saosećanje. Svu preostalu gorčinu ulila je u jednu jedinu reč. "Kako?"
     "Ah, Odabrana." Lupižena se nasmešio kao da će slegnuti ramenima. "To mi ti moraš reći."
     Trgla se i zažmurila. Ruke su joj nesvesno poletele ka licu. Zar nije nanela dovoljno zla? Zar žele da bukvalno uhvati nož koji je ubio Kovenanta?
     Ali Lupižena se nije predavao. "Nemamo oči kao ti", ponovio je sa tihom upornošću. "Moraš nas voditi. Misli na nadu. Jasno je da ne možemo prodreti kroz ovu opnu. U redu. Znači, moramo reagovati na nju sa razumevanjem. Kakav je to vid moći? Šta se to desilo u njegovom umu što ga je navelo na takvu odbranu? Kakva se potreba pojavila u njemu? Odabrana." Ponovo je pojačao stisak i gotovo ju je podigao na noge. "Kako da mu se obratimo, da bi nam dopustio da mu pomognemo?"
     "Obratimo...?" Ta reč joj je podigla žuč. Opustila je ruke u gestu negodovanja. "On umire. Oslepeo je i ogluveo od otrova i groznice! Zar misliš da mu možeš prići i lepo ga zamoliti da prestane da se brani?"
     Lupižena je podigao obrve pred njenim besom; ali nije se pokolebao. Lice mu je smekšalo od osmeha. "To je dobro", rekao je. "Ako možeš da pobesniš, možeš i da se nadaš."
     Zaustila je da se prodere. Da se nadam? Ali on ju je smireno prekinuo. "U redu. Ne vidiš načina da mu se obratimo. Ali ima drugih pitanja na koja bi mogla da odgovoriš, ako želiš."
     "Pa šta hoćete od mene?" prasnula mu je pravo u lice. "Hoćete da me ubedite da je sve to moja krivica? Pa, i jeste. Sigurno je mislio da sam ja Besomuk ili nešto slično. Bio je u groznici - u užasnim bolovima. Poslednje čega je bio svestan pre nego što je izgubio svest bio je napad onih pacova. Kako je mogao da zna da pokušavam da mu pomognem? Nije znao ni da sam to ja. Sve dok nije bilo prekasno.
     To je kao..." za trenutak je tražila prave reči. "Kao histerična paraliza. Toliko se boji prstena - a boji se i da će mu ga Kletnik oteti. A ima lepru. Neosetljiv je, pa misli da ne može da kontroliše moć. Nema nerava da je kontroliše. Čak i bez otrova se bojao, od samog početka. Nikada ne zna kada će ubiti još nekog."
     Reči su navirale iz nje. Duboko u sebi setila se onoga što je shvatila pre nego što ju je Kovenant odgurnuo. Dok je govorila, nejasne prikaze zadobojale su u njoj značenje.
     "A znao je šta mu se dešava. Imao je i ranije povratnu groznicu. Kada ga otrov obuzme, verovatno od svih svesnih stvari u njemu ostaje samo strah. Znao je da je bespomoćan. Ne protiv nas, nego protiv samog sebe. Protiv Kletnika. Već je bio pun moći kada sam ja pokušala da preuzmem kontrolu. Šta je drugo mogao? Uzvratio je udarac. A onda..."
     Za tren je poklekla pred bolom. Ali više nije mogla da zaustavi bujicu reči.
     "Onda je shvatio da sam to ja. Koliko on zna, mogao je da me ubije. Da učini baš ono čega se najviše užasava." Stegla je zube da se ne bi stresla od jeze. "Zato je zatvorio sva vrata. Isključio se. Ne da bismo mi ostali napolju. Nego da bi on ostao unutra."
     Besno se zagledala u Lupiženu. "Nema načina da mu se obratimo. Možeš stajati tamo i vikati na njega dok ti pluća ne popucaju, ali on te neće čuti. Pokušava da zaštiti vas." Tog časa joj je ponestalo gneva i glas joj se slomio. "Nas." Mene.
     Oko nje se u nepomičnoj noći širila tišina. Dragulj Zvezdoputa plutao je kao da ga je prestanak vetra ubio. Džinovi su ostali nepokretni, umrtvljeni, kao da je život isticao iz njih u mrtvo more. Njene reči uzaludno su visile u vazduhu, odričući svaku nadu. Nije mogla da iznađe kraj zlu koje je nanela svojim saputnicima.
     Ali kada je Lupižena ponovo progovorio, iznenadio ju je svojim prilagođavanjem. "Čujem te, Linden Averi." U glasu mu se nije osećao ni nagoveštaj očajanja. Govorio je kao da ga je život u telu bogalja naučio da prevaziđe apsolutno sve. "Ali ovo obeshrabrujuće zlo nam i priliči. Moje srce odbija da poveruje kako ovoliko džinova može ostati bespomoćno! Ako reči imaju toliku moć, onda smo sposobni da ponovo razmislimo o njima. Hajde, Odabrana. Rekla si da Kovenant Džinovljub želi da nas sačuva i da neće čuti ako mu se obratimo. Vrlo dobro. Šta će čuti? Koji jezik će dopreti do njega?"
     Linden se trgla. Njegova upornost samo je potvrđivala njen neuspeh.
     "Šta on želi?" mirno je nastavljao džin. "Koja potreba mu je najpreča? Možda, ako odgovorimo na njegove težnje, možda će shvatiti da nam nije naudio - da je ovakva zaštita nepotrebna - i možda će stišati svoju moć."
     Zurila je u njega. Pitanje ju je iznenadilo; a odgovorila je automatski, bez razmišljanja. "Jedino drvo. Pohod." U njoj su se još kovitlale Kovenantove slike. Lupiženina smirenost izvukla ih je iz nje. "Ne zna šta dalje da čini. Treba mu novo Žezlo Zakona. A mi se ne krećemo..."
     Na to se Lupižena nasmešio od uva do uva.
     Linden se zagrcnula od iznenadnog predosećanja. Skočila je na njega i ščepala ga za jaknu. "Jedino Drvo? On umire! Vi pojma nemate gde je ono!"
     Lupiženi su u odgovor sinule oči. Odnekud izbliza začuo se grubi glas skladomajstora. "Može se učiniti. Čuju se zvuci. Ovakvo more pogoduje nikoru."
     Prva je smesta oštro odgovorila. "Onda ćemo pokušati."
     Lupiženin osmeh pretvorio se u smeh. Njegov zdrav oreol gladio je Lindenina čula stalnom smirenošću koju nije razumela. "Eto, Odabrana", rekao je. "Nada. Ne možemo se obratiti Kovenantu Džinoljubu kako bismo mu rekli da smo dobro. Ali možemo da pokrenemo Dragulj Zvezdoputa. Možda će osetiti taj pokret, pa će se smiriti."
     Da pokrenemo...? Linden je nemim pokretom usana ponovila reč koju nije mogla da izgovori. Mora da se šališ.
     Veza Vedrogneva mirno joj se obratila. "Ne mogu ništa da počnem pre svitanja. Treba nam svetlo. A i onda će odgovor - ako stigne - stići sporo. Hoće li Džinoljub izdržati toliko?"
     "On..." Linden se borila sa osećanjima od kojih joj se stezalo grlo. U mozgu su joj odzvanjale reči. Pokrenemo Dragulj Zvezdoputa? Bez vetra? "Ne znam. On ima moć. Možda... možda će to što čini usporiti otrov. Zatvorio je um pred svim ostalim. Možda je zaustavio i otrov. Ako jeste..." trudila se da pruži razumnu procenu. "Živeće dok mu otrov ne stigne do srca. Ili dok ne umre od gladi."
     Pokrenuti Dragulj Zvezdoputa?
     Brusobol je iznenada počeo da izvikuje naređenja. Džinovi su se bacili u pokret kao da ih je osećanje svrhe vratilo u život. Njihova stopala širila su novu energiju kroz kamen dok su žurili svaki za svojim poslom. Nekoliko ih se spustilo ka skladištima; ali većina se uzverala na katarke i počela da savija jedra. Radili su na sva tri jarbola odjednom, popravljajući štetu na srednjem i uređujući prednji i zadnji.
     Linden ih je gledala kao da se haos iz njene glave proširio i po palubi. Nameravali su da pokrenu brod. Zašto su onda sklanjali jedra? Lupižena je već pošao napred sa Prvom i Vedrognevom; Brusobol je stajao na krmenoj palubi. A Sanomor, koji je ostao blizu nje zamagljenih očiju, nije mogao da govori. Osećala se kao izgubljeno dete kada se okrenula ka Kailu.
     Umesto odgovora, ponudio joj je činiju sa hranom i nov krčag razblaženog alem-vina.
     Prihvatila ih je jer nije znala šta drugo da radi.
     Polako se vratila u krug svetlosti oko Kovenanta i sela što je bliže njemu mogla, leđima okrenuta hranoholu. Nervi su joj još drhtali od dodira njegove bolesti, ali primorala se da ostane dovoljno blizu kako bi nadgledala njegov štit - dovoljno blizu da smesta reaguje ako bi štit oslabio. I dovoljno blizu da pazi na Vaina. Demonokotova neobična usmerenost nije slabila; ali njegovo tamno telo nije ničim pokazivalo na šta je usmeren. Uzdahnula je i naslonila se na kamen, primoravajući sebe da jede.
     Šta drugo da radi? Nije verovala da će štit oslabiti. Izgledao je potpun kao Kovenantove muke. A Vain je nastavljao da zuri u opnu kao da veruje kako će Kovenant svakog časa propasti kroz dno sveta.
     Nešto kasnije je zaspala.
     Probudila se u prvom nejasnom svetlu nadolazeće zore. Katarke bez jedara izgledale su oglodano na bledom nebu, kao grane bez lišća, bez života. Dragulj Zvezdoputa predstavljao je plutajuću stenu - komad kamena raspet između vode i neba zbog smrti svih vetrova. A i Kovenant je umirao; disanje mu je postalo primetno pliće i isprekidano. Držao je moć blizu sebe, kao pokrov.
     Na zadnjoj palubi nije bilo džinova; na krmenoj ih je bilo samo dvoje, Sedmoruk Sidromajstor i žena krmanoš. Na katarkama nije bilo nikoga, iako joj se učinilo da nazire obrise nekoga ko sedi visoko na obzorgledu, osmatračnici. Svi su otišli napred sem nje, Kovenanta, Vaina, Brina, Hergroma i Cera. Kroz kamen je osećala aktivnost ostalih.
     Neko vreme bila je neodlučna šta da učini. Rastrzala ju je želja da shvati šta smeraju džinovi. Istovremeno je znala da joj je mesto uz Kovenanta. Ipak, očito nije mogla da mu pomogne, a ta beskorisnost ju je umarala. Njegova moć i um bili su joj van domašaja. Uskoro se toliko unervozila da je mesto nije držalo. Opredelila se za srednje rešenje, pa je pošla na krmenu palubu da pregleda Sedmorukovu slomljenu ruku.
     Sidromajstor je bio vitak za jednog džina, a na ostarelom licu nosio je izraz sete neobične za njegov narod. Tipična veselost džinova u njemu se istrošila od bola koji je prešao u naviku. Bore na obrazima izgledale su kao posledica mnogog čemera. No, razvedrio se kada ju je ugledao kako prilazi, a osmeh kojim je odgovorio na njenu želju da ga pregleda bio je očito iskren.
     Podlaktica mu je bila u udlagama. Kada je povukla zavoje, videla je da su udlage dobro postavljene. Dotakla je kožu prstima i ustanovila da je Kail tačno izvestio o povredi: lomovi su bili čisti - i tačno postavljeni. Kosti su već počele da srastaju.
     Zadovoljno je klimnula glavom i okrenula se da pođe nazad ka Kovenantu, ali Sedmoruk ju je zaustavio.
     Ispitivački ga je pogledala. Seta mu se vratila. Neko vreme je ćutao, zagledan u nju. Onda je progovorio. "Veza Vedrogneva će pokušati da prizove nikora. To je opasno." Skretanje pogleda pokazalo je da je lično poznavao opasnost. "Možda će biti povređenih i potrebe za brzom pomoći. Na Dragulju Zvezdoputa o isceljenju se stara upravo Vedrogneva - a ona sama biće u najvećoj opasnosti. Zar joj nećeš ponuditi pomoć?" Pokazao je glavom ka prednjoj palubi. "Ne sumnjam da će te haručai pozvati najvećom brzinom ukoliko ustrebaš Kovenantu Džinoljubu."
     Dirnuo ju je njegov otvoreni pogled. Džinovi su već na mnogo načina pokazali brigu i razumevanje za nju. Sanomor ju je izneo iz Sarangravske ravnice kada je slomila članak. A Lupižena je nekoliko puta pokušao da joj pokaže da ima i drugih osmeha na ovom svetu sem onog koji je Kovenant pružio Džoani. Rado je prihvatila priliku da uzvrati nekakvom vrstom pomoći, a bilo je jadno da u ovom trenutku nema značaja biti uz Kovenanta. Vain, izgleda, nije predstavljao nikakvu pretnju.
     Okrenula se Kailu. "Računam na tebe." Umirio ju je kratkim naklonom u znak slaganja. Njegovo nepokretno lice kao da joj je obećavalo da se njegovom narodu može verovati bez ikakve mogućnosti propusta ili nesposobnosti.
     Dok je napuštala krmenu palubu, osećala je kako se Sedmoruk iza njenih leđa blago smeši od olakšanja.
     Žureći duž dugačke zadnje palube, prošla je kroz hranohol ka pramcu broda. Tu se pridružila zbijenoj grupi džinova. Većina se bavila poslovima koje nije razumela, ali Lupižena ju je primetio i prišao joj. "Dobro si došla, Odabrana", vedro je rekao. "Možda ćeš nam biti potrebna."
     "To je i Sedmoruk rekao."
     Za trenutak je skrenuo pogled, kao da se trgao, a onda se ponovo zagledao u nju. "Govori iz iskustva." U očima mu se pojavio tačan odraz sidromajstorove tuge. "U svoje vreme - pre nekoliko kratkih ljudskih života - Sedmoruk je bio kapetan drugog džinobroda, a njegova žena Pesmamora bila je skladomajstor. Ah, ovu priču vredi pričati, ali ja ću je potkratiti. Nije pogodno vreme za pripovedanje, a ti ćeš imati drugih pitanja.
     Ukratko..." Iznenada je iskrivio lice u grimasi jeda. "Kamena mu i mora, Odabrana! Srce bi me bolelo da ispričam takvu priču bez svih pojedinosti. Čudi me što ljudi koji skraćuju priče uopšte opstaju u dobrom zdravlju." A onda je raširio oči kao da se čudi samom sebi i lice mu se razvedrilo. "Svejedno. Poštujmo vreme." Gledao je u Linden kao da se smeje samom sebi. "Dakle, ukratko. Sedmoruk i njegov džinobrod navezli su se na more koje zovemo Dušogriz, jer je uvek divlje i nepredvidivo i nijedan brod ga ne prelazi bez posledica. Tamo ih je snašla tišina kao ova koja je sada nad nama. Brod je nepokretno počivao mnogo dana, a jedra nije dirnuo ni dašak. Počelo je da ponestaje vode i hrane. Stoga su pokušali da prizovu nikora.
     Zadatak je pripao uglavnom Pesmomori, jer ona je bila skladomajstor, obučena i vešta u tome. Bila je pravi melem za srce, i..." Ponovo je zastao. Sagao je glavu i prešao dlanom preko očiju. "Kratko, Lupiženo, kratko." Kada je ponovo podigao pogled, smešio se kroz suze. "Odabrana, ona je pogrešno procenila trenutak. A retki su džinovi koji su se vratili iz nikorovih ralja."
     Linden ga je gledala stegnutog grla. Želela je da kaže nešto, ali nije znala kako da uteši jednog džina. Nije mogla da mu uzvrati istim takvim osmehom.
     Iza prednjeg jarbola, posada je pod Vedrognevinim nadzorom završavala izgradnju tri velika predmeta. Ličili su na kanue - čamce od kože raspete preko drvenih okvira. Svaki je bio dovoljno veliki za dva džina. Bočne strane dizale su se i izvijale tako da je svaki čamac predstavljao tri četvrtine kugle. Bili su međusobno povezani sklopom užadi i gvozdenih prstenova; očito je trebalo da se kreću zajedno. Po Vedrognevinim uputstvima poneli su ih napred i bacili preko pramca.
     Lupižena je pozvao Linden dodirom po ramenu i poveo je do mesta odakle je imala pogled na čamce. Lako su plutali na nepomičnom moru.
     Trenutak kasnije grubi glas skladomajstora proneo se po prednjoj palubi. "Prizivanje nikora je opasno i nikome se ne može narediti da učestvuje u tome. Ako mi odgovori i jedan jedini, možda će biti zle volje pa će nas napasti. Ako mi odgovore mnogi, ovo more će se pretvoriti u vrlo neprijatno plivalište. A ako mi ne odgovori nijedan..." slegnula je ramenima. "Ispalo dobro ili loše, moramo pokušati. Prva je govorila. Potrebna su mi tri pomoćnika."
     Nekoliko džinova istupilo je bez oklevanja. Sanomor je pošao da im se pridruži, ali Prva ga je zaustavila. "Neću da rizikujem zemljovid." Vedrogneva je brzo odabrala troje članova posade. Ostali su pošli da razmotaju konopac debljine ljudske noge, namotan na čekrku blizu prednjeg jarbola. Počeli su da ga spuštaju ka čamcima.
     Skladomajstor je pogledala Prvu i Brusobola kao da očekuje pozdravni govor, ali Prva je bila kratka. "Čuvaj se, Vezo Vedrogneva. Ne smemo te izgubiti."
     Vedrogneva i njenih troje pomoćnika složno su skočili preko ograde.
     Lako plivajući, domogli su se čamaca, vukući za sobom slobodan kraj užeta. Kada su stigli do šipki koje su povezivale čamce, provukli su uže kroz središnji gvozdeni prsten, a onda ga povukli ka prednjem čamcu.
     Čitav sklop imao je oblik trougla uperenog ka istoku. Veštim pokretom nogu, Vedrogneva se izdigla iz vode i prebacila se u jedan čamac. Zaljuljao se pod njenom težinom, ali ostao je na površini. Opteretila ga je sa suprotne strane dok je drugi džin ulazio u njega. Onda su preuzeli uže od ostalih koji su još plivali.
     Ovi su se razdvojili, po jedan u svaki od preostalih čamaca, a Vedrogneva i njen pomoćnik prevukli su dobar deo užeta sa Dragulja Zvezdoputa u svoj čamac. Kada je bila zadovoljna dužinom koju je imala, počela je da vezuje veliku omču na kraju konopca.
     Čim su se ostali džinovi ukrcali u svoje čamce, objavili su da su spremni. Zvučali su napeto; ali jedan se široko smešio, a druga nije odolela, pa se šeretski naklonila prema Dragulju Zvezdoputa, zaljuljavši pri tom svoj čamac.
     Veza Vedrogneva odgovorila je klimanjem glave. Nagnula se u čamcu, tako da se ivica spustila gotovo do same vode. Tako nagnuta, stavila je na morsku površinu predmet koji je ličio na jednu stranu bubnja. Drugi džin joj je pomagao da održi ravnotežu čamca, kako bi ostao nagnut bez prelivanja vode.
     Lupižena je napeto iščekivao, ali Vedrognevino smireno lice nije ničim odavalo da preduzima išta neobično. Iz pojasa je izvukla dve kožom presvučene palice i odmah počela da bubnja, šaljući u more odmeren, unakrsni ritam.
     Linden je kroz kamen nejasno osetila kako se ritam pronosi duž kobilice i širi se kao prizivanje.
     "Lupiženo." Još je bila svesna Kovenanta, iako su okolni džinovi pigušivali signale. Osećala ga je kao modricu nasred leđa. Ali pažnju joj je i dalje privlačila Vedrogneva. Bila je nervozna od iščekivanja opasnosti. Bilo joj je potrebno da čuje glasove i objašnjenje. "Šta se, pobogu, dešava?"
     Izobličeni džin pogledao ju je kao da odmerava značenja njenog jetkog glasa. Trenutak kasnije tiho je odgovorio. "Prizivanje nikora. Nikora iz dubina."
     To joj ništa nije značilo, ali Lipižena je, izgleda, razumeo šta joj je potrebno. Pre no što je stigla da zatraži jasniji odgovor, nastavio je da govori. "Na ovakve pozive odgovor retko stiže brzo. Verovatno nas očekuje poduže čekanje. Ispričaću ti priču."
     Većina posade je dotad već napustila pramac. Ostali su samo Prva, Brusobol, Sanomor i još dvoje-troje džinova; ostali su se popeli na jarbole. Svi su osmatrali obzorje.
     "Odabrana", promrmljao je Lupižena, "Jesi li ikada čula za Crva sa Kraja sveta?" Odmahnula je glavom. "No, nije ni važno." U glasu mu se osetio drhtaj zanimanja - ljubavi za piče.
     Vedrogneva je održavala ritam, složen i nepromenljiv. Dok je tupo odjekivao u mrtvom vazduhu i narastajućoj vrelini mora zadobio je žalostivi prizvuk, nalik na usamljeničko naricanje, poziv na druženje. Neumorno je podizala i spuštala ruke.
     "Elohimi, čije je znanje ogromno i neporecivo" - Lupižena je dozvolio sebi prizvuk lične neverice - "pričaju da su u drevna vremena beskonačne mladosti kosmosa, davno pre no što je Zemlja stvorena na ovom mestu, zvezde bile gusto rasute po nebesima kao pesak na obali. Tamo gde sada vidimo bezbroj svetlih stvorova, nekada je bilo bezbroj bezbroja, a svemir je predstavlljao okean zvezda s kraja na kraj; ogromne dubine usamljenosti bile su im nepoznate - prestavljale su tugu koju nisu mogle da razumeju. Predstavljale su žive narode neba, drugačije od nas koliko i bogovi. Ogromne i tople u svojoj ogromnoj ljupkosti, plesale su po muzici koju su same stvarale i bile su zadovoljne."
     Kroz džinove koji su stražarili na prednjem jarbolu proneo se žamor, ali je brzo zamro. Oštre oči primetile su nešto u daljini, ali to je brzo nestalo.
     "A na dalekom kraju svemira živelo je biće druge vrste. Crv. Vrlo dugo je mirno spavao - ali kada se probudio, kao što se budi u svitanje svakog novog eona, bio je užasno gladan. Svako stvaranje sadrži i razaranje, kao što život sadrži smrt, a Crv je predstavljao uništenje. Vođen neizmernom pohlepom, počeo je da proždire zvezde.
     Možda taj Crv nije bio ogroman u poređenju sa zvezdama, ali njegova praznina bila je ogromna preko svake mere i besneo je po nebesima, uništavajući čitava mora svetlosti, prosecajući velike otkose usamljenosti preko nebeskog svoda. Besneći stolećima, divalj i nezasit, hranio se svime što mu je bilo na dohvat, sve dok nebesa nisu postala retko naseljena kao pustinja."
     Dok je Linden slušala, počela je da naslućuje šta leži iza tolike ljubavi džinova prema pričama. Lupiženino tiho pripovedanje utkalo je niti značenja u nepokretno more i vazduh. Takve priče činile su svet razumljivim. Pričao je tužno; ali ta tuga nije nanosila zlo.
     "Ipak, proždrane zvezde bile su bića drugačija od nas koliko i bogovi i nikakav Crv i nikakav usud nisu mogli da unište njihovu moć bez neke cene po sebe. Pošto se najeo, Crv je postao mlitav i težak. Iako nije mogao da zaspi, jer razdoblje njegovog sna još nije došlo, osetio je ogromnu želju da se odmori. Zato se sklupčao, obmotao rep oko sebe i zapao u mirovanje.
     A dok je Crv mirovao, moć zvezda delovala je u njemu. Iz kože su mu nikle gromade kamena i tla, vode i vazduha i ti izraštaji su se umnožavali i rasli sve dok se nije uobličila ova Zemlja na kojoj stojimo. No, moć zvezda i dalje je delovala, ali sada je uobličavala površinu Zemlje, stvarajući mora i kopna. A onda je donela na Zemlju život. Tako su rođeni svi stanovnici Zemlje, zveri na kopnu, čudovišta u dubinama - sve šume i livade odavde pa do oba pola. I tako je iz uništenja nastalo stvaranje, kao što smrt daje mesta životu.
     Eto, tako, Odabrana", uvereno je rekao Lupižena, "tako smo mi došli da živimo, borimo se i pokušavamo da odredimo smisao postojanja. I to je dobro, jer iako predstavljamo samo treptaj u očima večnosti, dok taj treptaj traje činimo izbore po svojoj volji, stvarajmo ono što možemo i mešajmo se među sobom kao što su činile zvezde dok nisu desetkovane. Ali i to će proći. Crv ne spava. Samo miruje. I doći će čas kada će ga nešto probuditi, ili će se probuditi sam. Onda će stresti sa kože kamen i vodu i poći da utaži svoju glad u svemiru sve dok ne dođe kraj eona i vreme za njegov san. To je razlog što je nazvan Crvom sa Kraja sveta."
     Luipižena je zaćutao. Linden ga je pogledala i videla da je uperio pogled u Vedrognevu kao da se boji da joj neće dostajati snage. No, skladomajstor se nije pokolebala. Dok joj je pomoćnik balansirao u čamcu, nastavljala je da održava ritam, posežući u dubine i tražeći odgovor. Oko ivica bubnja poigravali su talasići, koje je skoro odmah gutalo i umirivalo ogromno more.
     Lupižena je polako okrenuo pogled ka Linden; ali kao da je nije video. Um mu je još lutao stazama upravo ispričane priče. Postepeno se ipak pribrao. Kada mu se pogled usmerio, ošamućeno se nasmešio.
     "Odabrana", rekao je vedro, kao da će time ublažiti značaj narednih reči, "kažu da su nikori potomci Crva."
     Ta objava joj je vratila strepnju. Prvi put je naslutila šta džinovi rade, kako nameravaju da pokrenu brod. Možda je ova priča bila samo mit; ali objašnjavala je svrhu kojim je bio obuzet čitav dromond. Značenje opasnosti skrenulo joj je pažnju i navelo je da otpošalje čula preko nepokretnog mora. Jedva je mogla da poveruje o čemu upravo razmišlja. Zar misle da zarobe...?
     Pre nego što je stigla da upita Lupiženu je li ga dobro razumela, kroz kamen Dragulja Zvezdoputa osetila je udaljenu tutnjavu nalik na osećanje brzine. Trenutak kasnije, sa jarbola se prolomio uzvik.
     "Nikor!"
     Uzvik ju je naterao da se okrene. Pogledom je pretraživala jarbol dok nije ugledala džina koji je pokazivao ka jugu.
     Novi uzvici potvrdili su prvi. Linden je usmerila pogled ka obzorju optočenom zvezdama, ali nije mogla ništa da razabere. Zadržala je dah kao da će time prisiliti vid da se usmeri na pravo mesto.
     Više nogama nego ušima osetila je da Vedrogneva menja ritam.
     A stigao je i odgovor na promenu. Duž kobilice dromonda odzvanjali su potmuli udarci. Nešto je čulo Vedrognevin poziv - i sada je odgovaralo.
     Obzorje se iznenada rascepilo kada se iz mirnog mora izdigao talas vode nalik na plimu. More se nagomilavalo uvis kao da tik ispod površine hita ogromna glava. Talas je još bio veoma daleko, ali sve brže je prilazio brodu. Razlivao se na obe strane, penjući se sve više i više, sve dok nije izgledao dovljno velik da potopi džinobrod.
     Vedrogneva je prešla na grozničav, preklinjući ritam. Ali odgovor se nije menjao, ničim nije pokazivao razumevanje. Pri tom je odašiljao prikaz tolike snage da su Lindeni zaklecala kolena.
     Sada je kroz vodu nazirala tamne obrise. Izvijali su se kao zmija, a svaki pokret svedočio je o ogromnoj snazi. Kada se nikor približio na domak brodu, talasi koje je podizao glavom dosezali su do brodske ograde.
     Linden je, u jasnoći panike, mislila samo na jedno. Zdrobiće nas.
     A onda je skladomajstor udarila bubanj tako da ga je razbila; a stvorenje je odgovorilo.
     Njegovo dugačko telo izbilo je ispred talasa kada je nikor sunuo u dubine. Trenutak kasnije, talas je dosegao dromond i zaljuljao ga. Linden se zateturala i pala na Kaila, odgurnuta od ograde. Dragulj Zvezdoputa poigravao je na moru kao igračka.
     Stežući Kaila da bi održala ravnotežu na zaljuljanom džinobrodu, Linden je bacila pogled naniže i ugledala ogromnu dužinu nikora kako još prolazi kraj kobilice. Stvorenje je bilo nekoliko puta duže od Dragulja Zvezdoputa.
     Čamci su se zaljuljali na talasima odbijenim od bokova dromonda, ali četvoro džinova bilo je spremno i održali su se na položaju. Vedrogneva je napustila rastureni bubanj. Sada je stajala, držeći obema rukama omču užeta; pogled joj je bio uperen u more.
     Novi uzvik. Nikor se pomaljao iz vode malo iza levog boka. Za trenutak mu se videla glava, njuške veličine pramca, sa penom koja se cedila iz čudovišnih ralja. Onda se stvorenje izvilo, ponovo zaronilo i u širokom luku zavilo ka zapadu.
     Dragulj Zvezdoputa nepomično je ležao. Linden nije osećala ništa sem prodornog bola Kovenantove potrebe i brzog ritma nikorovog govora. Bije više videla talas, jer je zašao iza hranohola, ka krmi broda. Sve oči sa katarki pratile su kretanje stvorenja; ali niko nije ispustio ni glasa.
     Zarila je prste Kailu u rame, sve dok nije pomislila da će joj zglobovi popucati. Tutnjava stvorenja bila joj je glasnija od Kovenantovih muka.
     "Pazi!"
     Iznenadni uzvik rascepio joj je sluh. "Dolazi!"
     Džinovi su smesta počeli da se spuštaju sa katarki. Brusobol i sidromajstor izvikivali su naređenja. Posada se rasporedila po palubi, pripremajući se za sudar. Desetak ih je zgrabilo držalje na stegama čekrka velikog užeta.
     Skladomajstorov kreštavi uzvik odjeknuo je čitavim brodom. "Kako dolazi?"
     Jedan džin je skočio do pramca i odgovorio. "Dolazi zaista!"
     Linden nije imala vremena ni za šta drugo sem da se uhvati za Kaila. U tom trenutku džinbobrod je počeo da se diže. Dragulj Zvezdoputa se nagnuo napred kada je nikorov talas zahvatio krmu. Biće je prolazilo duž kobilice broda.
     Vedrogneva je istog trenutka skočila u more. Vukući uže za sobom, zaronila je u susret nikoru.
     Linden je gledala skladomajstora kako snažnim zamasima nogu pliva naniže. Tokom jednog strašnog otkucaja srca, skladomajstor je bila sama u vodi. A onda je ispod broda sunula nikorova glava. Stvorenje je zaronilo pravo ka Vedrognevi.
     Kada su se dva obrisa spojila, brzi pokreti zamaglili su čitavu sliku. Linden je stezala Kailovu čvrstu mišicu, zabijajući prste sve bliže kosti. Nikor kao da je vikao na nju kroz more i kamen. Čula je njegovu ogromnu glad i nerazumevanje šta ga je pozvalo. Videla je Lupiženine ruke kako kraj nje poigravaju po ogradi kao da su žive.
     Iznenada se uže zateglo. Poskočilo je kraj čamaca i sunulo u vodu, šišteći kao vatra.
     "Sad!" uzviknula je Prva.
     Vedrognevini pomagači smesta su iskočili iz čamaca. Pri tom su ih prevrnuli. Sa otvorima okrenutim naniže i vazduhom zarobljenim pod kupolom, stajali su kao plutače, držeći između sebe čekrk i gvozdeni prsten kroz koji je jurilo uže.
     Ispod plivača videlo se dugačko nikorovo telo kako hita ka istoku, uvijajući se. Sa broda su im dobacili užad, ali oni nisu reagovali. Usmerili su pažnju ka mestu gde je nestala Vedrogneva.
     Kada je izbila iz vode nešto dalje iza čamaca, na džinobrodu se prolomila galama. Kratko je mahnula kako bi pokazala da je neozleđena, a onda je zaplivala ka dromondu.
     Ubrzo su i ona i njeni pomagači, natopljeni vodom, stajali pred Prvom. "Gotovo je", dahtala je, nesposobna da prikrije ponos. "Zauzdala sam nikora."
     Prva joj je uzvratila gvozdenim osmehom, ali smesta se okrenula ka džinovima postavljenim kraj čekrka. Uže se nesmetano odvijalo između stega. "Naš konopac nije beskonačan", odlučno je rekla. "Da počnemo."
     Deset džinova uzvratilo joj je osmehom, klimanjem glave i mrmljanjem. Raširili su noge i ispravili leđa. Na Brusobolov znak počeli su da sužavaju stegu.
     Palubom se proneo urlik prenapregnutog užeta. Iz stege je pokuljao dim. Džinovi su bili trgnuti napred - korak, dva koraka - dok su pokušavali da zaustave odmotavanje užeta.
     Pramac je potonuo pod njima kao da brod klima glavom; Dragulj Zvezdoputa se pokrennuo.
     Urlik je rastao. Brusobol je pozvao pomoć. Još deset džinova ščepalo je drške stege i naleglo na njih svom težinom. Mišići su se napeli, tetive izbočile kao kosti, čulo se prigušeno stenjanje. Linden je osećala njihovu napetost i uplašila se da čak ni džinovi ne mogu da podnesu toliki pritisak. No, urlik je postepeno oslabio, a uže se usporilo. Dromond je polako ubrzavao. Kada se uže zaustavilo, Dragulj Zvezdoputa prosecao je put kroz more brzinom kojim ga je nikor vukao.
     "Sjajno!" Brusobolove oči blistale su pod nadsvođenim čelom. "Hajde sad da povratimo što više užeta dok nikor ne poželi da se oglasi."
     Stenjući od napora, džinovi su povukli uže. Stopala kao da su im se prilepila za kamenu palubu, kao da su se brod i posada stopili u jedan jedini napeti organizam. Pokret po pokret, privlačili su uže. Još posade im je došlo u pomoć. Dromond je počeo da se približava nikoru.
     Linden je postepeno oslobodila Kailovo rame stiska. Kada ga je pogledala, izgledalo je da je uopšte nije svestan. Njegovo nepomično lice bilo je zagledano u džinove, predano kao u radosti, kao da deli njeno divljenje.
     Džinovi na pramcu i dalje su nadgledali uže. Plutače su držale kontrolni prsten nad vodom; posmatrajući pokrete užeta u prstenu, džinovi su videli svaku nikorovu promenu pravca. Podatke su prenosili kormilarki, tako da je ona mogla da održi Dragulj Zvezdoputa na kursu životinje. No, plutače su imale još jednu, mnogo važniju svrhu; služile su kao upozorenje u slučaju da se nikor oglasi. Ako bi stvorenje zaronilo naglo i dovoljno snažno, moglo bi se desiti da pramac broda potone pre no što stignu da popuste uže. Pri tom bi dobar deo posade bio bačen u more, a drugi bi ispustili uže. Plutače će dati džinovima upozorenje na vreme, tako da mogu istovremeno i bez opasnosti da puste uže.
     Linden je nekoliko trenutaka bila toliko ispunjena divljenjem da nije mislila ni na šta drugo. Ali onda ju je udar sećanja podsetio na Kovenanta.
     Smesta je usmerila čula ka zadnjoj palubi. Isprva nije mogla da odredi tačan pravac zbog gomile napetih džinova. Oni su predstavljali prepreku koja joj je ometala čula. Ali onda joj se svest o dromondu izbistrila i osetila je da Kovenant leži kao što ga je i ostavila - ukočen unutar srebrne opne, sopstvenom voljom nedodirljiv i uklet. Obuzela ju je strepnja nalik na bol kada je pomislila da je napor džinova možda bio uzaludan. Pobunila se, ali nije uspela da zatomi strah. Nisu zaslužili promašaj.
     Sledećeg trenutka nikor je uz pljuskanje naglo promenio pravac. Dragulj Zvezdoputa se nagnuo kao da je udaren ispod vode. Kormilarka je brzo okrenula brodosrce i dromond je počeo da se ispravlja.
     Nikor se okrenuo na drugu stranu. Zakačen pramcem, džinobrod se nagnuo u tom pravcu. Voda je pljusnula ka ogradi i Linden kao udarac maljem.
     More joj se kovitlalo na jedva koji metar od lica. Brusobol je povikao: "Opustite uže!"
     Džinovi su poslušali; konopac je počeo da struže kroz stegu i odvija se preko pramca. Kormilarka se borila sa kormilom, a Dragulj Zvezdoputa se polako ispravio.
     "Još jednom!" naredio je kapetan. "Drži!"
     Na taj znak držalje su ponovo pritisnute na uže, zaustavljajući ga uz škripu.
     Linden je ustanovila da je zaboravila da diše. Pluća su je pekla od napora.
     Pre no to je stigla da povrati ravnotežu, dromond se spustio na krmu, a paluba se propela pod njom. Nikor se naglo zaustavio, prikupio snagu i ponovo jurnuo napred udvostručenim besom.
     U trenutku kada je pritisak popustio, svi džinovi su se zateturali unazad. Neki su i pali. A onda je uže počelo da im dere ruke jer je nikor počeo da juri.
     Bili su van ravnoteže, nisu mogli da drže. Brusobol je žurno naredio: "Popuštaj!" Trudili su se da poslušaju.
     Ali nisu uspeli da svi u istom trenutku popuste pritisak na držalje. Jedan je zakasnio za delić udara srca.
     Čitava snaga nikora povukla ga je napred. Ruke kao da su mu se uplele u uže. Pre no što je stigao da ga pusti, zario se glavom napred u ogradu pramca.
     Od udara je ispustio uže. Zateturao se unazad i ostao nepomičan.
     Oko Linden su se prolamali uzvici dok je Brusobol okupljao posadu da ponovo uhvate uže, ali ona ih nije čula. Svu pažnju usmerila je na povređenog džina. Njegov bol ju je dozivao. Odvojila se od Kaila, preskočila šišteće uže kao da je imuna na opasnost i potrčala ka sklupčanom telu. Svi nagoni postali su joj jasni i bistri.
     Videla je polomljene kosti kao da su osvetljene iznutra, osećala je raskinuta tkiva i unutrašnje krvarenje kao da su povrede nanete njenom sopstvenom telu. Bio je ozbiljno povređen, ali živ. Srce mu je još nesigurno kucalo; dah mu je još nepostojano i vlažno krkljao iz probijenih pluća. Možda ga još može spasti.
     Ne. Povrede su bile suviše obimne. Bilo mu je potrebno sve što postoji u savremenim bolicama - transfuzija, hirurgija, reanimacija. A ona nije imala ništa osim svog čula za zdravlje.
     Negde iza nje zavijanje užeta utihnulo je kada su džinovi uspeli da ga ponovo umire. Smesta su preduzeli da povrate izgubljenu dužinu. Dragulj Zvezdoputa zaplovio je napred.
     A srce mu je još udaralo. Još je disao. Postojala je prilika. Vredelo je pokušati.
     Bez oklevanja je klekla kraj njega i očistila um od svega ostalog. Posegnula je čulima u džina i pokušala da mu podrži život koji je jenjavao.
     Sopstvenim pulsom umirila je njegov, a onda se posvetila najgoroj unutrašnjoj povredi. Njegov bol tekao je kroz nju, ali odbijala je da dopusti da je savlada. Njegova potreba nadmašivala je bol. To joj je omogućilo da vidi povrede kao da leže otvorene pred njom. Prvo se suočila sa plućima. Slomljena rebra probila su ih na nekoliko mesta. Čvrsto je stegla njegova tkiva oko kostiju, kako mu se pluća ne bi ispunila krvlju. Onda je potražila oštećenja na drugim mestima. Creva su bila povređena, ali to nije bilo najopasnije. Drugi organi su obilnije krvarili. Pošla je prema njima, trudeći se da...
     "Odabrana." Kailov glas usekao joj se u usredsređenost. "Brin zove. Prapoglavar se budi."
     Reči su je prostrelile kao ledena smrt. Svest joj je nehotice poletela u pravcu zadnje palube.
     Kail je bio u pravu. Kovenantov oklop počeo je da se talasa, svetlucajući i najavljujući katastrofu. Kovenant se uvijao pod njim kao da je na ivici konačnog grča.
     Ali džin...! Život je isticao iz njega. Mogla je da oseti kako odlazi kao da joj stvara opipljivu baricu oko kolena. Kao rana u onom košmaru.
     Ne!
     Kovenantova moć svetlucala je i nakupljala snagu za još jedan udar. Značaj ovog nakupljanja bio je jasno ispisan u njegovom drhtavom oreolu. Pripremao se da oslobodi beli plamen, da ga potpuno oslobodi. Tada će nestati poslednja prepreka koja ga je čuvala od otrova. I bez gledanja je znala da mu je čitava desna strana, od šake do ramena, od pojasa do vrata, stravično otekla od otrova.
     Jedan ili drugi, džin ili Kovenant.
     Dok tako nepokretno sedi, rastrzana odlukom, mogu da umru obojica.
     Ne!
     Nije mogla da izdrži. Bila joj je nepodnošljiva pomisao na smrt bilo koga od njih.
     Glas joj se slomio kada je kriknula. "Vedrogneva!" Ali nije čula kako joj se doziv razbija po prednjoj palubi i nije čekala odgovor. Kail ju je cimnuo za rame; nije obraćala pažnju. Žurno, grozničavo dahćući, Kovenante! - ponovo se okrenula povređenom džinu.
     Rane koje će ga najbrže ubiti bile su tu i tamo - dve povrede koje su suviše obilno krvarile da bi ih preživeo. Pluća mogu da nastave sa radom, ali srce neće uspeti. Već je počeo da se gubi od prevelikog gubitka krvi. Hladnom odmerenošću videla je šta mora da čini. Da ga održi u životu. Ispunila mu je trbuh svojim čulima i počela da steže nerve i mišiće sve dok se jače krvarenje nije pretvorilo u kapanje.
     Uto je stigla Veza Vedrogneva i klekla sa druge strane. Kovenant će umreti. Moć mu se nakupljala. No, Linden nije dozvoljavala sebi da se pokoleba. Ne skrećući pažnju, zgrabila je Vedrognevu za ruku i pokazala joj kako da prstom na određenom mestu pritisne duboko u džinov stomak. Tu. Taj pritisak će usporiti isticanje krvi iz druge smrtonosne rane.
     "Odabrana." Kailov glas bio je oštar kao bič.
     "Samo pritiskaj ovde." Lindenin glas bio je divalj od histerije, ali nije marila za to. "Diši u njega, da se ne udavi u krvi." Nadala se da je pomorsko iskustvo naučilo Vedrognevu nekoj vrsti veštačkog disanja.
     U paničnoj žurbi pošla je ka Kovenantu.
     Prednja paluba izgledala je beskonačna. Džinovi koji su se naprezali oko konopca nestajali su iza nje jedan po jedan kao da su njihovi zgrčeni mišići i izvijena leđa cena koju su spremni da plate u Kovenantovo ime, mera njenog kašnjenja. Sunce im je sijalo u lica. Iza hranohola, svetlucanje Kovenantove moći usporavalo se kao da najavljuje vrhunac.
     Hergrom kao da se stvorio pred njom, držeći otvorena vrata barake. Preskočila je prag i protutnjala kroz građevinu. Cer je otvorio sledeća vrata.
     U napadu mučnine osetila je belu vatru kako se nakuplja na Kovenantovom desnom boku. Kako se gomila pred otrovom. Onako zahvaćenog bunilom, slepi nagon ga je terao da usmeri moć ka unutra, ka sebi, kao da će vatrom moći da zbriše otrov. Kao da takav udar ne bi uništio i njegov život.
     Nije imala vremena da pokuša da ga kontroliše. Iskočila je na zadnju palubu, bacila se ka njemu, proklizala po kamenu kraj Vainovih nogu kako bi se sudarila sa Kovenantom i kako bi vatra koju bude oslobodio pogodila i nju. A dok se bacala u opasnost, ispružila je čula pred sobom što je dalje mogla.
     Kovenante! Nemoj!
     Nikada ranije nije učinila tako nešto, nije pokušala da prenese poruku preko kanala kojima je osećala. Ali sada, primorana očajanjem i opasnošću, sada ga je dotakla. Daleko ispod uzbunjenosti na površini, nemirna predvorja njegove svesti su je, izgleda, čula. Prepreke su popadale i predao se pred njom. Izvor vatre mu se otvorio na desnoj ruci, oslobađajući pritisak. Plamen je suknuo odatle i udaljio se, ne naudivši nikome.
     Talas vrtoglavice izdigao ju je iz sopstvene svesti. Teturavo se podigla na noge i naslonila se na Kaila. Usne su joj oblikovale reči koje je i sama jedva čula.
     "Dajte mu alem-vino. Koliko god možete."
     Nejasno je videla Brina kako polazi da je posluša. Želela je da se vrati na prednju palubu, ali udovi su joj bili tako puni ukočenosti i olakšanja da nije mogla da se makne. Paluba je počela da se okreće oko nje. Morala je da prizove više snage nego što je slutila da je ima pre no što je uspela da kaže Kailu da je ponese nazad do Vedrogneve i ranjenog džina.
     Pri zalasku sunca Dragulj Zvezdoputa izišao je iz područja tišine. Talasi su počeli da udaraju brod, a vetar se poigravao konopima, izmamivši graju od premorene posade. Do tog trenutka povratili su polovinu užeta koje ih je povezivalo sa nikorom. Brusobol se obratio Prvoj. Ona je svečano izvukla mač i jednim udarcem presekla konopac.
     Ostali džinovi popeli su se na katarke i počeli da razvijaju jedra. Uskoro je Dragulj Zvezdoputa glatko zaplovio pod jakim vetrom u noć na istoku.
     Do tog trenutka Linden je učinila za povređenog džina sve što je mogla. Bila je sigurna da će preživeti. Kada je dovoljno povratio svest da bi pogledao njeno iscrpljeno lice, nasmešio se.
     To je bilo dovoljno. Prepustila ga je Vedrognevinoj brizi. Prikupila je preostalu hrabrost i oteturala se preko dugačke, prednje palube da se pobrine za Kovenanta.









5. OČEVO DETE
     Tokom noći pojavili su se naleti vetra kao odgovor na raniju tišinu. Udarali su i gonili dromond, sve dok nije izgledalo da se tromo probija dalje ka istoku kao izmoždeni kit. No, taj utisak bio je pogrešan. Katarke su bile pune konopaca, jedara i džinova, a Dragulj Zvezdoputa jurio je kroz izukrštane talase kao navala plime.
     U naredna četiri dana područje su pogađale male oluje jedna za drugom, dajući posadi malo vremena za odmor. No, Linden je jedva primećivala smenjivanje vetra i kiše sa tišinom. Nesvesno se privikla na pozadinsku pesmu jedara, ritam pramca u moru, na zvuk kamena i promenljivo njihanje svetiljki i visećih postelja. U neočekivanim razmacima džinovi su je pozdravljali spontanim slavljem, odajući joj počast za ono što je učinila; i njihova toplina joj je suze. No, pažnja joj je bila usmerena na drugu stranu. Ono malo snage što je prikupljala iz isprekidanih snova i gotovo nedirnutih obroka trošila je pazeći na Tomasa Kovenanta.
     Sada je znala da će preživeti. Iako nije pokazivao ni nagoveštaj svesti, alem-vino je bilo živo u njemu - sredstvo protiv otrova, protiv groznice, protiv slabosti, sve u jednom. Tokom prvog dana otok se povukao sa desne ruke i boka, ostavljajući za sobom samo modrožutu modricu bez ikakvog znaka trajne povrede. Ipak, nije se probudio. Nije pokušavala da posegne u njega, ni da bi našla informacije ni da bi ga pogurala ka svesti. Strepela je da mu bolest možda još izjeda um, izvlačeći danak iz prividne smirenosti; ali bojala se da otkrije istinu. Ako mu se um isceljuje kao i telo, nije bilo razloga ni izgovora da mu naruši privatnost. A ako neizbežno pada u ludilo, biće joj potrebno više snage no što je ima da bi preživela takav zadatak.
     Otrov je još bio u njemu. Zbog nje je stigao gotovo do ivice samouništenja. A čak i tada ga je primorala da rizikuje još više radi dobrobiti drugih. No, sa te ivice ga je i prizvala nazad. Nekako ju je prepoznao kroz bunilo i nadnesenu smrt - prepoznao ju je i poverovao joj. To je bilo dovoljno. Kad god bi joj stalna ranjivost njegovog stanja postala nepodnošljiva, odlazila je da se stara o ranjenom džinu.
     Zvao se Magloval i njegova izdržljivost bila joj je jedva čudna. Njena sopstvena neumorna iscrpljenost, unutrašnji grč napetosti, peckanje pocrvenelih očiju na slanom vazduhu, činili su da on izgleda zdraviji od nje. Drugog dana oluje stanje mu se toliko stabilizovalo da je mogla da pokuša sa nameštanjem slomljenih kostiju. Upućujući Vedrognevu i Sanomora kako da mu drže trup, uspela je da skloni prelomljena rebra od pluća na pravo mesto, tako da se zacele, ne obogaljujući ga. Podnosio je bol uz divlji osmeh i bocu alem-vina; a kada je konačno pao u nesvest, Linden je razabrala novu lakoću sa kojom je disao.
     Skladomajstor joj je prostim klimanjem glave čestitala na veštini, kao da od Odabrane nije ni mogla da očekuje nešto drugo. No, Palamar Sanomor podigao ju je uvis i tako čvrsto zagrlio da je to već pomalo ličilo na zavist. Grčenje njegovih čvornovatih mišića pokazalo joj je koliko kapetanov brat čezne za isceljenjem - isceljenjem Zemlje i svojim sopstvenim. Ožiljak ispod očiju mu je svetleo, beo i otečen.
     Uzvratila mu je stisak sa saosećanjem i razumevanjem. Onda je napustila slanomirsobu, gde je Magloval ležao, i vratila se Kovenantu.
     Počeo je da se budi duboko u noći trećeg dana oluja.
     Bio je preslab da podigne glavu ili progovori. Izgledao je preslab da razume ko je, gde je, šta mu se desilo. Ali iza tupog pogleda bio je oslobođen groznice. Otrov se vratio u mirovanje.
     Pridržavajući mu glavu, dala mu je koliko god je mogao da uzme hrane i pića koje je Kail ranije doneo njoj. Odmah potom zapao je u mnogo prirodniji san.
     Prvi put za mnogo dana Linden je pošla u svoju kabinu. Držala se podalje od nje kao da je još puna noćnih mora; ali sada je znala da se tama povukla, makar privremeno. Iscrpljeno se ispružila u visećoj postelji i dozvolila sebi da se odmori.
     Tokom sledećeg dana Kovenant se povremeno budio, ne vraćajući se punoj svesti. Svaki put je otvarao oči i pokušavao da podigne glavu, a ona ga je hranila; i svaki put bi gotovo odmah ponovo zapao u san. No, nije joj trebalo čulo za zdravlje kako bi videla da postaje sve snažniji kako mu se telo napajalo hranom i snom. A to ju je čudno umirivalo. Osećala je da je povezana sa njim kao u simbiozi, da se vrata osetljivosti i ranjivosti koja mu je jednom otvorila više ne mogu zatvoriti. Njegov oporavak umirivao ju je na više načina nego što bi umela da opiše.
     To je poništavalo borbu za nezavisnost koju je vodila čitavog života, osujećivalo joj strogu odlučnost da ne živi ni za koga drugog do za sebe samu. Da je ikada dozvolila sebi ovoliku otvorenost tuđim potrebama i osećanjima, kako bi preživela ono što su joj roditelji ostavili u nasleđe? No, nije mogla da poželi da se oslobodi ovog neverovatno nesigurnog i čvrstog čoveka. Čvorovi u njoj popuštali su dok ga je gledala kako se iseljuje.
     Rano sledećeg jutra ponovo ga je nahranila. Kada je opet zaspao, popela se na zadnju palubu i ustanovila da su oluje prestale. Postojan vetar lako je nosio Dragulj Zvezdoputa preko debelog mora. Jedra su se u visini izvijala pod neprekinutim azurnim nebom.
     Brusobol ju je sa krmene palube pozdravio uzvikom veselja, a onda upitao za Kovenanta. Kratko je odgovorila, gotovo nadureno, ne zato što joj je pitanje zamsetalo, nego zato što nije znala kako da prikrije nehotičnu osetljivost sopstvenog odgovora. Nešto u njoj je želelo da se smeje od zadovljstva na vetru, pod jasnim sunčanim svetlom, nad poigravanjem talasa. Dromond je pevao pod njenim nogama. Pa ipak, neočekivano je ustanovila da je na ivici suza. Sopstvene suprotnosti su je zbunjivale. Nije bila više sigurna ko je, u stvari.
     Razgledajući zadnju palubu, ugledala je Lupiženu blizu mesta gde je Kovenant ležao pod svojom opnom. Vain je još tu stajao - uopšte se nije pomerio od Kovenantovog izbavljenja - a Lupižena nije obraćao pažnju na njega. Izobličeni džin je preko ramena grubu kamenu ploču, a u drugoj ruci kameni kazan. Podstaknuta radoznalošću koliko i naraslim pritiskom reči, Linden je pošla da vidi šta on to radi. Izgledalo je da on posebno razume njenu zbunjenost.
     "Ah, Odabrana", rekao je umesto pozdrava kada se približila; ali pogled mu je bio udaljen, a čelo namršteno od usredsređenosti. "Hoćeš da me ispituješ o mom poslu." Uprkos zauzetosti, stigao je da joj se nasmeši. "Sigurno si posmatrala poslove na Dragulju Zvezdoputa i uočila si da svaki džin služi potrebama broda. A sigurno si videla i da sam ja izuzetak. Lupižena se ne penje po katarkama i ne opslužuje Brodosrce. Ne radi u utrobi, ne brine se o jedrima i konopcima. Kakva mu je onda svrha u ovoj hrabroj družini?"
     Glas mu je pokazivao da se šali; ali najveći deo pažnje bio mu je usmeren na drugu stranu. Spustio je ploču i kazan i pažljivo ispitao ožiljke koje je divlja magija ostavila na palubi, a onda i oštećenja na hranoholu. Da bi stigao do krova, popeo se uz lestvice koje je sigurno ranije tu postavio.
     "Pa", nastavio je dok je posmatrao oštećeni granit, "svima je jasno da nisam odgovarajuće građen za takve poslove. Moj telesni oblik loše se uklapa u brodosrce. Nemam spretnosti u kretanju, na palubi ili u vazduhu. A u utrobi" - glasno se nasmejao - "moja visina nije dovoljna za ložišta i stolove. Oni koji su izgradili Dragulj Zvezdoputa nisu predvideli džina mog izgleda. A što se tiče staranja o jedrima i konopima..." Zadovoljno je klimnuo glavom kada je pregledao krov, ili zbog onog na šta je mislio, a onda se vratio do kazana. "To nije moja veština."
     Posegnuo je u kamenu posudu i jednom rukom promešao sadržaj, a onda izvukao šaku žitke, smeđe mase koja je izgledala kao delimično stvrdnuta smola. "Odabrana", rekao je dok je obema rukama mesio masu, "ja nisam slučajno ovde. Posao koji ja radim malo ko može da vrši bez posledica, jer potrebno je telo džinova i veština džinova da se ruke ne bi pretvorile u kamen.
     Gledaj!" uzviknuo je kao da ga posao razveseljuje. Popeo se uz lestvice i počeo da razmazuje masu kao glinu i utiskuje je u izlomljenu ivicu krova. Ćutke je oblikovao masu sve dok nije ispunila šupljinu, tačno se uklapajući u obrise zida. Onda je sišao i vratio se do kamene ploče. Snažnim prstima otkinuo je komad veličine dlana. Oči su mu blistale. Vedro nasmešen, ponovo se vratio na krov.
     Razmetljivo, kao da zabavlja brojnu publiku, utisnuo je kamen u masu i brzo povukao ruku.
     Na Lindenino čuđenje, kamen kao da je izazvao kristalizaciju smole. Masa se skoro istog časa pretvorila u kamen. U trenutku između dva otkucaja srca, smola se stopila sa krovom. Zid je postao ceo kao da nikad nije ni bio oštećen. Nije videla nikakav trag ni granicu između starog i novog kamena.
     Izraz njenog lica izmamio je Lupiženi glasan kikot. "Gledaj i uči se", veselo se smejao. "Ovo zgrčeno i izobličeno telo loš je pokazatelj duha sakrivenog u njemu." Teatralno je raširio ruke. "Ja sam Lupižena Neustrašivi!" povikao je. "Gledajte me i divite se!"
     Okolni džinovi uzvratili su na njegovo veselje. Pridružili su mu se, uživajući u ludiranju. No, gotovo odmah se kroz šale i galamu proneo glas Prve. "Svakako si neustrašiv", rekla je; Linden je za trenutak pogrešno shvatila njen ton. Izgledalo joj je da Prva grdi Lupiženu zbog neozbiljnosti. No, jedan pogled bio je dovoljan da se ispravi. Oči Prve blistale su od mešavine zadovoljstva i tamnih sećanja. "A ako ne siđeš sa te pozornice", nastavila je, "postaćeš Lupižena Padavičar."
     Posada se opet zasmejala. Glumeći gubitak ravnoteže, Lupižena je otšepesao niz lestvice; ali lice mu je sijalo kao da se jedva uzdržava da ne zapleše.
     Džinovi su se brzo vratili svojim poslovima; Prva se udaljila; a Lupižena se zadovoljio i ozbiljnije je nastavio sa radom. Popravljao je krov deo po deo kako se smola ne bi stvrdla pre nego što je postavi; a kada je završio, krov je bio ceo kao i zid. Onda se posvetio ožiljcima koje je vatra ostavila na palubi. Postarao se za njih tako što ih je ispunio smolom, izgladio je da odgovara palubi, a onda u svaku prugu uglavio po komadić kamena. Iako je brzo radio, bio je odmeren kao hirurg.
     Linden ga je gledala, sedeći naslonjena na zid hranohola. Isprva se divila, ali postepeno joj se raspoloženje promenilo. Ovaj džin ličio je na Kovenanta - obdaren moćima; neobično sposoban za isceljenje. A na osnovno pitanje o Kovenantu nije uspevala da nađe odgovor.
     Pitanje je, nekim neverovatnim slučajem, bilo isto ono koje ju je izbezumljivalo u drugačijem obliku. Zašto je ona ovde? Zašto joj je Gibon rekao: Prekaljena si kao što se gvožđe kali da postigneš uništenje Zemlje, a onda ju je podvrgao strašnim mukama kako bi je ubedio da govori istinu?
     Osećala je da je čitav život provela sa tim pitanjem, a i dalje nije mogla da odogovori.
     "Ah, Odabrana." Lupižena je završio posao. Stajao je pred njom, podbočen, sa odjekom nesigurnosti u očima. "Od kako sam te prvi put video u strašnoj turobnosti Sarangrava nisam primetio da si makar jednom razvedrila duh. Krećeš se od mraka u mrak, a nema nikakvog svitanja. Zar nisi zadovoljna izbavljenjem Kovenanta Džinoljuba i Maglovala - spasenjem koje niko drugi ne bi mogao da izvede?" Odmahnuo je glavom, mršteći se više za sebe. Onda joj je naglo prišao i seo kraj nje. "Moj narod ima izreku - a ko nema izreke u ovom mudrom i premudrom svetu?" Ozbiljno ju je pogledao, iako su mu se uglovi usana izvijali. "Izreka kaže: 'Zaptivena vrata ne propuštaju svetlo'. Zar nećeš da mi pričaš? Ničije ruke sem tvojih ne mogu otvoriti ta vrata."
     Uzdahnla je. Ponuda ju je dirnula; ali bila je toliko ispunjena onim što nije mogla da kaže da nije uspevala da odabere. Malo kasnije ipak je progovorila. "Reci mi da ima razloga."
     "Razloga?" tiho je upitao.
     "Ponekad..." tražila je način da bolje izrazi svoju potrebu. "Tu sam zbog njega. Ili sam sučajno pala za njim. Ili bi trebalo da mu uradim nešto. Za njega", dodala je, setivši se starca sa farme. "Ne znam. Sve to nema niakvog smisla. Ali ponekad, dok sedim i gledam ga, užasava me mogućnost da umre. On ima toliko toga što mi je potrebno. Bez njega ne bih imala nikakvog razloga što sam tu. Nikada ne bih pomislila da ću osetiti" - prevukla je rukom preko lica, a onda ju je spustila, namerno puštajući Lupiženu da je što bolje vidi, - "osećam se nesposobnom bez njega.
     Ali ima još." Grlo joj se stezalo od onog na šta je mislila. Ne želim da on umre! "Ne znam kako da mu pomognem. Stvarno. U pravu je što se tiče poglavara Kletnika - i opasnosti po Domaju. Neko mora da učini ono što on radi. Da se ne bi čitav svet pretvorio u igralište za Besomuke. To razumem. Ali šta ja tu mogu da učinim? Ne poznajem ovaj svet toliko kao on. Nikada nisam videla sve ono što ga je navelo da zavoli Domaju. Nikada nisam videla Domaju zdravu.
     Pokušala sam", trudila se da govori uprkost starom bolu uzaludnosti, "pokušala sam da pomognem. Neka mi Bog pomogne, čak sam pokušala da prihvatim sve ono što vidim kada niko drugi ne vidi i po svemu što znam mora da, zapravo, ludim. Ali ne znam kako da učestvujem u njegovoj vezanosti. Nemam moć da išta učinim." Moć, da. Čitavog života želela je moć. Ali želja je rođena u tami - i usađena u nju dublje od ikakve moći srca i volje. "Osim da pokušam da ga održim u životu i da se nadam da se neće umoriti da me tegli za sobom. Mislim da sam čitavog života samo poricala. Nisam postala lekar zato što sam želela da ljudi žive. Učinila sam to zato što mrzim smrt."
     Sada je mogla da nastavi. Pod sunčevim svetlom, sedeći na toplom kamenu, sa vetrom u kosi, uz podršku Lupiženine pažnje, mogla je da izloži sve svoje tajne. Ali kada je zastala, džin je progovorio u tišini koja je nastupila.
     "Čujem te, Odabrana. U tebi ima sumnji i straha; brige takođe. Ali sve to zajedno ima i drugi naziv, naziv koji nisi izgovorila."
     Promeškoljio se i ispravio koliko god su mu dozvoljavala grbava leđa. "Ja sam džin. Hoću da ti ispričam priču."
     Nije mu odgovorila. Niko joj se nikada nije oberatio sa toliko razumevanja kao Lupižena.
     "Možda ti je doprlo do ušiju", počeo je on malo kasnije, "da sam ja muž Prve od Potrage, koju ja zovem Paučina Vodosvetla." Ćutke je klimnula glavom. "Tu priču vredi ispričati.
     Odabrana, prvo moraš razmeti da su džinovi slabo plodan narod. Retko je da neka naša porodica ima troje dece. Zato su nam deca važna - da, veoma dragocena svim džinovima, čak i onima kao ja, koji su rođeni bolesni i izobličeni u znak predskazanja budućeg zemljovida. Ali mi smo i dugovečan narod. U tvojim godinama naša deca su još deca. Zato naše porodice mogu da očekuju da će zajednički život potrajati ne godinama, nego decenijama. Zato je veza između roditelja i dece, iz pokolenja u pokolenje, i bliska i trajna - značajna za nas koliko i bračna.
     To moraš znati da bi razumela zašto je moja Vodosvetla bila dvaput lišena ljubavi."
     Pažljivo je izgovarao reči pod sunčevom svetlošću, kao da su važne i osetljive. "Prvi gubitak bio je bolan. Život njene majke, Kapljane Penoskočne, okončao se na porođaju - što je samo po sebi veoma čudno, jer iako je naš narod slabo plodan, takođe je izdržljiv i takvi gubici su retki. Stoga je od samog početka moja Vodosvetla bila lišena majčine ljubavi, koja nam je svima važna. Zato se još jače - snagom iz straha - vezala za svog oca, Čelana Čvoropesta.
     E, Čelan Čvoropest bio je kapetan ponosnog džinobroda po imenu Talasoples, a žudnja za solju često ga je odvajala od deteta koje je raslo, toliko ljupko i milo da je svakog srce bolelo pri pogledu na nju. A predstavjala mu je i sećanje na njegovu Penoskočnu. Zato je vodio malu Vodosvetlu sa sobom na sva putovanja, pa je zašla u devojaštvo sa palubom koja joj se ljuljala pod nogama i solju u kosi nalik na dragulje.
     U to vreme" - Lupižena je bacio kratak pogled na Linden, a onda se ponovo zagledao u dubine neba i u svoju priču - "služio sam svojom veštinom na Talasoplesu, pa sam toliko dobro upoznao Vodosvetlu da je njeno lice bilo svetlost u mojim očima, a njen osmeh smeh u mom grlu. No, malo je marila za mene. Zar nije bila samo dete? Šta joj je mogao značiti mlad bogalj? Živela je u radosti svog oca, u ljubavi prema brodu, i za nju sam bio samo jedan od mnogih džinova, možda nešto bliži Čvoropestu, njenom ocu. Bio sam zadovoljan time. Takav mi je usud. Žena - a još više devojka - gleda na bogalja sa sažaljenjem i ljubaznošću, možda i sa prijateljstvom, ali ne sa željom.
     No, došlo je vreme - koje verovatno na kraju dočeka svaki brod - kada se Talasoples slučajem našao u moru Dušogriza.
     Kažem slučajem, Linden Averi, jer verujem da je tako bilo. Dušogriz je opasno i nestalno more i nikada nije sačinjena karta koja bi tačno pričala o njemu. No, Čelan Čvoropest bio je drugog mišljenja. Pogrešio je u navigaciji i kako je rasla opasnost u kojoj smo se našli, raslo je i njegovo osećanje krivice.
     Jer bilo je doba oluja na Dušogrizu, vodom su krstarili suprotni vetrovi i bacali Talasoples na sve strane odjednom. Jedra nisu koristila i dromond se tumbao ka jugu, ka mestu punom grebena i opasnosti poznatom pod imenom Zubi Dušogriza.
     Jezdili smo ka Zubima bez pomoći i nade. Kada smo se približili tom području, Čvoropest je u očajanju podigao jedra. Ali samo tri smo uspeli da postavimo - a jedino je zoroljub izdržao. No, zoroljub nas je spasao, iako Čvoropest nije hteo da veruje u to, jer bio je obuzet svojim usudom i nije video nikakav drugi ishod svojih odluka do nesreće.
     Rastrzani između vetrova, tumbali smo se kroz Zube."
     Linden se uživela u Lupiženinu priču; kao da je osećala oluju kako se diže iza sunčeve svetlosti, nakupljajući se na ivici vidika kao nepredvidljiva nesreća.
     "Imali smo i sreće, donekle. Sreće što je zoroljub izdržao. Sreće što nismo dospeli u središte Zuba. Na tom mestu, sa oštrim i neizbežnim grebenima sa svih strana, Talasoples bi se sigurno pretvorio u olupinu. Ali udarili smo o jedan od spoljašnjih grebena - i nastavili da udaramo o njega, pošavši u susret sudbini jer se nad nama gomilao sav gnev Dušogriza.
     U tom trenutku zoroljub je uhvatio suprotni vetar. Njegova snaga podigla nas je sa grebena i bacila nas u uskovitlanu morsku struju pre no što se jerdo rascepilo. Tako smo se izbavili od neposredne opasnosti Zuba.
     No, šteta je bila pričinjena. Po zvucima dromonda znali smo da nam je greben oštetio korito. Kameni brod ne može da plovi sa takvom ranom. Imali smo pumpe, ali malo su nam koristile.
     Čvoropest mi je dovikivao naređenja, ali jedva sam ga čuo, pa nisam ni naslutio šta namerava. Zar su mi u tom trenutku bila potrebna naređenja? Kamen Talasoplesa bio je oštećen, a moj posao jeste opravka kamena. Zastao sam samo da uzmem kazan i komad stene i pošao sam pod palubu."
     Glas mu je bio živ i usmeren, više nagoveštavajući nego opisujući okolnosti u priči. "Otišao sam do pukotine, ali nisam mogao da joj priđem. Iako je rana bila manja od mojih grudi, snaga vode me je prevazilazila, pojačana težinom dromonda i besom Dušogriza. Nisam mogao da stojim pred rupom. Još manje sam mogao da pripremim kazan. Nivo vode u brodu već mi je stigao do pojasa. Nisam se radovao takvoj smrti pod palubom, na ivici Zuba Dušogriza, bez ikakvog postignuća u životu.
     Ali dok sam se nerazumno i beznadežno borio sa pukotinom, shvatio sam značenje Čvoropestovog naređenja. Na moje ogromno iznenađenje, priliv vode se prekinuo. Umesto mora, sa druge strane pukotine ugledao sam grudi Čelana Čvoropesta kako je zatvaraju. Sopstvenim telom mi je omogućio da obavim svoj posao.
     Iskoristio sam mogućnost. U užasnoj žurbi spremio sam smolu i usadio kamen u nju, misleći, obuzet očajanjem i ludošću, da ću uspeti da zalečim ranu dok Čvoropest bude imao vazduha. Ako budem dovoljno brz, vratiće se na površinu na vreme da udahne."
     Iznenadno podrhtavanje glasa navelo je Linden da ga pogleda. Ponovo je u sebi preživljavao priču. Stezao je pesnice. "Budala!" rekao je više za sebe.
     Ali, trenutak kasnije, duboko je udahnuo i naslonio se na zid barake. "No, iako budala, uradio sam ono što je trebalo da bi dromond i moji sadruzi preživeli. Kamenom i smolom zalečio sam pukotinu. I time sam zalepio Čvoropesta za spoljašnji bok Talasoplesa. Moja smola uhvatila mu je grudi kamenim dodirom i vezala ga zauvek."
     Lupižena je uzdahnuo. "Džinovi su zaronili za njim, ali nisu mogli da ga otrnu od granita. Umro im je na rukama. A kada se Talasoples konačno probio u mirne vode, omogućivši roniocima da rade u manjoj opasnosti, dubinske ribe su od njega ostavile samo gole kosti."
     S naporom se okrenuo ka Linden, puštajući da vidi duboku tugu u njegovom pogledu. "Neću kriti od tebe da sam se osećao užasno kriv zbog smrti Čelana Čvoropesta. Ti me prevazilaziš, jer si spasla Maglovala, a pri tom nisi izgubila Džinoljuba. Dugo posle tog putovanja nisam mogao podneti pogled na tugu Vodosvetlinog lica." Lice mu se postepeno razvedrilo. "No, neobična biljka je nikla iz semena posejanog smrću njenog oca i mog udela u tom gubitku. Posle tragedije zadobio sam mesto u njenim očima - jer nismo li njen otac i ja spasli toliko džinova koje je volela? Videla me je, ne onako kako ja vidim sebe - bogalja krivog za sve - nego kao čoveka koji je dao smisao smrti njenog oca. I iz njenog pogleda naučio sam da zanemarim osećanje krivice.
     Izgubivši oca, izgubila je i čežnju za solju. Zato se okrenula od mora. No, u njoj je i dalje postojala čežnja, rođena u dubokom bolu koji je propatila. Kada duh nije potpuno ubijen, veliki gubitak uči ljude da duboko čeznu, i za sebe i za druge. A njen duh nije bio mrtav, mada je svakako potamneo i očvrsnuo, tako da sada stoji u mom narodu onako kako gvožđe stoji u kamenu." Sada je pažljivo gledao Linden, kao da nije siguran hoće li ona čuti sve što joj govori. "Njena čežnja ju je dovela do veštine Mačomoćnika." Glas mu je bio ozbiljan, ali nije prikrivao osmeh u očima. "I do mene."
     Linden je ustanovila da ne može da podnese njegovu duboku pažnju. Možda ga zaista nije čula, nije razumela razloge zbog kojih joj je ispričao čitavu priču, ali ono što je čula duboko ju je pogodilo. Čvoropestovo samoubistvo bilo je bolno drugačije od onoga što je ona doživela. A bacalo je oštru svetlost na razlike između nje i Prve - dve kćeri koje su nasledile smrt na tako različite načine.
     Osim toga, Lupiženina spremnost da pošteno i otvoreno gleda sopstvenu prošlost pokazala joj je ispraznost izgovora koje je sama koristila. Kao i on, imala je sećanja na očajanje i glupost. Ali on je svoja oživeo i izišao iz njih čitav, sa više života u sebi no što ga ona ima. Njena sećanja još su imala toliko moći...
     Čekao je da progovori, ali ona to nije mogla. Bilo joj je previše. Sve ono što joj je bilo potrebno nateralo ju je da ustane i gotovo nehotice krene ka Kovenantovoj kabini.
     Nije imala predstavu šta će učiniti. Kovenant je spasao Džoanu od poglavara Kletnika. Spasao je Linden od Marida. Od Sivita na-Mhoram-vinta. Od Gibona-Besomuka. Od groznice Kobi Sunca i zlokota Sarangrava. A nije mogao da spase sebe samog. Morala je da izvuče od njega nekakvo objašnjenje, činjenicu koja bi dala smisao njenim nevoljama.
     A možda i priliku da sredi sopstvene račune. Njeni promašaji gotovo su ga ubili. Bilo joj je potrebno da je on razume.
     Ukočenim pokretima sišla je u prvo potpalublje i pošla ka Kovenantovoj kabini. Pre nego što je stigla do nje, vrata su se otvorila i pojavio se Brin. Bezizražajno joj je klimnuo glavom. Bočno na vratu videli su mu se tragovi zarastanja opekotine koju mu je Kovenant naneo. Kada je rekao: "Prapoglavar želi da govori sa tobom", kazao je to kao da su njegova urođena iskrenost i njena izmučena nesigurnost potpuno tuđi jedno drugom.
     Da je ne bi video kako se koleba, ušla je pravo u kabinu, ali tu se zaustavila, zbunjena ogoljenim nervima sopstvene potrebe. Kovenant je ležao u visokoj visećoj postelji; slabost mu je bila jasno ispisana na bledom čelu i u mlitavom držanju. Ali već na prvi pogled videlo se da mu se boja kože popravlja. Puls i disanje bili su postojani. U očima mu se svetlo sa prozora odražavalo razumom. Dobro se oporavljao. Za dan ili dva moći će i da ustane.
     Sede vlasi u raščupanoj kosi izgledale su mu brojnije i činile ga starijim. No, divlje razrasla brada nije uspevala da prikrije uklesane bore oko usta ni napetost na upalim obrazima.
     Za trenutak su zurili jedno u drugo, a onda ju je nalet strepnje naterao da skrene pogled. Želela je da priđe ležaljci - da mu izmeri puls, ispita mu ruku i potkolenicu, proceni temperaturu - da ga dodirne kao lekar kad već ne može na drugi način. No, posramljenost ju je naterala da ostane na mestu.
     Naglo je progovorio. "Razgovarao sam sa Brinom." Glas mu je bio promukao od slabosti, ali ipak ispunjen mešavinom besa, želje i sumnje. "Haručai nisu vešti pripovedanju, ali izvukao sam iz njega sve što se moglo."
     Odjednom je osetila da postaje ukočena kao da očekuje napad. "Je li ti rekao da sam te zamalo pustila da umreš?"
     Pročitala je odgovor u novim borama oko očiju. Želela je da prekine, ali pritisak koji je u njoj narastao bio je prejak. Šta ga je Brin naveo da misli o njoj? Nije znala kako da se spase od onog što predstoji. Strogo je nastavila. "Je li ti rekao da sam mogla da ti pomognem čim si bio ujeden? Pre nego što se otrov proširio? A da nisam?"
     Pokušao je da je prekine, ali pretekla ga je. "Je li ti rekao da sam se predomislila samo zato što se Prva spremala da ti odseče ruku? Je li ti rekao" - glas joj je naglo ogrubeo - "da sam pokušala da te opsednem? I da te je to navelo da se braniš, tako da nismo mogli da ti priđemo? I da su zato morali da dozovu nikora?" Neočekivani bes grebao joj je grlo. "Da to nisam učinila, Magloval ne bi uopšte bio povređen. Je li ti to rekao?"
     Kovenantovo lice zgrčilo se u izraz gneva i saosećanja. Kada je naglo ućutala, morao je da proguta knedlu pre no što je odgovorio. "Naravno da mi je rekao. Nije se slagao. Haručai ne saosećaju baš mnogo sa običnim ljudskim osećanjima kao što su strah i sumnja. On misli da je zbog mene trebalo žrtvovati sve ostalo." Za trenutak je skrenuo pogled kao da ga obuzima bol. "Banor me je time dovodio do ludila. Bio je duboko siguran u sve." A onda je ponovo pogledao nju. "Drago mi je što si pomogla Maglovalu. Ne želim da se zbog mene još umire."
     Na to se njen bes okrenuo protiv njega. Odgovor koji je dobila bio je toliko blizu onoga što je želela; ali razbesnelo ju je njegovo stalno preuzimanje odgovornosti i krivice za sve što se dešava. Kao da joj je odricao obično pravo da sama procenjuje svoje postupke. Haručaije je bar mogla da razume.
     No, Kovenant je, izgleda, jedva bio svestan da ona nije izišla iz kabine. Pogled mu je bio usmeren u kamen nad glavom i borio se sa svojim shvatanjem onoga što mu se desilo. Kada je progovorio, glas mu je bio pun brige.
     "Postaje sve gore."
     Obgrlio se rukama oko grudi kao da štiti stari ožiljak od uboda nožem.
     "Kletnik čini sve što može da me navikne na moć. Tome služi sav taj otrov. Fizičke posledice su manje bitne. Glavna stvar je u duši. Svaki put kad padnem u bunilo, otrov izjeda moje uzdržavanje. Onaj deo mene koji se opire da budem opasan. Zato... zato je sve ovo. Zato nas je Besomuk uvalio u nevolju u Kamendolu Mithil. Zato nas je stalno ponovo i ponovo napadao. Zato je Gibon rizikovao da mi pokaže istinu u onom istinozboru. Deo istine."
     Naglo se pomerio u ležaljci i podigao desnu ruku. "Gledaj." Kada je stegao pesnicu, iz zglobova mu je blesnula bela vatra. Doveo ju je do takvog blistanja da je gotovo zaslepila Linden, a onda je prekinuo. Opustio se u ležaljci, dahćući.
     "Više mi nije potreban razlog." Drhtao je. "Lakše mi je to nego da ustanem iz kreveta. Ja sam tempirana bomba. Načinio me je opasnijim od sebe samog. Kada eksplodiram..." Lice mu se izobličilo od strepnje. "Verovatno ću pobiti sve koji bi mogli da mu se suprotstave. Ovaj put sam gotovo uspeo u tome. Sledeći put... ili naredni..."
     Bilo je jasno koliko strepi; ali ipak nije gledao u nju. Kao da se bojao da će prek pogleda osuditi i nju na opasnost. "To mi se dešava. Isto ono što je uništilo Kevina. Što je slomilo zavet Krvne garde. Pobilo Bezemljaše. Pretvaram se u ono što mrzim. Ako ovako nastavim, sve ću vas pobiti. A ne mogu da se zaustavim. Zar ne razumeš? Nemam tvoje oči. Ne mogu da vidim ono što mi treba da bih se borio sa otrovom. Nešto fizičko - šake ili grudi - to je drugo. Nervi su mi još dovoljno živi za to. Ali nemam čulo za zdravlje.
     To je verovatno prava svrha Kobi Sunca. Da obogalji Zemnu moć kako ja ne bih ozdravio, da ne bih video ono što ti vidiš. I svi ostali su to već izgubili. Ti je imaš jer dolaziš spolja. Kob Sunca te nije uobličila. I ja bih je imao, da nisam..."
     Prekinuo je pre no što je rekao ono što je nameravao. No, napetost se širila iz njega kao gnev i nije mogao da se uzdrži da ne usmeri svoje probleme na nju. Pogled mu je bio ukočen, krvav, izmučen; oči su mu se pretvorile u rane razumevanja. Grlo joj se steglo od dubine njegovog straha od samog sebe i nije mogla da progovori, čak i da je znala kako da ga uteši.
     "Zato moram da stignem do Jedinog Drveta. Moram. Pre nego što postanem suviše smrtonosan da bih živeo dalje. Žezlo Zakona mi je jedina nada." U glasu mu se osećala sudbina. Imao je svoje noćne more - snove užasne i neizlečive kao i njeni. "Ako ne uspemo na vreme, ovaj otrov će sve savladati i neće ostati niko od nas ni da mari šta će biti a Domajom, a kamoli da se bori."
     Zurila je u njega, shvatajući značenje njegovih reči. Ranije je uvek govorio da mu Žezlo Zakona treba zbog Domaje - ili zbog nje, da bi se vratila u sopstveni život. Dosad nije shvatila do koje mere je to važno i za njega lično. Iza svih dosadašnjih obaveza tražio je način da spase sebe. Zato je pokret broda sa zauzdanim nikorom uspeo da ga probudi. Vratio mu je osnovnu nadu: Jedino Drvo. Izbavljenje od zla koje je naneo kada je uništio staro Žezlo. Bekstvo od svrhe otrova. Nikakvo čudo što izgleda tako izmučeno. Nije znala kako je i dosad izdržao.
     No, mora da je pogrešno razumeo njeno ćutanje. Ponovo je uperio pogled u tavanicu. Kada je progovorio, glas mu je bio pun gorčine. "Zato si ti ovde."
     Trgla se kao da je udario, ali on to nije video.
     "Onaj starac - onaj koga si srela pred farmom. Rekla si da si mu spasla život." To je bilo tačno. I obratio joj se. Ali nikada nije rekla Kovenantu šta joj je sve kazao. "Odabrao te je zbog tvojih očiju. I zato što si lekar. Samo ti u čitavoj ovoj zbrci možeš da naslutiš šta mi se dešava, kao i da učiniš nešto.
     I Kletnik..." obeshrabreno je dodao. "Ako je Gibon govorio istinu. Ako nije samo pokušavao da te uplaši. Kletnik te je odabrao jer misli da te može naterati da polekneš. Zato te je Gibon dodirnuo. Zato je Marid skočio prvo na tebe. Da te pripremi za promašaj. Da mi ne bi pomogla. Ili da ne bi učinila pravu stvar kada pokušaš. On zna koliko sam ranjiv. Koliko mi je potrebno..."
     Bez upozorenja, glas mu se izvio u protivljenju. "Zato što me se ne bojiš! Da si se bojala, ne bi bila ovde. Ništa od ovoga ti se ne bi desilo. Sve bi bilo drugačije.
     Pakla mu i krvi, Linden!" Odjednom je vikao svom oskudnom snagom koju je stekao oporavkom. "Ti si jedina žena na svetu koja me ne gleda kao da sam neka vrsta otelovljenog zločina! Prokletstvo, krvlju sam platio da te poštedim od čega god je moglo. Ubio sam dvadeset jednog čoveka da te spasem iz Veselkamena! A ne mogu da te dosegnem. Šta, pobogu..."
     Njegov bes razbio joj je ćutanje. Prekinula ga je kao da je besna na njega; ali njen gnev bio je usmeren u drugom pravcu.
     "Ne želim da me poštediš. Želim razloge. Govoriš mi zašto sam ovde, ali to ništa ne znači. To nema nikakve veze sa mnom. Znači, ja sam lekar koji dolazi izvan Domaje. Pa šta? To je i Berenford, ali ovo se nije njemu desilo. Potrebam mi je bolji razlog. Zašto ja?"
     Za trenutak ju je prostrelio pogledom punim odraza sunca. Ali njene reči su, izgleda, postepeno doprle do njega, primoravajući ga da se spusti - mišić po mišić - sve dok nije ponovo ležao u mreži. Delovao je iscrpljeno. Bojala se da neće smoći snage da joj kaže da se gubi iz kabine. Ali onda ju je iznenadio kao što ju je često i ranije iznenađivao. I posle toliko vremena nije mogla da proceni na koji način on razmišlja.
     "Naravno da si u pravu", promrmljao je, napola za sebe. "Niko ne može da poštedi nekog drugog. Imam toliku moć - a stalno zaboravljam da ona ne koristi za ono što želim. Nikad je nije dovoljno. To je samo složeniji oblik bespomoćnosti. Trebalo bi da se bolje snalazim. I ranije sam već išao na ovakva putovanja.
     Ne mogu da ti kažem zašto." Izgledao je suviše umoran ili poražen da bi digao glavu. "Znam ponešto o potrebama koje dovode ljude u ovakve situacije. Ali ne poznajem tvoje potrebe. Ne poznajem tebe. Odabrana si za ovo zbog toga što si, ali od početka mi ništa nisi govorila. Moj život zavisi od tebe, a zapravo nemam pojma od čega to zavisim.
     Linden." Obratio joj se, ne gledajući je, kao da se boji da će je oterati jednim pogledom. "Molim te. Prestani da se braniš. Ne moraš da se boriš protiv mene. Pomozi mi da razumem." Sklopio je oči pred rizikom koji je preduzimao. "Ako želiš."
     Ponovo je poželela da ga odbije. U njoj je narastala navika da beži. Ali zato je došla kod njega. Potreba je bila suviše jaka da bi je poricala.
     No, pitanje je bilo toliko lično da nije mogla otvoreno da ga postavi. Da nije čula Lupiženinu priču, verovatno ne bi bila posobna za ovo. Ali njegov primer naveo ju je da pokuša. Imao je hrabrosti da oživi svoju prošlost. A sama njegova priča, priča o ocu Prve...
     "Ponekad", rekla je, iako nije bila spremna, "ponekad me hvataju mračna raspoloženja." Kraj nje je stajala stolica; ali i dalje je kruto stajala. "Hvataju me još od detinjstva. Od kako mi je otac umro. Imala sam osam godina. To izgleda kao... ne umem da opišem. Kao da se davim, a ne mogu ništa da učinim. Kao da bih mogla da vrištim do u večnost, a niko me neće čuti." Bespomoćna. "Kao da jedino mogu da umrem, pa da time sve prekratim.
     Tako sam počela da se osećam kada smo napustili Koerkri. Narastalo je kao i uvek, a nikada ne znam zašto nailazi ni zašto ponovo nestaje. Ali ovoga puta bilo je drugačije. Meni je izgledalo isto... ali bilo je drugačije. Ili je možda tačno to što si rekao - tamo na Kevinovom Vidikovcu. Da se naše unutrašnje stvari materijalizuju, pa ih vidimo kao da smo neko drugi. Ono što sam osećala bio je Besomuk.
     Znači, možda je to razlog što sam ovde." Sada više nije mogla da prekine, iako joj je grudi zahvatilo mrsko podrhtavanje. "Možda je to veza između onoga što sam i onoga što Kletnku treba." Gotovo se zagrcnula od sećanja na Gibonov dodir; ali stegla je grlo da bi savladala mučninu. "Možda se zato zatvaram. Zato se plašim. Čitavog života sam pokušavala da dokažem da to nije tačno. Ali sve je suviše duboko.
     Moj otac..." Tu je gotovo poklekla. Nikada se nije toliko otvorila pred nekim. Ali sada je, prvi put, želja za isceljenjem nadvladala stare otpore. "Bio je otprilike tvojih godina kada je umro. Čak je pomalo ličio na tebe." I na starca kome je spasla život na farmi 'Utočošte'. "Bez brade. Ali nije bio kao ti. Bio je patetičan."
     Za trenutak ju je zaustavila iznenadna gorčina izliva. Oduvek je želela da veruje u ovo - kako bi mogla da ga odbaci. Ali to ranije nije bilo istina. Uprkos propalom životu, njen otac bio je dovoljno snažan da je uništi. Onako ispružen u ležaljci, Kovenant kao da se opirao iskušenju da je posmatra; ali poštedeo ju je pritiska soptvenog pogleda.
     Glas joj je ogrubeo od zbijenih osećanja kada je nastavila. "Živeli smo na milju od gradića, mrtvog kao onaj u kome ti živiš. U jednoj od onih nesigurnih drvenih kućica. Nije bila okrečena od kako su se moji roditelji uselili i počinjala je da propada.
     Moj otac gajio je koze. Bog zna otkuda mu pare da ih kupi kako bi počeo da ih gaji. Svaki posao koji je počinjao ispadao je gori od prethodnog. Zamislio je da će voditi ponosan i nezavistan život kao putujući prodavac usisivača. Kada to nije uspelo, probao je sa enciklopedijama. Pa sa prečišćivačima vode. Prečišćivači vode! Svi u krugu od trideset milja imali su sopstvene bunare, a voda je bila izvrsna. Svaki put kad bi mu plan propao, kao da se smanjivao. Urušavao se u sebe. Smatrao je sebe za grubog samotnjaka. Čoveka koji ide sopstvenim putem. Nikome se ne klanja. Blagi Bože! Verovatno je puzao na kolenima da bi dobio novac kojim će početi gajenje koza.
     Imao je svoje zamisli o mleku i siru. O ukrštanju. O mesu. Naravno, nije imao ništa više pojma o gajenju koza nego ja. Prosto ih je sapeo i pustio da pasu oko kuće. Uskoro smo bili okruženi stotinama metara prašine sa svih strana.
     Moja majka reagovala je tako što je počela da jede sve što bi joj došlo pod ruku, da ide u crkvu triput nedeljno i da me kažnjava kad god bih isprljala odeću.
     Kad mi je bilo osam godina, koze su potamanile sve zeleno na našem imanju i prešle na zemlju koja je pripadala nekom drugom. Naravno, moj otac nije mislio da u tome ima nešto loše. Ali vlasnik je bio drugačijeg mišljenja. Onog dana kada je otac trebalo da ide na sud i brani se - to sam kasnije saznala - još nije rekao mojoj majci da je u nevolji. Zato je ona uzela auto i otišla u crkvu, a on nije imao čime da ode do opštinske zgrade - osim pešice, što nije imalo nikakvog smisla jer je razdaljina iznosila dvadeset milja.
     Bilo je leto, pa nisam išla u školu. Igrala sam se napolju i isprljala sam se kao i obično, pa sam se unervozila. Majka bi bila van kuće po nekoliko sati, ali u tim godinama još nisam imala tačno osećanje za vreme. Želela dam da odem nekuda gde ću se neko vreme osećati bezbedno, pa sam se popela na tavan. Uz put sam se igrala igre koju sam već odavno volela, a sastojala se u tome da se popnem uz stepenice bez škripanja. Delom i zbog toga sam se osećala bezbedno na tavanu. Niko me nije čuo kako se penjem."
     Prizor joj je bio toliko jasan u sećanju kao da je urezan kiselinom. Ali sada ga je posmatrala kao gledalac, strogošću koju je godinama gajila. Nije želela da opet bude ta devojčica, da opet proživi ta osećanja. Očne jabučice su joj gorele. Glas joj je postao čvrst i oštar, kao instrument za disekciju. Čak ni napetost koja joj je puzala uz kičmu nije je navela da se pomeri. Stajala je što je mirnije mogla, nagonski poričući svoje postojanje.
     "Kada sam otvorila vrata, ugledala sam oca. Sedeo je u napola slomljenoj stolici za ljuljanje, a na podu oko njega bilo je nešto crveno. Nisam shvatila da je to krv sve dok nisam videla da ističe iz posekotina na zglavcima. Pomislila sam da ću početi da povraćam od zadaha.
     Kovenant je sada gledao u nju, očiju razrogačenih od strepnje; ali ona nije gledala u njega. Usmerila je pažnju na napor da preživi ono što govori.
     "Pogledao me je. Za trenutak kao da nije znao ko sam. Ili možda nije mislio da sam bitna. Ali onda je skočio iz stolice i počeo da se dere na mene. Nisam ga razumela, ali kasnije sam shvatila. Mislio je da ću pokušati da ga sprečim. Da ću otići do telefona, nekako dozvati pomoć. Iako mi je bilo samo osam godina. Zato je zalupio vrata i zaključao me sa sobom. Onda je bacio ključ kroz prozor.
     Sve do tada nisam imala pojma da ključ uopšte postoji. Mora da je čitavo vreme bio u bravi, ali ja ga nisam primećivala. Da jesam, bezbroj puta bih se zaključala na tavanu kako bih se osećala što bezbednije.
     Bilo kako bilo, ostala sam tamo i gledala ga kako umire. Bilo mi je potrebno dosta vremena da shvatim šta se dešava, a onda me je obuzela panika." Panika, nije nego. Reč je suviše blaga za ono što je osećala. Negde iza Lindenine čvrste samokontrole krila se devojčica čije se srce cepalo. "Plakala sam i vrištala, ali to nije pomagalo. Majka je još bila u crkvi, a susedi su bili suviše daleko da bi me čuli. A otac je samo još više pobesneo od toga. Sve je to i počeo iz inata, a moja cika samo je pogoršala stvar. Ako je i bilo izgleda da će se predomisliti, ja sam ih pokvarila. Možda je zato toliko pobesneo. U jednom trenutku prikupio je dovoljno snage da ustane kako bi me udario. Celu me je oblila krv.
     Onda sam pokušala da ga molim. Da budem njegovo mezimče. Da ga preklinjem da me ne ostavlja. Rekla sam mu da je bolje da ja umrem umesto njega. Čak sam to i mislila. Osmogodišnjaci imaju bujnu maštu. No, ni to nije pomoglo. Ja sam ipak bila samo još jedan teg koji ga je sputavao. Da nije morao da se stara o ženi i kćeri, ne bi toliko puta propao." Bila je sarkastična do bola. Godinama se trudila da porekne da ima toliko snažna osećanja. "Ali samo me je streljao pogledom. Pala sam u očajanje. Pokušala sam da se naljutim na njega. Uspela sam da zapadnem u takvo raspoloženje da mu kažem da ga više neću voleti ako umre. To je, izgleda, doprlo do njega. Poslednje što sam čula da kaže bilo je 'Ionako me nikad nisi volela'."
     Tog časa pao je udarac, ono što ju je zauvek prikovalo za sav taj užas. Nije bilo jezika kojim bi ga opisala.
     Između ispucalih dasaka na podu i zapuštenih zidova navrla je bujica tame. Nije stvarno postojala; još je sve mogla da vidi. Ali narastala joj je u umu kao da je prizvana očevim samosažaljenjem - kao da je, ležeći na samrti, prevazišao sebe i iz čistog inata se pretvorio u moć i prizvao crnu zlobu noćne more da prisustvuje njegovoj smrti. Tonula je u lepljivoj ponoći njegovog prokletstva i ništa je nije moglo spasti.
     A dok je tonula, očevo lice se na njene oči menjalo. Usta su mu se razvukla u nešto što bi trebalo da bude krik; ali nije - bio je to smeh. Likujuće veselje zlobe, bezvučno i potpuno. Opčinjena, nije mogla da otrgne pogled od njegovih usta. Predstavljala su strašnu pećinu i otvor kroz koji je navirala tama, kuljajući ka njoj da je zgrozi. Ionako me nikad nisi volela. Nikad me nisi volela. Nisi volela. Tama koju sada nije mogla da razlikuje od strašne zlokobnosti Gibon-Besomkovog dodira. Možda je sve to samo uobrazila - proizvod dečijeg, ranjivog očaja. Nije bilo važno. Naučio ju je da je bespomoćna i da se toga nikada neće osloboditi.
     Nehotice je ugledala Kovenantovo lice kako užasnuto pilji u nju. Nije to želela od njega. Slabio joj je odbranu. U ustima je osećala gvozdeni ukus gneva. Više nije uspevala da spreči drhtanje glasa, ali nije mogla ni da zaćuti.
     "Umro je, mnogo kasnije. A još mnogo kasnije majka je stigla kući. Do tada sam već izgubila svako osećanje. Prošli su sati dok nije primetila da nas nema i dok nije ustanovila da je tavan zaključan. Onda je morala da pozove susede kako bi joj pomogli da razvali vrata. Bila sam pri svesti sve vreme - sećam se svakog minuta - ali ništa nisam mogla da učinim. Samo sam ležala na podu dok nisu razbili vrata i odneli me u bolnicu.
     Bila sam tamo dve nedelje. To je jedino razdoblje mog života u kome sam se osećala potpuno bezbedno."
     Podrhtavanje u zglobovima iznenada je postalo prejako i više nije mogla da stoji. Kovenantov otvoreni pogled predstavljao je nemi krik saosećanja. Naslepo je potražila stolicu i sela. Neprekidno je grčila šake. Stegla ih je između kolena dok je završavala priču.
     "Majka je mene krivila za sve. Morala je da proda koze i kuću čoveku koji je tužio oca kako bi platila sahranu i lečenje. U jednom od napada patetičnosti čak me je optužila da sam ubila njenog dragog muža. No, uglavnom me je krivila što sam izazvala čitavu situaciju. Spala je na socijalnu pomoć - svakako nije mogla da se zaposli, jer bi joj to ometalo odlaske u crkvu - i morale smo da živimo u prljavom stančiću u gradu. Sve to je zbog nečeg bilo mojom krivicom. U poređenju sa njom, šokirano osmogodišnje dete bilo je sposobna odrasla osoba."
     Mogla je i dalje da izliva dugu životnu gorčinu, oslobađajući deo dugo prigušivanog besa; ali Kovenant ju je prekinuo. Progovorio je glasom punim bola i brige. "I nikada joj nisi oprostila. Nijednom od njih nisi oprostila."
     Reči su je zabolele. Je li samo to shvatio od čitave priče - od činjenice da je rešila da je ispriča? Istog časa je stajala kraj ležaljke, besneći na njega. "Prokletstvo, naravno da im nisam oprostila! Zbog njih sam odrasla u novog samoubicu!" U slugu Opakog. "Čitavog života trudila sam se da dokažem da nisu bili u pravu!"
     Mišići oko očiju su mu se zgrčili; bolno ju je gledao, ali nije ustuknuo. Uklesane linije oko usta i napetost na obrazima podsetili su je da on zna dosta o samoubistvu. Da je otac kome su oteli sina i ženu samo zato što je dobio bolest koja se nije mogla sprečiti. Pa ipak je preživeo. Borio se za život. Neprestano ga je gledala kako okreće leđa delima i stavovima koje nalaže mržnja. A nije se složio sa njom, uprkos svemu što mu je rekla.
     "Da li zato misliš da ljudi ne treba da poveravaju svoje tajne? Zato nisi htela da ti pričam o Leni? Zato što si se bojala da ću reći nešto što ne želiš da čuješ?"
     Poželela je da urlikne kao pobesnelo dete; ali nije mogla. Ponovo ju je prevarilo čulo za zdravlje. Nije mogla da se pravi da ne primećuje njegovu pažnju. Nijedan mušarac nije je tako gledao.
     Potresena, vratila se do stolice i skljokala se na kameno sedište.
     "Linden", počeo je što je nežnije mogao onako promuklim glasom. Ali prekinula ga je.
     "Ne." Odjednom je osetila da je poražena. On je nikada neće razumeti. Ili je već suviše dobro razume. "Ne zato. Nisam im oprostila i baš me briga ko sve to zna. To me je držalo u životu kada nisam imala ništa drugo. Jednostavno, ne verujem u ovakva poveravanja." Iskrivila je usta. "Ništa mi ne bi značilo da znam sve o Leni. Tada si bio drugačiji. Platio si za ono što si učinio. Ona ne menja moja osećanja. Ali menja tvoja. Svaki put kad optužiš sebe zbog silovanja, pretvaraš ga u istinu. Prevodiš ga u sadašnjost. Ponovo postaješ kriv.
     Isto se dešava i meni, kada govorim o roditeljima. Iako sam imala samo osam godina, a naredne dvadeset dve sam pokušavala da se pretvorim u nekoga drugog."
     Umesto odgovora, Kovenant se uhvatio za ivicu ležaljke i privukao se bliže njoj. Usmerio je svoju slabost ka njoj kao u svađi. "Sve si naopako svatila. Ti to činiš samoj sebi. Kažnjavaš sebe zbog nečega što nisi mogla da izmeniš. Ne možeš da oprostiš sebi i zato odbijaš da oprostiš i drugima."
     Naglo ga je pogledala; u njoj su se uskovitlali odobravanje i pobuna, pa nije uspela da odgovori.
     "Zar ne radiš isto što i Kevin? Kriviš sebe što ne možeš da podneseš sve terete sveta. Smatraš da si ubila oca zato što ne podnosiš bol bespomoćnosti. Uništavaš ono to voliš zato što ne možeš da ga spaseš."
     "Ne." Da. Ne znam. Njegove reči preduboko su prodrle. Iako nije imao čulo za zdravlje, mogao je da posegne u nju i stegne joj srce. Koreni vriska zbog onog što je učinila ocu kao da su se razrastali u njoj; a Kovenant ih je nagnao da se pokrenu. "Ne volim ga. Ne mogu. Da sam mogla, ne bih uspela da nastavim život."
     Poželela je da pobegne, da pođe u nekakvu potragu kako bi zaštitila usamljenost. Ali nije to učinila. Već je suviše bežala. Besno ga gledajući, jer nije imala drugi odgovor na toliko saosećanja, uzela je sa stola bocu alem-vina, dodala mu je i zahtevala da popije dovoljno da bi zaspao.
     Potom je pokrila lice rukama i povukla se u sebe. San mu je ublažio napetost na licu, povećavajući sličnost sa njenim ocem. Bio je u pravu; ona ne može da oprosti sebi. Ali nije uspela da mu kaže zašto. Tama je još bila u njoj, a nije mu priznala šta je njome učinila.









6. MESECOPHOD
     Nije htela da spava. Prikaze njenog oca ljutito su je gledale iz dubine misli, kao da se izbliza zagledala u priču i opekla očne nerve. Nije uspela da istera sećanje, već kao da je zgulila odbrambeno odbijanje koje ga je prigušivalo. Sada su joj sopstveni krici osmogodišnjeg deteta delovali življe nego proteklih godina. Pokušala je da otera san, jer se plašila gladnih noćnih mora.
     No, ono što je učinila razgovarajući sa Kovenantom pružilo joj je i neko čudno poluolakšanje, delimično popuštanje napetosti. Nije bilo dovoljno, ali je ipak bilo nešto - čin za koji nikada ranije nije smogla hrabrosti. To ju je smirivalo. Možda je izbavljenje ipak moguće. Konačno se vratila u kabinu i uspentrala u ležaljku. Pokreti Dragulja Zvezdoputa izdizali su je između talasa sve dok nije zapala u dubine i širine mora.
     Sledećeg dana osećala se snažnije. Pošla je da obiđe Kovenanta uz pomalo strepnje, pitajući se šta će on pokušati da izvuče iz onoga što se desilo. No, on ju je pozdravio, razgovarao sa njom i prihvatio negu na način koji je jasno pokazivao da ono što traži ne podrazumeva kao protivuslugu. Zapravo, njegovo držanje pokazivalo je da oseća povezanost sa njom, gubavačku vezanost za ranjene i napuštene. To ju je iznenadilo, ali bilo joj je drago. Kada ga je napustila, čelo joj se razvedrilo nestankom nesvesnog mrštenja.
     Kovenant je narednog jutra izišao na palubu. Žmirkao je, nenaviknut na svetlo, kada je stupio kroz vrata na levom boku ispod krmene palube i pošao ka njoj. Korak mu je bio nesiguran, jer još se nije sasvim oporavio; bio je bled od iscrpljenosti. Ali videla je da dobro napreduje.
     Zapanjila ju je neočekivana činjenica da više nema bradu. Goli obrazi i vrat kao da su ranjivo svetlucali pod suncem.
     Pogled mu je bio nesiguran, uplašen. Toliko se navikla na njegovu bradu da joj je bez nje izgledao gotovo mlad. Ali nije razumela njegov očiti stid dok joj nije rekao prigušenim glasom: "Spalio sam je. Prstenom."
     "Fino." Iznenadila ju je sopstvena otvorenost, ali dopadala joj se njegova opasna moć. "Ionako mi se nije sviđala."
     Nespretno je dotakao obraz, pokušavajući da utrnulim prstima proceni izloženu kožu. Onda se nasmešio sa primesom krivice. "Ni meni." Zagledao se niz sebe kao da počinje VPE, a onda je vratio pogled na njeno lice. "Ali to me brine. Plaši me što tako lako mogu da radim takve stvari." Mišići na licu su mu se zgrčili, podsećajući na grčeve koji su ranije ograničavali divlju magiju, dozvoljavajući joj da naraste samo u očajanju i dodiru sa drugim, pokretačkim silama. "Učinio sam to jer sam pokušavao da se naučim kontroli. Otrov - sav sam zbunjen. Moram naučiti da rukujem njome."
     Dok je govorio, skrenuo je pogled ka otvorenom moru. Ležalo je sa svih strana, smireno i namreškano, složeno koliko i on. "Ali nije dovoljno dobro. Mogu naterati vatru da učini sve što želim - ako je obuzdavam do iskre. Ali osećam da je ostatak još u meni, spreman da proključa. To je kao da sam lud i priseban u isto vreme. Kao da jedno ne ide bez drugog."
     Zagledana u njega, Linden se setila šta joj je ranije rekao. Zato moram da stignem do Jedinog Drveta. Pre nego što postanem suviše smrtonosan da bih živeo dalje. Mučila ga je ona ista opasnost zbog koje ništa nije mogla da mu odbije. Za trenutak je poželela da ga zagrli, čvrsto, u odgovor na bol svojih želja.
     Uzdržala se jer je bila suviše svesna sopstvene neodgovarajuće iskrenosti. Rekla mu je dovoljno da bi pomislio da mu je rekla sve. Ali nije mu pričala o majci. O užasnoj i neizbrisivoj činjenici koja ju je sprečavala da postane osoba kakva je želela da bude. Dostojna njega.
     Mrkotrag Brusobol je, od dana kada su oluje prestale, prodevao Dragulj Zvezoputa kroz zbrke vetrova, uporno nastojeći da kroz nemirno more nađe put ka istoku. Džinovi su radili vedro, kao da uživanje u sopstvenoj veštini i brodu može da nadvlada svaki zamor. Cer i Hergrom učestvovali su u radu na jedrima rame uz rame sa njima, nadoknađujući brzinom i snagom nedostatak visine. No, dromond je i dalje prilično slabo napredovao. To je, dan za danom, produbljivalo bore mrštenja na licu Prve. Na Sanomorovom licu tamnela je grčevita osujećenost koja je ležala tik ispod površine. A kako se Kovenantu zdravlje polako vraćalo, i njegovi unutrašnji čvorovi jače su se zatezali. Progonjen strahom od otrova i promašaja, ogromnim brojem ljudi koji svakog tenutka umiru kako bi nahranili Kob Sunca, počeo je da hoda po palubama kao da pokušava da voljom potera džinobrod.
     No, posle tri dana mučnog kretanja, trzaj po trzaj kroz složeni lavirint vetrova, vazduh se pretvorio u stalnu struju sa jugozapada. Brusobol je pozdravio promenu glasnim podvriskivanjem. Džinovi su požurili da podese jedra. Dragulj Zvezdoputa blago se nagnuo ulevo, izdigao pramac kao životinja koja je jedva dočekala da je oslobode uzice i glatko zaplovio ka istoku. Voda mu je prskala oko bokova kao da je proizvodi ovlaženi granit - kamen uobličen i spreman da uživa u brzinama na moru. Uskoro je džinobrod vedro prosecao talase.
     "Koliko dugo će ovo trajati?" upitao je Kovenant skladomajstora, koja je stajala kraj njega.
     Vedrogneva je prekrstila ruke preko bujnih grudi i uperila pogled u jedra. "U ovom području Zemlje", odgovorila je, "retki su ovako ćudljivi vetrovi kao poslednjih dana. Ovaj se zove mesecophod. Vetar pletisrce. Ugledaćemo Golostrvo pre no što mine." Iako joj je glas bio čvrst, oči su joj blistale pri pogledu na bela napeta jedra i zategnute konopce.
     Bila je u pravu. Vetar nije slabio, nego je tako postojano nadirao sa jugozapada da te večeri Brusobol nije hteo da skraćuje jedra. Iako je puni mesec prošao pre nekoliko noći, a zvezde su davale premalo svetla da bi se dromondom upravljalo, zbog potreba Pohoda održavao je svoj brod u neumornom pokretu. Vetar u jedrima, stalna nagnutost palube, pljuskanje i mrmor vode nalik na disanje, činili su da Dragulj Zvezdoputa podrhtava od uzbuđenja pod Lindeninim nogama. Sada je neprestano osećala kako dromond diše, propinjući se - čarolija kamena i veštine - živ koliko i drvo. A stalni pritisak mesecophoda dopuštao je posadi da otpočine posle ranijih neprekidnih napora.
     Novi tempo dao je Prvoj izraz ozbiljnog zadovoljstva i olakšao Brusobolu posao do te mere da je počeo da odgovara na Lupiženine šale i ludiranje kao raspoloženi nilski konj. Osmesi su prognali čak i staru tugu Sedmoruka sidromajstora, a isceljenje ruke donelo mu je jasno zadovoljstvo.
     Ali ni brzina ni veselost džinova nisu olakšali Kovenantovu napetost. Izgledalo je da uživa u veselju oko sebe, u peni oko pramca dromonda, u čvrstoj životnosti vetra. Povremeno je izgledao kao da je godinama čeznuo za društvom džinova. Ali takva zadovoljstva više ga nisu održavala. Žurio je. Povremeno bi preneo svoju strepnju preko nagnute palube prema Linden, gde god bi se našla, i uvukao je u bilo kakav razgovor - kao da ne želi da ostane sam sa svojim mislima. No, retko je govorio o sećanjima i potrebama koji su mu bili najbliži, toliko blizu površine da su se gotovo nazirale kroz kosti na čelu. Umesto toga birao je dalje niti, pitanja, sumnje i brinuo o njima, pokušavajući da postane spreman na budućnost.
     Tokom jednog od takvih razgovora, naglo je rekao: "Možda sam prodao sebe za Džoanu." Ranije je već govorio o takvim stvarima. "Sloboda ne znači da biraš šta će ti se desiti. Ali moraš da izabereš kako ćeš reagovati na ono što ti se dešava. Na tome se temelji borba protiv Kletnika. Da bismo bili delotvorni protiv njega - ili za njega - moramo da donosimo odluke. Zato nas on ne opseda. Zato ne otima prsten silom. Mora da rizikuje da ćemo izabrati protiv njega. A tako čini i Tvorac. To je paradoks Svoda Vremena. I belog zlata. Moć zavisi od izbora. Od neophodnosti slobode. Ako bi nas Kletnik prosto pokorio, ako bismo bili pod njegovom kontrolom, prsten mu ne bi dao moć da se oslobodi. Ali kad bi Tvorac pokušao da nas kontroliše kroz Svod, on bi ga razorio." Nije gledao u nju; pretraživao je pogledam nemirne talase kao da vrši VPE. "Možda sam prodao slobodu kada sam preuzeo Džoanino mesto."
     Linden nije znala šta da mu odgovori, a nije volela da ga vidi tako obuzetog sumnjama. Ali duboko u sebi bila je zadovoljna što je dovoljno ozdravio da se suoči sa takvim pitanjima. A trebalo joj je njegovo uveravanje da će moći da donosi važne odluke.
     Drugi put je obratio pažnju na Vaina. Demonokot je stajao na zadnjoj palubi blizu hranohola, upravo onako kako je stajao od trenutka kada je Kovenant tamo pao. Crne ruke držao je blago povijene kraj bokova, kao da su zastale na pola oživljavanja; a oči crne kao ponoć prazno su zurile pred njega kao da potvrđuju kako je sve što se nalazi na džinobrodu prolazno i ništavno.
     "Zašto?" natenane je mozgao Kovenant. "Šta misliš, zašto mu onaj prokleti grim nije naudio? Samo je prešao preko njega. Ali jahači su mogli da ga opeku rukhovima. Stvarno im se pokorio kada su ga oterali u tamnicu."
     Linden je slegnula ramenima. Vain je predstavljao zagonetku. Uznemiravao ju je način na koji je reagovao na nju - prvo joj se naklonio pred Veselkamenom, a onda ju je odneo od ostalih saputnika kada je bila bespomoćna zbog groznice Kobi Sunca. "Možda grim nije bio uperen na njega lično", nagađala je. "Možda su..." pokušala je da se seti imena, "pragrdani? Možda su ga učinili imunim na sve što se dešava oko njega - na Kob Sunca, na grim. A pri tom nije imun na nešto što je upereno na njega." Kovenant je pažljivo slušao, pa je nastavila da nagađa. "Možda nisu hteli da mu daju moć da se stvarno brani. Kad bi to mogao, da li bi mu verovao?"
     "Ionako mu ne verujem", promrmljao je Kovenant. "Pustio bi da me ubiju u Kamenmoć Drvogradu. Da ne pominjemo one žrtve Kobi Sunca kod Kamendola Tokom. A pobio je..." Stegao je šake kada se setio krvi koju je Vain prolio.
     "Onda, možda", rekla je uz nejasan trzaj razumevanja, "možda Gibon zna o njemu više nego ti."
     No, jedini put kada su je njegova pitanja naterala da se trgne bilo je kada je pomenuo Kevinov Vidikovac. Pitao je zašto poglavar Kletnik nije govorio i njoj kada su tek stigli u Domaju. Njemu je Opaki dao strašnu poruku o njegovom i Domajinom usudu. Još se sećala proročanstva, tačno onako kako joj ga je Kovenant preneo: Pred tobom je veće očajanje nego što tvoje bedno, smrtničko srce može da podnese. Ali njoj poglavar Kletnik nije ništa rekao. Na Kevinovom Vidikovcu pustio ju je da prođe nedirnuta.
     "Nije mu trebalo", gorko je odvratila. "Već je znao o meni sve što mu je trebalo." Gibon-Besomuk otkrio joj je dubinu znanja Opakog.
     Kovenant ju je zabirnuto gledao; videlo se da je već razmišljao o toj mogućnosti. "Možda i nije", usuprotivio se. "Možda ti nije govorio zato što nije planirao da se i ti nađeš tamo. Možda si ga iznenadila pokušajem da me spaseš, pa si se prosto provukla. Ako je to tačno, onda nisi deo njegovog početnog plana. A sve što ti je Gibon napričao obična je laž. Način da poništi opasnost koju predstavljaš. Da te navede na pomisao da nemaš izgleda. A istina je da si ti najveća postojeća opasnost po njega."
     "Kako?" upitala je. Njegovo tumačenje nije je utešilo. Nikada neće moći da zaboravi posledice Gibonovog dodira. "Ja nemam nikakvu moć."
     Iskrivio je lice. "Imaš čulo za zdravlje. Možda možeš da me održiš u životu."
     U životu, jeknula je u sebi. Isto to je sama rekla Lupiženi, ali nije joj donelo olakšanje. No, kako bi drugačije mogla da se nada da će uspeti da izmeni tok sopstvenog života? Sećanje na otrov u Kovenantu još je bilo jasno, kao i na narastanje njegove potrebe. Možda bi, posvetivši se tom jednom zadatku - što odgovara lekaru - mogla da priguši svoju glad i zadrži tamu na odstojanju.
     Vetar pletisrce duvao je tokom pet dana postojano kao kamen. Pošto nije bilo potrebno da se mnogo brine o jedrima, posada se okrenula brojnim drugim poslovima na brodu: očistili su svaku trunku nakupljene soli; zamenili su istrošenu užad i opremu; natopili su uljem nekorišćene palamare i jedra kako bi ih zaštitili od vremena. I ove sitne poslove obavljali su sa istim postojanim oduševljenjem kao i mnogo ozbiljnije zadatke na dromondu. No, Brusobol je nadgledao i njih i brod, osmatrao more, proveravao astrolab, proučavao pergamente sa mapama, kao da je svakog trenutka očekivao opasnost. Ili je hteo da se nečim zaposli, pomislila je Linden dok ga je pažljivo posmatrala.
     Retko ga je viđala da napušta krmenu palubu, iako sigurno ni Sedmoruk ni Vedrogneva ne bi pazili na Dragulj Zvezdoputa manje revnosno od njega. Kada bi na trenutak prešao pogledom preko nje, ne videći je, uočila bi u upalim očima nagoveštaj nade ili užasa. Ostajao joj je utisak da je obuzet mislima koje još nikom drugom nisu pale na pamet.
     Vetar pletisrce duvao je pet dana; petog popodne je oslabio, a uzvik sa obzorgleda privukao je sve poglede ka istoku: "Golostrvo!" I zaista, sa leve stane video se crn, spaljen kamen ostrva.
     Izdaleka je izgledalo kao običan, taman greben usred osunčane, plave, morske površine. No, kako je vetar nosio Dragulj Zvezdoputa dalje ka jugu, pokazala se prava veličina Golostrva. Nadneseni vatreni vrhovi i strme doline bili su od golog kamena, jedva oivičenog retkim tvrdoglavim rastinjem, pa su davali ostrvu izgled ogromne piramide ili svetionika, uzdignutog ka nebu u znak upozorenja. Ptice su kružile nad njim kao nad lešom. Dok je gledala neravne stene, Linden je osetila drhtaj predosećanja.
     Tog časa se džinobrodom proneo Brusobolov glas. "Slušajte!" uzviknuo je - glasom čežnje i iščekivanja, usamljenim i zvučnim poput vetra. "Ovde prelazimo iz bezbednog mora u stanište i područje Elohima. Pazite! Oni su divni i opasni, a niko ne može predvideti njihovo ponašanje. Ako požele, i samo more će se dići protiv nas." Počeo je da izdaje naređenja, okrećući Dragulj Zvezdoputa tako da je prošao oko Golostrva krmom u vetar, ploveći ka severoistoku.
     Lindenino predosećanje je jačalo. Elohimi, promrmljala je. Kakav narod bi označio granice svoje teritorije ovolikim crnim kamenom? Kako se pogled na ostrvo pomerao sa juga na istok, Golostrvo se postavilo između nje i zalaska sunca, pa je bilo oivičeno crvenim oreolom. Izgledalo je kao da je kamen oživeo; delovao je kao stegnuta pesnica davljenika pružena iz smrtonosnog mora. No, čim je sunce skliznulo iza obzorja, Golostrvo je nestalo u sumraku.
     Te noći mesecophod je oslabio i pretvorio se u suprotne vetrove koji su svaku smenu posade držali u stalnoj pripravnosti kako bi podešavala jedra iz trenutka u trenutak. No, narednog dana vreme se upostojilo i dozvolilo Dragulju Zvezdoputa da mirno napreduje. Sledećeg jutra, kada je Linden žurno izišla iz kabine da bi saznala zašto dromond miruje, ustanovila je da su džinovi bacili sidro pred planinskom obalom.
     Brod je stajao pramca okrenutog tačno ka kanalu koji se pružao kao fjord između oštrih vrhova. Razdvojene samo zalivom, planine su se pružale ka jugu i severu dokle god je pogled dopirao, čineći obalu neprohodnom. U daljini se sa obe strane obala povijala, kao da se udaljava od mora. Zato su litice pred dromondom izgledale isturene kao vilice spremne da zgrabe sve što im se približi.
     Zora je bila sveža; iza slanog povetarca i sunca koje je blistalo na površini kanala vazduh je imao ukus pozne jeseni. No, planine su izgledale suviše hladne za jesen. Tmurni prevoji i vrhovi bili su ogrnuti zimzelenim rastinjem koje kao da je od okolnog granita poprimilo sivu boju - kao da je čitava zemlja bez prelaza i gotovo bez ikakve promene zalazila iz leta u zimu. Ipak, samo su najviši vrhovi imali nešto malo snega.
     Džinovi su počeli da se okupljaju oko krmene palube. Linden je pošla da im se pridruži. Brusobolove reči, divni i opasni, još su odzvanjale u njoj. A čula je i druge nagoveštaje neobičnih stvari u vezi sa Elohimima.
     Pretekli su je Kovenant, Brin, Lupižena i Prva, a Sanomor se popeo na krmenu palubu tik iza Kaila. Na zadnjoj palubi su sa ostalim džinovima i haručaijima stajali Sedmoruk i skladomajstor, čekajući da čuju ono što će biti rečeno. Samo Vain kao da nije primećivao opšte osećanje opasnosti. Nepomično je stajao kraj hranohola, leđima okrenut obali, kao da mu ništa ne znači.
     Linden je očekivala da će govoriti Prva, ali skupu se obratio Brusobol. "Prijatelji", rekao je uz široki pokret rukom, "pogledajte zemlju Elohima. Naš put je pred nama. Ovaj zaliv se zove Rau. Stvara ga reka Močvarbol, a reka Močvarbol izvire na mestu koje Elohimi zovu svojim klahanom - izvorom i izvorištem samog Elemesnedena. Ove planine su Ivica Raukraja, koja čuva Elemesneden od uljeza. Zato elohimi uživaju potpuni mir, jer u unutrašnjost ne vodi nijedan put sem puta uz Rau. A iz Raua se nijedan brod ne vraća bez dobre volje onih koji pod svojom vlašću drže i Rau i Močvarbol i Drvobreg.
     Govorio sam o Elohimima. Oni su vedri i produhovljeni, lukavi i ljubazni. Ako postoje granice njihovog znanja i moći, te granice nikome nisu poznate. Niko ko se vratio iz Raua nije doneo takvo saznanje. A od onih koji se nisu vratili nisu dospele nikakve poruke. Nestali su iz života, ne ostavivši traga."
     Brusobol je zaćutao. U nastaloj tišini pobunio se Kovenant. "Penosled nije tako pričao o njima." Glas mu je bio oštar od sećanja. "Nazivao ih je 'vilinski šumski Elohimi', 'nasmejani narod'. Pre nego što su Bezemljaši stigli do Primorja, stotine su odlučile da ostanu i žive sa Elohimima. Kako onda da budu opasni? Ili su se i oni izmenili...?" Glas mu je utihnuo u naletu nesigurnosti.
     Kapetan ga je pogledao u oči. "Elohimi su to što jesu. Oni se ne menjaju. A Srdosolja Penosled govorio je istinu o njima.
     One naše sunarodnike koje si nazvao Bezemljašima mi zovemo Izgubljeni. Otisnuli su se da ispitaju Zemlju svojim ponosnim brodovima i nikada se nisu vratili. U narednim pokolenjima odaslata je potraga. Nismo našli Izgubljene, nego samo tragove njihovog putovanja. Među Bhrathairima još je živela šačica naših, potomaka one nekolicine džinova koji su ostali da pomažu protiv Peščanih gorgona Velike Pustinje. A među Elohimima zatekli su priče o onih šezdeset Izgubljenih koji su rešili da počinu u Elemesnedenu. No, Srdosolja Penosled je govorio kao neko ko se vratio niz Rau, kome je to omogućila dobra volja Elohima. A šta je sa onih šezdeset koji su ostali? Kovenante Džinoljube, oni su sigurno mnogo više Izgubljeni od Bezemljaša, jer su Izgubljeni i u sebi. Dve stotine godina kasnije od njih je ostala samo priča u ustima Elohima. Za tako kratko vreme šezdeset džinova ne bi umrlo od starosti - ali ovih više nije bilo. A nisu ostavili decu. Nijedno, iako naš narod voli decu i pravljenje dece koliko i sam život.
     Ne." Kapetan je ispravio ramena i zagledao se u kanal Rau. "Rekao sam da su Elohimi opasni. Nisam rekao da žele da naude ičijem životu, ni Zemlji. Ali u sopstvenim pričama opisuju sebe kao uporište poslednje istine, a tu istinu čuvaju tako što zbunjuju svakog ko ih vidi. Ja sam jedini na Dragulju Zvezdoputa koji je ušao u Rau i ponovo se pojavio napolju. Kao mladić na drugom dromondu, došao sam ovamo sa ostalim sadruzima. Vratili smo se nepovređeni, ali od Elohima nismo, ni darovima ni cenkanjem, izvukli ništa više doli blagoslov njihove dobre volje. Govorim iz iskustva.
     Ne očekujem štetu. U ime belog prstena ili Zemljo-vida" - pogledao je Sanomora, odajući koji ga pritisak vodi - "i naše potrebe za Jedninim Drvetom... verujem da će nas lepo primiti. Ali tako nadmoćna snaga uvek je opasna. A ta moć se nakuplja i zadržava za svrhe koje nijedan Elohim ne bi odao. Po shvatanjima smrtnika oni su natprirodni.
     Ponekad njihova moć daje darove. Takav je dar za jezike, koji je naš narod dobio pre mnogo, mnogo pokolenja, ali još ne jenjava i ne menja se. A sada opet tražimo takav dar. No, Elohimi ne daju darove bez cene. Čak i njihovu dobru volju moramo osvojiti trampom - a u cenkanju idemo naslepo, jer ne znamo šta po njihovom mišljenju daje vrednost predmetu ili priči. Jer dragoceni metali i kamen njima nisu potrebni. Za znanjem takođe nemaju potrebe. Mnoge priče im nisu zanimljive. Ipak, pričom je zadobijen dar za jezike - pričom koju džinovi veoma vole, o Bagunu Nepodnošjivom i Telmi Dvopest koja ga je pokorila. A ja i moji sadruzi zadobili smo dobru volju Elohima naučivši ih da vezuju jednostavan čvor - što je među nama toliko obično da smo se jedva setili da ga ponudimo, ali ispalo je da je Elohimima to bilo važno.
     Zato smo izišli iz Elemesnedena začuđeni i zbunjeni. I ubeđeni u opasnost, jer moćan narod što se tako oduševljava čvorom koji sigurno nema gde da koristi svakako je opasan. Ako ih uvredimo, Rau neće nikada vratiti naše kosti na obalu."
     Dok je govorio, napetost u Linden je narastala. Nešto je poticalo i od Kovenanta; njegov pojačan oreol bio joj je gotovo opipljiv. Zbunjenost i strah naglašavali su upale oči i zgrčeno lice. Zasnovao je sve svoje nade na onome što mu je Penosled rekao o Elohimima. Sada se pitao kako bi uopšte mogao da izvuče od njih znanje koje mu je potrebno. Šta on ima što bi oni mogli da požele?
     No, iza pritiska koji je osećala u njemu, nalazio se i njen sopstveni. I sama je razmišljala o daru, o iskupljenju koje je nameravala da zamoli. Ako su Elohimi mogli čitavoj rasi džinova da daju dar za jezike, sigurno će moći da ispune i njenu želju.
     Kao ni Kovenant - ni Brusobol - nije znala šta da im ponudi u zamenu.
     Onda je progovorila Prva. "Dovoljno je." Iako nije ni pokušala da dodirne mač, ni okrugli štit na leđima, ni šlem okačen o pojas, ostavljala je utisak da se priprema za bitku. Oklop i štitnici na nogama i rukama blistali su na ranom jutarnjem svetlu kao da su spremni. "Upozoreni smo. Smatraš li da Dragulj Zvezdoputa treba da ostane usidren ovde? Možemo poći uz Rau i velikim čamcem."
     Pitanje je primoralo kapetana da se zamisli. Kada je odgovorio, glas mu je bio oprezan. "Potrazi neće koristiti da Dragulj Zvezdoputa ostane pošteđen ako izgubimo tebe, Kovenanta Džinoljuba i Zemljo-vid." A i ne želim da ostanem u pozadini, dodavao je njegov pogled.
     Prva je odlučno klimnula glavom. Pogled joj je bio prikovan za Ivicu Raukraja; Linden je iznenada shvatila da Mačomoćnica nema pojma o Brusobolovim namerama. "Hajde da plovimo."
     Za trenutak je izgledalo da kapetan okleva. Zadržavala su ga suprotna osećanja; rizikovao je da izgubi brod, a imao je i drugih želja. Ali onda je zabacio glavu kao da otkriva lice pred vetrom uzbuđenja; iz grla su mu navrla naređenja nalik na smeh.
     Posada je smesta poslušala. Podigli su sidra i zategli opuštena jedra. Kada je i kormilo oživelo, pramac je malo potonuo kao da brod klima glavom. Dragulj Zvezdoputa počeo je da se provlači kroz otvoreni ulaz u Rau.
     Prepustivši brodosrce sidromajstoru, Brusobol je pošao napred da bi sa prednje palube bdeo nad bezbednošću dromonda. Kovenant je pošao za njim, nateran svojom unutrašnjom napetošću. Brin, Hergrom i Cer su mu se pridružili, a za njima u pošli i svi džinovi koji nisu bili na dužnosti.
     Umesto da pođe i sama, Linden se okrenula Prvoj. Čulo za zdravlje predstavljalo je posebnu vrstu vida i osećala se odgovornom za ono što je videla. Mačomoćnica je stajala zagledana u Rau kao da na liticama iskušava gvožđe svoje odluke. Linden je počela bez uvoda. "Brusobol želi da nešto zatraži od Elohima."
     Prošlo je nekoliko trenutaka dok izjava nije doprla do Prve, ali onda je smesta pogledala Linden. Napeto je upitala: "Znaš li nešto o tome?"
     Linden je pomalo ljutito slegnula ramenima. Nije mogla da otkrije sadržaj Brusobolovih misli, a da mu pri tom ne naruši ličnu celovitost. "Vidim to u njemu, ali ne znam šta je u pitanju. Mislila sam da ćeš možda ti znati."
     Prva je odmahnula glavom kao da se trudi da proceni značaj onoga što čuje. "Nije moje da ispitujem sadržinu njegovog srca. Ipak, hvala ti za ove reči. Šta god da želi, ne sme se sam cenkati za to."
     Linden je klimnula glavom i prepustila problem Prvoj. Žurno je pošla ka prednjoj palubi.
     Kada je stigla na pramac, ugledala je Ivicu Raukraja kako se sa obe strane propinje u nebo. Dragulj Zvezdoputa leteo je na vetru, iako je tek polovina jedara bila podignuta; a litice kao da su se sve više približavale, kao da su posezale da zatvore dromond. Smestila se što je bliže mogla pramcu i pregledala Rau koliko god joj je pogled dosezao, tražeći nagoveštaje stenja ili sprudova; ali voda je delovala duboko i čisto sve do iza okuke. Sunce je dotad već dospelo na južni deo neba, ostavljajući kanal u senci. Stoga je voda izgledala siva i tvrda kao zimski sneg na planinama. Površina je odražavala granitne litice, a ne jasno plavo nebo. Imala je utisak da Dragulj Zvezdoputa plovi pravo u bezdan.
     Dromond je postojano napredovao. Brusobol je naredio da se jedra još skrate, ali brod je i dalje plovio neobičnom lakoćom, kao da ga Rau usisava. Sada je Dragulj Zvezdoputa bio osuđen. Sa vetrom u krmu neće moći da se okrene i vrati. Džinobrod je nastavio da zalazi u senku sve dok samo najviša jedra i obzorgled nisu ostali izloženi suncu. Onda su i oni zgasnuli i dromond kao da je zašao u tamu.
     Kada joj se pogled prilagodio polumraku, Linden je jasnije videla sive zidove. Granit je izgledao ranjeno i zlopamteće, kao da je veštački isklesan da bi se stvorio kanal i kao da sada nestrpljivo čeka promenu koja će mu dopustiti da se ponovo sklopi nad vodom, spasavajući bolno srce od daljih upada. Osmatrajući ih novim čulima, znala je da su planine ljutite. Ugrožene. Samo ih je drevna sporost života sprečavala da ne zadobiju opipljiv oblik gneva.
     A dromond se i dalje kretao avetinjskom brzinom. Litice su upravljale vetar pravo u leđa džinobrodu, a kako se Rau sužavao tako su rasla i silina strujanja vazduha. Brusobol je neprestano naređivao skupljanje i sužavanje jedara. Ipak, kada je Linden pogledala ka otvorenom moru, videla je kako se ulaz u kanal smanjuje u daljini. Uskoro je potpuno nestao, jer je Dragulj Zvezdoputa zašao za okuku. No, uprkos okukama i sužavanju kanala, Brusobol i Sedmoruk su održavali brod u središtu, gde je voda najdublja.
     Osim izdavanja naređenja - uzvika koji su odjekivali od zidova i pratili dromond kao mračna upozorenja, bespomoćni bes - džinovi su ćutali. Čak se i Lupiženina urođena vedrina utopila u usmerenosti na brod. Linden je osećala da joj se leđa i noge koče od napetosti. Litice su joj se uzdizale bar kilometar nad glavom, a kako se kanal sužavao, tako su se naginjale nad džinobrod kao da očekuju neki zvuk koji će ih osloboditi drevne nepomičnosti i pustiti ih da se obruše u gnevu i osveti.
     Dragulj Zvezdoputa prevalio je milju, kao da ga tamne vode privlače protiv snage volje. Jedina svetlost poticala je od odraza sunca sa severnih vrhova. Za trenutak je vlažna, siva tišina zadobila prizvuk, jer Kovenant je nesvesno, poluglasno proklinjao, oslobađajući se viška napetosti. No, uskoro je zamukao kao da ga je ućutkao okolni granit. Zidovi su nastavljali da se približavaju.
     Tokom sledeće milje kanal je postao toliko uzak da Dragulj Zvezdoputa ne bi mogao da se okrene čak ni da se vetar promeni. Linden je osećala da sve teže diše u tami. Prizivala je sećanja na druge tame, na nagoveštaje krize. Ponovo se setila simbola Golostrva. Potpuno bespomoćna, upravo je voljno ili nevoljno zalazila na mesto puno moći.
     A onda je dromond neočekivano ponovo zaokrenuo; Rau se otvorio u široku lagunu nalik na prirodnu luku usred planina. Ivica Raukraja kao da je pokušavala da se zatvori na drugom kraju, ali nije - ostavljala je klin nizije između litica. Iz ulaza u dolinu izvirala je žustra rečica koja je napajala lagunu: Močvarbol. Obale su joj bile gusto obrasle drvećem, a na krošnjama dalje u dolini videlo se sunce.
     No, sama laguna bila je neobično mirna. Linden je ustanovila da udiše prozirne i ruštave mirise jeseni kao da joj pluća čeznu za otvorenim, jasnim aromama vazduha - isceđenim iz mračne Ivice i Raua silama koje nije mogla ni da nasluti.
     Na Busobolov uzvik, Sedmoruk je okrenuo kormulo i usmerio Dragulj Zvezdoputa tako da je pramac ponovo gledao niz kanal, spreman za povlačenje ako se vetar promeni. Spuštena su sva sidra. Nekoliko džinova žurno je krenulo da oslobodi veliki čamac sa vezova ispod ograde krmene palube. Kao i dromond, veliki čamac bio je od kamena, lak i prošaran vlagom. Pošto su pripremili vesla, džinovi su spustili čamac u vodu.
     Uz zajednički uzdah nalik na popuštanje skupne napetosti, ostatak posade počeo je da se kreće kao da su izišli iz transa. Kao da ih je oštri vazduh iznenadio i doneo olakšanje. Linden je pratila Kovenanta u stopu kao začarana. Pošto je okusila vazduh, znala je da su šume iza početka doline pune boja. Posle prolaska kroz Rau želela je da vidi to drveće.
     Prva je pažljivo njušila vazduh. Lupižena je izgledao kao da će se svakog časa glasno nasmejati. Sanomorovo lice se razvedrilo, kao da mu je oblak Zemljo-vida privremeno oduvan sa duše. Čak i Kovenant kao da je zaboravio opasnost: oči su mu gorele kao raspaljene žeravice nade. Samo haručai nisu pokazivali da osećaju promenu. Držali su se kao da ih ništa ne može dirnuti. Ili kao da su videli dejstvo vazduha na ostale saputnike... i da mu zato ne veruju.
     Brusobol se zagledao preko doline stegnutih pesnica. "Zar nisam rekao?" šapnuo je. "Divni i opasni." Sa naporom se okrenuo ka Prvoj. "Hajde da ne oklevamo. Ne bi nam pristajalo da na ovakvom mestu zanemarimo svoj cilj."
     "Govori u svoje ime, kapetane", vedro je uzvratio Lupižena. "Meni sasvim pristaje da zastanem i uživam u ovakvom vazduhu."
     Prva je klimnula glavom kao da se slaže sa mužem, ali onda se obratila Brusobolu. "Pravo zboriš. Nas četvoro ćemo, sa Kovenantom Džinoljubom, Odabranom i njihovim haručaijima, poći u potragu za Elohimima. Upozoravam sidromajstora Sedmoruka da ničim ne uvredi nijedno biće koje možda naiđe ovuda."
     Kapetan se naklonio u znak pristanka i pošao ka krmenoj palubi, ali Prva mu je položila ruku na mišicu da ga zaustavi.
     "I tebe ću upozoriti", tiho je rekla. "Moramo biti pažljivi sa onim što kupujemo i prodajemo ovom narodu. Neću dopustiti nikakve zahteve ni ponude koje prethodno ne odobrim."
     Brusobolovo lice iznenada je ogrubelo. Linden je pomislila da će odbiti poslušnost, ali izabrao je drugi način. "Ovaj život pripada meni. Cenkaću se onako kako ja želim."
     Kovenant je gledao u džinove sa licem punim nagađanja. Progovorio je namerno nehajnim glasom. "I Hail Troj je tako mislio. Do ovog trenutka to ga je koštalo tri hiljade godina."
     "Ne." Prva nije obraćala pažnju na Kovenanta, nego je gledala Brusobola pravo u oči. "Život nije tvoj. Ti si kapetan Dragulja Zvezdoputa i zakleo si se da služiš Pohodu. Neću da te izgubim."
     Brusobol se namrštio od protivljenja, a sada su mu obrve još više zaklonile duboko usađene oči. Trenutak kasnije je popustio. "Razumem." Glas mu je bio promukao od unutrašnjeg sukoba. Okrenuo se i otišao da izda uputstva Sedmoruku.
     Prva je gledala za njim. Kada se udaljio, obratila se Linden. "Pažljivo ga posmatraj, Odabrana. Obavesti me o onome što budeš videla. Ne smem da ga izgubim."
     Ne smem da ga izgubim, ponovila je Linden u sebi. Njeno klimanje glavom nije imalo nikakvo značenje. Ako je Brusobol u opasnosti, onda je i ona.
     Dok se kapetan savetovao sa Sedmorukom, nad čamcem su razmotali lestvice od užeta. Čim je Brusobol bio spreman, Cer i Hergrom su sišli u čamac da pridrže lestvice ostatku družine. Pridružio im se Sanomor i seo kraj prvog para vesala. Prva je poslala za njim Lupiženu jednim pokretom glave. Onda se okrenula ka Kovenantu i Linden, čekajući.
     Linden je osetila talas Kovenantove uznemirenosti. "Nisam spretan sa lestvicama", nespretno je promrmljao. Nesigurno je poigravao prstima, odajući i njihovu utrnulost i svoju staru vrtoglavicu. Ali brzo je slegnuo ramenima. "Pa šta? Brin će me svakako uhvatiti." Pošao je ka ogradi, zgrčenih ramena.
     Brin je zaštitnički krenuo ispred Nevernika. Obuhvatio ga je rukama sa obe strane, držeći Prapoglavara kao u mreži. Linden se nesvesno upitala ima li opasnosti kojoj haručai nisu dorasli. Nikakvo čudo što je osuđuju zbog pokazane slabosti.
     Kada je došao red na nju, pošla je naniže za Kailom. Lupižena ju je prihvatio kada je pala na dno blago zaljuljanog čamca. Pažljivo se postavila nasuprot Kovenanta i sela.
     Sledećeg trenutka sa dromonda je odjeknuo uzvik iznenađenja i upozorenja. Preko ograde se promolio Vain, silazeći niz lestvice vešto kao rođeni mornar. No, čim se našao u čamcu, ponovo je postao nepomičan.
     Prva i Brusobol smesta su sišli za njim, očekujući nevolju. No, Vain nije reagovao. Prva je pogledala Kovenanta, koji je odgovorio nemoćnim sleganjem ramena. Namrštila se kao da bi najradije bacila Vaina u more, ali samo se smračila i sela kraj krme.
     Brusobol je preuzeo drugi par vesala. Složno veslajući, braća su usmerila čamac ka obali blizu ušća Močvarbola.
     Dok su plovili, Linden je pokušala da nečim umanji Kovenantovu grčevitu ukočenost. Pošto nije mogla da smisli ništa novo u vezi sa Vainom, pokušala je ovako: "Malopre si pomenuo Haila Troja, Šumnika Andelejna. Ali nikad mi nisi ispričao šta mu se, zapravo, desilo."
     Kovenant kao da nije mogao da otrgne pogled od Ivice. "Nisam bio tamo." Ili možda nije hteo da shvati svrhu njenog pitanja. "Priča kaže da su on i Mhoram pokušali da se cenkaju sa Kaeroilom Divogornikom, šumnikom Garotinog čestara. Trojeva vojska se našla između jednog Kletnikovog džina-Besomuka i Garotinog čestara. U ta vremena, šumnik je ubijao svakog ko bi se odvažio da stupi nogom u njegovu šumu. Troj je želeo da spase vojsku tako što bi namamio džina-Besomuka u Čestar. On i Mhoram pokušavali su da se pogode za bezbedan prolaz.
     Kaeroil Divogornik je rekao da njegova pomoć ima cenu. Troj nije pitao dalje. Prosto je rekao da će platiti."
     Kovenant je iskrivio lice i pogledao Linden. Bio je besan, ali ne na nju. "Cena je bio Trojev život. Pretvorio se u neku vrstu šumnika-početnika. Od tada živi životom koji mu je odredio Kaeroil Divogornik." Kovenantov užareni pogled podsetio ju je na to da je i on već plaćao ogromne cene. Nameravao je da ih plaća i dalje, ako bude morao.
     Uskoro se čamac zario u šljunkovitu obalu lagune. Cer i Hergrom su skočili da ga pridrže dok ostali iziđu. Dok su Brusobol i Sanomor osiguravali čamac, Linden je pošla do prve ivice trave koja se prostirala sve do drveća. Vazduh je ovde bio jači - oštra i prodorna isparenja dolina pred njima. Nozdrve su joj podrhtavale od jasnog mirisa jeseni.
     Osvrnula se da pogleda džinobrod. Izgledao je mali pod tamnom, nadnesenom Ivicom Raukraja. Onako smotanih jedara i poluosvetljenih katarki, delovao je kao igračka na mirnoj površini lagune.
     Kovenant je stajao kraj nje. Ukočenom namrštenošću nije uspevao da prikrije sve što ga je mučilo: otrov; moć; umiranje ljudi u Domaji; sumnju. Upitala se je li se zbilja spremio da proda sebe kako bi zadobio prilaz Jedinom Drvetu. Da, vedela je da jeste. Ali ako Elohimima ne treba verovati...?
     Misli joj je prekinuo Brusobol. Stigao je do ivice šljunka krupnim koracima, praćen Lupiženom, Prvom i Sanomorom. Pokazao je ka drveću. "Tamo leži Drvobreg", rekao je prigušenim glasom. "Tamo nam leži put, duž Močvarbola. Preklinjem vas da ništa ne dirate. Ničemu ne naudite! Na ovom mestu mnoge obmane mogu da vas zavaraju. Možda je i Drvobreg stanište Elohima, kao i sam Elemesneden."
     Kovenant je zažmirio u tom pravcu. "Kada ćemo sresti te Elohime?"
     Kapetan je oštro odgovorio: "Nećemo ih sresti. Možda će oni rešiti da sretnu nas. Ako ih ničim ne uvredimo."
     Kovenant je pogledao Brusobola u oči i trenutak kasnije klimnuo glavom, progutavši svu gorčinu svojih misli.
     Niko se nije micao. Kao da ih je vazduh zadržavao, terajući ih da prihvate ovu mekoću i budu zadovoljni. No, Cer i Hergrom su pošli napred; mirovanje grupe je prekinuto. Prva i Brusobol su krenuli za dvojicom haručaija, a za njima Linden i Kovenant, Kail i Brin, pa Sanomor i Lupižena. A iza svih je išao Vain, koračajući kao da je slep i gluv. U takvom poretku prišli su reci Močvarbol i ivici Drvobrega.
     Kada su se približili drveću, Hergrom i Cer su našli prirodni prolaz duž obale reke. Uskoro je pohod zašao u šumu, hodajući ka suncu. Drvobreg je bio gusto obrastao hrastom i javorom, jasenom i grabom, prošaran vrbama, ogromnim topolama i mladim mimozama. Pod senkom Ivice zadobili su raspoloženje sivog kamena: smeđe i zeleno bilo je puno sivila i gneva. Ali kada ih je dotaklo sunce, smesta su preskočili u bodru jesenju živopisnost. Kada su izišli iz senke, saputnici su prešli iz sivila u dugu. Drvobreg je predstavljao vatromet boja - plameno crvene i narandžaste, blistavo žute, riđaste i tople smeđe. Lišće im je poigravalo oko obuće dok su hodali, opasujući im noge veselim buketima, pa je izgledalo da koračaju po plamenu i lepoti. Linden je išla kao da je svaki korak udaljava od smrtnosti.
     Bez napora su savladavali razdaljinu, a planine su se sa obe strane povlačile kako bi ostavile mesta dolini. Reka Močvarbol žuborila je kao da odgovara radosti lišća oko družine. Reka nije bila široka, ali dubine su joj bile pune života i sunčanih pega. Vode su joj sijale kao da se u njima nešto rađa. Podnevna svetlost je blistala, brokatna i iskričava, na svakoj grani drveta i bokoru trave.
     Linden se činilo da svuda oko sebe čuje zvonjavu. U daljini su se čula zvona, prodevajući muziku kroz šumu. Ali kao da ostali sadruzi nisu primećivali tu melodiju; a nije imala vremena da zastane i ispita je. Ličila je na jezik drveća i menjala se sve dok nije stvorila reči koje je Linden zamalo razumela, iako je značenje ponovo tonulo u muziku kad god bi joj bilo na dohvat ruke. Zvona su bila divna poput lišća; ipak, zbog nečeg su je uznemiravala. Smetalo joj je nagonsko osećanje da bi trebalo da ih razume.
     Drvobreg je počeo da se proređuje i otvara pred njima. Drveće se širilo ka severu i zapadu oko podbrežja Ivice, ali duž Močvarbola šuma se pretvorila u sunčano žutu livadu koja je ispunjavala čitavu dolinu. Između družine i planina, koje su - ljubičaste od udaljenosti - zatvarale istočnu ivicu doline, ležao je tepih zlatne trave, prekinute jedino tokom Močvarbola koji je polako krivudao od izvora na severoistoku.
     Brusobol se zaustavio pod poslednjim drvećem i pokazao im livadu. "Ovo Elohimi zovu maidan Elemesnedena. U njegovom središtu nalazi se sam klahan, izvorište i početak Močvarbola. No, klahan nećemo nikada naći bez pomoći Elohima. Ako reše da nas ne sretnu, lutaćemo po maidanu kao po lavirintu i tu ćemo ostaviti kosti da njima nahranimo travu."
     Prva ga je pažljivo pogledala. "Šta onda savetuješ?"
     "Ovo", odgovorio je. "Ostanimo ovde i čekajmo dobru volju tog naroda. Ovo je njihova zemlja i u njihovim smo rukama. Odavde se, barem, ako nismo dobrodošli, možemo bez lutanja vratiti do Dragulja Zvezdoputa i potražiti neku drugu nadu."
     Prva je nešto odgovorila, ali Linden je nije čula. Zvuk zvona naglo je ojačao i ispunio joj uši. Opet ju je zvonjava podsetila na neki jezik. Čujete li...? upitala je sadruge. Čujete li zvona? Tek posle nekoliko udara srca shvatila je da nije glasno govorila. Muzika kao da joj je ulazila u um, ne dotičući uši.
     A onda sadruzi više nisu bili sami. Avetinjskom igrom nalik na sporu magiju snova, zvonjava se zgusnula oko stabla obližnjeg jasena; iz drveta je izlebdela prilika. Nije se odvojila od stabla, nije se krila iza kore; iskoračila je iz unutrašnjosti jasena kao da samo zadobija novi oblik. Kako se prilika uobličavala, pojavljivale su se crte lica: oči nalik na zeleni beril, tanke obrve, izvijen nos i meke usne. Vitka i prava kao šibljika, okretna i ponosna, sa ozbiljnim osmehom na usnama i svetlošću dobrodošlice u pogledu, žena im je prišla kao otelovljenje duše jasena u kome je do maločas bila; a njen izlazak nije ostavio na drvetu nikakav trag prisustva ili odsustva. Bila je odevena u ogrtač nalik na najfinije svileno tkanje.
     Linden je zurila u nju. Ostali su se trgli od iznenađenja. Haručai su se spremili za skok. Kovenant je nesvesno otvarao i zatvarao usta.
     No, Brusobol se okrenuo ka ženi koja je prilazila i naklonio joj se kao da je vredna obožavanja.
     Zaustavila se pred njima. Iz osmeha joj je zračila toliko duboka i čista moć da je Linden jedva uspevala da je gleda. Žena je predstavljala biće daleko iznad svakog čula za zdravlje. Mirno je progovorila. "Drago mi je što toliko želite našu dobru volju." I glas joj je bio muzika, ali nije objašnjavao zvonjavu u Lindeninom umu. "Ja sam Dafin." Klimanjem glave je odgovorila na Brusobolov naklon. "Vi ste džinovi. Poznajemo džinove."
     Zvona su i dalje zbunjivala Linden, pa nije bila sigurna u ono što čuje.
     Dafin je pogledala Brina. "Vas ne poznajemo. Možda će nas zanimati priča o vašem narodu."
     Zvonjava je postajala sve jača. Dafin je gledala pravo u Linden. Linden nije mogla da kontroliše zvuke koji su joj odzvanjali u glavi, ali gotovo se zagrcnula od šoka kada je Dafin progovorila. "Ti si Sunozbor."
     Pre no što je Linden stigla da reaguje ili odgovori, žena se okrenula ka Kovenantu. Zurio je u nju kao da je ranjen sopstvenim zaprepašćenjem. Njen osmeh je odjednom zgasnuo. Zvona su se zbrkala kao da su iznenađena ili uplašena. "Ti nisi", jasno je rekla žena.
     Dok su sadruzi zurili u nju, naglo je potonula, stopila se sa travom i nestala, ne ostavljajući traga na prostranoj livadi.









7. ELEMESNEDEN
     Linden je poklopila rukama uši i zvonjava je oslabila - ne zbog ruku, nego zato što joj je pokret pomogao da se usmeri na napore da zapreči ili bar umanji zvuk. Preznojavala se na vlažnom, sunčanom vazduhu. Sunozbor? Licem su joj preletali nagoveštaji panike. Sunozbor?
     Kovenant je poluglasno ponavljao kletve. Glas mu je bio beo kao stegnute pesnice. Kada ga je pogledala, piljio je u travu gde je Dafin nestala kao da namerava da je sprži vatrom.
     Haručai se nisu pomerili. Brusobol je zabacio glavu od iznenađenja ili bola. Sanomor je zurio u Linden, pokušavajući da razume. Lupižena je stajao kraj Prve kao da se oslanja o nju. Ona je prenosila pogled sa Linden na Kovenanta i nazad.
     Vainovo crno lice imalo je izgled prigušenog uzbuđenja.
     "Sunozbor?" ukočeno je upitala Prva. "Šta je taj Sunozbor?"
     Linden je zakoračila ka Kovenantu. Kao da je proklinjao nju. Nije mogla to da podnese. "Nisam." Glas joj je pod suncem zvučao ogoljeno, lišen melodije koja bi mu dala lepotu. "Znaš da nisam."
     Prostrelio ju je pogledom. "Prokletstvo! Naravno da jesi. Zar još ništa nisi naučila?"
     Trgla se od njegovog glasa. Dafino 'Ti nisi' stvorilo je u njemu pomamu gneva koju je Linden videla jasno kao da mu je ispisana na čelu. Nije bio u stanju da izmeni Kob Sunca. A Elohimi su zbog njega povukli dobrodošlicu.
     Prva je mirno i strpljivo zahtevala odgovor. "Šta je Sunozbor?"
     Kovenant je odgovorio gotovo režeći. "Onaj ko može da kontroliše Kob Sunca." Lice mu se grčilo od gađenja.
     "Nismo dobrodošli." Brusobolov glas je bio piskav od očajanja. "O, Elohimi!"
     Linden je tražila način kojim će odgovoriti Kovenantu, a da se ne posvađaju. Nemam ja moć. Znoj joj je lio u oči, zamagljujući joj vid. Napetost čitave družine delovala joj je neprirodno. Ovoliki bes i bol kao da su narušavali prostranu pitominu Drvobrega i maidana. Kada je pružila čula malo dalje, predomislila se. Nije to ono. Kao da je upravo smirenost livade nekako izazivala ovakva osećanja. Vazduh je ličio na melem suviše moćan da pruži išta sem bola.
     No, otvaranje čula ponovo ju je izložilo zvonima. Ili su zvona prilazila. Zvonjava joj je ispunila um. Lupiženin glas zvučao joj je prigušeno kada je progovorio. "Možda njihova dobrodošlica nije još izgubljena. Gledaj!"
     Zatreptala je i razbistrila pogled na vreme da vidi dve prilike kako se lebdeći podižu iz zemlje. Prosto su se stvorile iz trave i tla i zadobile ljudski oblik.
     Jedno je bila Dafin. Nije više bilo osmeha; umesto njega pojavila se ozbiljna smirenost nalik na žaljenje. No, njen saputnik se gotovo mangupski smešio.
     Imao je oči plave kao opal, iste boje kao ogrtač. Kao i Dafina, odeća koju je nosio nije izgledala sašivena, nego stvorena nekako iznutra. Malo je popravio nabore odeće, svesno elegantnim pokretima. Iskre u njegovom pogledu mogle su predstavljati i zadovoljstvo i podsmeh. Bogata zvonjava onemogućavala je razlikovanje.
     "Ja sam Napev", vedro je rekao. "Došao sam po istinu."
     I on i Dafin gledali su pravo u Linden.
     Pritisak njihovog pogleda kao da je otkrivao svaki delić njene prirode. U poređenju s tim, njeno čulo za zdravlje bilo je jadno i grubo. Prevazili su sva njena shvatanja.
     Nagonski je posegnula za odbijanjem. Odlučnim trzajem glave potisnula je zvonjavu u pozadinu. Elohimi su je pretraživali kao što je jednom učinio Gibon. Zar ti nisi zla? Ne. Ne, otkad tama nema moći. "Nisam Sunozbor."
     Napev je podigao obrve u neverici.
     "Ako neko jeste, onda je on." Pokazala je ka Kovenantu, pokušavajući da odvrati poglede Elohima. "On ima prsten."
     Nisu se pokolebali. Dafino lice je ostalo otvoreno, ali Napevov osmeh naginjao je ka gnevu. "Mi ne volimo neistinu", rekao je baršunastim glasom, "a tvoje reči su očita neistina. Ne poriči da si to što jesi. To nam ne prija. Radije objasni zašto onaj čovek ima tvoj beli prsten."
     Kovenant je smesta prasnuo. "Nije to njen prsten. Moj je. Oduvek je bio moj." U poređenju sa Elohimima zvučao je drsko i ponizno.
     Napev se još šire nasmešio, ne skidajući sa Linden parališući pogled. "I to je neistina. Ti nisi Sunozbor."
     Kovenant se spremio da oštro odgovori, ali Dafin ga je preduhitrila. "Ne, prsten je njegov", mirno je rekla. "Znak leži duboko u njemu."
     Na to ju je Napev pogledao, a Linden se gotovo skljokala od olakšanja. Skretanje njegovog pogleda donelo joj je opipljivo oslobođenje.
     Napev se mrštio kao da Dafine reči krše prećutni dogovor, ali ona se obraćala Linden. "Ipak ostaje tajna. Sve naše vizije govorile su istu istinu - da će Sunozbor i nosilac prstena koji dođu do nas u potrazi biti jedno biće. Od toga zavise veoma važne stvari. A naše vizije ne lažu. Ivica Raukraja i Drvobreg ne lažu. Kako se to može objasniti, Sunozbore?"
     Linden je osetila da se Kovenant steže kao da je na ivici vatre. "Šta hoćete da učinim?" zarežao je. "Da odustanem?"
     Napev ga nje udostojio pogleda. "Tolika moć ti loše pristaje. Više bi ti odgovaralo ćutanje. Stojiš među onima koji te prevazilaze. Pusti da Sunozbor govori."
     Kovenant je promumlao psovku. Osećajući njegov gnev, Linden se izmigoljila iz stiska Elohima da bi ga pogledala. Lice mu je bilo tamno od otrova.
     Opet je njegovo držanje delovalo neprirodno - kao reakcija na vazduh, a ne na okolnosti ili Elohime. Taj utisak ju je podstakao na žurbu. Nešto u ovoj situaciji bilo je jače od njenih odbijanja. Nagonski je podigla glas da bi je Kovenant morao čuti.
     "Bez njega ne bih bila ovde."
     A onda je počela da drhti od odgovornosti koju je preuzela čim je progovorila.
     Sledećeg trenutka oglasio se Lupižena. "Mirno, prijatelji", rekao je. Izobličeno lice bilo mu je napeto od neobičnog iščekivanja. "Daleko smo putovali da bismo zadobili milost ovih Elohima. Sada je u opasnosti mnogo više od naših običnih života." Njegov glas ih je sve umirivao. "Nemojte da vređate."
     Kovenant je piljio u Linden kao da pokušava da razabere prirodu njene podrške i priznanja. Poželela je da ga upita čuje li zvona. Ako ih je i čuo, ničim to nije pokazivao. Ali ono što je video u njoj umirilo ga je i uozbiljilo. Svesno je, sleganjem ramena, opustio moć. Ne sklanjajući sa nje ispitivački pogled, obratio se Elohimima. "Oprostite mi. Razlog našeg dolaska. U hitnji smo. Ne podnosim najbolje napetost."
     Elohimi nisu obratili pažnju na njega, nego su nastavljali da gledaju Linden. No, drhtaj gneva odlebdeo je nekuda niz muziku. "Možda naše vizije nisu bile potpune", rekla je Dafin. Glas joj je poigravao kao ptičji poj. "Možda treba da dođe do spajanja. Ili do smrti."
     Spajanja? Linden je brzo razmišljala. Smrti? Osećala je da Kovenant mozga o istom. Zaustila je da upita kako to misle.
     No, Napev je povratio onaj opasni osmeh. Još se obraćao Linden kao da je po položaju daleko iznad ostalih saputnika. "Znamo da je vaš pohod u velikoj žurbi", rekao je. "Mi nismo nagao narod, ali ne želimo ni da zakasnite." Okrenuo se i elegantnim pokretom pokazao Močvarbol. "Hoćete li nas pratiti do Elemesnedena?"
     Linden je tek trenutak kasnije bila u stanju da odgovori. Suviše toga se dešavalo. Pratila je Kovenantovo vođstvo od časa kada ga je upoznala. Nije bila spremna da donosi odluke - ni za njega, ni za ikoga drugog.
     Ali nije imala izbora. Iza leđa su je pritiskala osećanja ostalih: Brusobolova napetost, mračno ćutanje Prve, Lupiženina opreznost, Kovenantove sumnje. Svi su se uzdržavali, čekajući nju. A i ona je imala lične razloge za dolazak. Za trenutak je iskrivila lice, ali prihvatila je nametnutu ulogu.
     "Zahvaljujem", zvanično je odgovorila. "Zbog toga smo i došli."
     Napev se naklonio kao da je vrlo elegantno govorila; ali i dalje je imala utisak da joj se u sebi smeje. Dvoje Elohima pošlo je napred. Hodali su lebdeći, kao da su laki poput vazduha, i išli su kroz žutu travu ka srcu maidana. Linden ih je pratila, sa Kailom tik uz sebe; ostali su išli za njima.
     Želela je da im se obrati, da zamoli za uputstva, ali osećala se suviše izložena. Držeći se malo iza Napeva i Dafin, pokušavala je da se pribere, oslanjajući se na čvrstu samouverenost haručaija.
     Dok je koračala, proučavala je okolni maidan, nadajući se da će otkriti nešto što bi joj pomoglo da razume Elohime, koji nisu ljudska bića. No, nije ničim naslutila ni Dafin ni Napeva dok se nisu pojavili pred družinom; a i sada je mogla da oseti samo snažnu jesenju travu, glinu ispod nje i čistoću Močvarbola. Ipak, osećanje izloženosti je raslo. Malo kasnije otkrila je da nesvesno steže pesnice.
     S naporom je ispravila prste i pogledala ih. Jedva je mogla da poveruje da je u njima ikada držala skalpel i špric. Kada je spustila ruke, landarali su joj sa dlanova kao odvojena bića.
     Nije znala kako da postupa sa važnošću koju su joj Elohimi pripisivali. Nije mogla da razabere nejasno, bistro značenje zvona. Dok je pratila Napeva i Dafin, osećala je da zalazi u živo blato.
     Kroz um joj je proletela čudna pomisao. Elohimi ni rečju nisu pozdravili Vaina. Demonokot je još kao senka pratio družinu; No, Napev i Dafin uopšte nisu reagovali na njega. Mozgala je o tome, ali nije našla objašnjenje.
     Brže nego što je očekivala, pojavilo se izvorište Močvarbola - oblak magle postavljen u središtu maidana kao ukras. Kada se približila, uspela je da ga razabere kroz oblak vodenih kapljica.
     Dizao se kao gejzir iz visokog krečnjačkog brda. Voda se izvijala u luku, kroz oblake i duge, i padala oko podnožja brda, sabirajući se i stvarajući reku. Bila je prozirna kao kristal, laka kao vilinska obećanja; ali krečnjak koji je stvorila i vlažila i dalje je izgledao trajno, nepokolebljivo. Brdo kao da se čvrsto držalo - kao da ga ne bi dirnula nikakva molba. Izuvijani i neravni obrisi na padinama - urezani i nataloženi dugogodišnjim prskanjem, delo drevnih voda - davali su mu privid lakoće, ali nisu menjali osnovni utisak.
     Dajući znak družini da ih sledi, Dafin i Napev lako su zakoračili kroz vodopad i isto se tako lako popeli uz vlažni kamen.
     Tu su bez upozorenja nestali kao da su se stopili sa krečnjakom.
     Linden se zaustavila, zureći. Nikakvim čulima nije osećala ni trag Elohima. Zvona su bila jedva čujna.
     Brusobol se nakašljao iza njenih leđa. "Elemesneden", promuklo je rekao. "Klahan Elohima. Nisam se nadao da ću ga ikada ponovo videti."
     Kovenant ga je namršteno pogledao. "Šta ćemo sada?"
     Kapetan se nasmejao, prvi put od kako je Dragulj Zvezdoputa bacio sidro pred Rauom. "Isto što i naši vodiči. Ući ćemo."
     Linden je zaustila da ga pita kako, ali se predomislila. Sada kad je tišina razbijena, drugo pitanje joj je bilo važnije. "Čuje li neko zvona?"
     Prva ju je oštro pogledala. "Zvona?"
     Lupiženino lice pokazivalo je isto nerazumevanje. Sanomor je odmahnuo glavom. Brin je slegnuo ramenima u znak poricanja.
     Brusobol je polako progovorio. "Elohimi nisu mizikalan narod. Nisam kod njih čuo nikakva zvona ni pesmu. Ni priče koje džinovi pričaju o Elemesnedenu ne pominju nikakva zvona."
     Linden je jeknula u sebi. Opet je ostala usamljena u onome što je zapažala. Već bez nade, pogledala je Kovenanta.
     Nije je gledao. Namršteno je zurio u izvor. Levom rukom je okretao prsten na poslednjem prstu desnice.
     "Kovenante?" upitala je.
     Nije joj odgovorio na pitanje, nego je promumlao kroz zube: "Misle da ću promašiti. To mi ne treba. Nisam prešao ovoliki put da bih to čuo." Svaka crta na njegovom napetom licu odisala je besom. Onda se setio svog cilja. "Hajdemo. Ti si Sunozbor." Glas mu je bio pun ironije i jeda. Zarad čitavog pohoda borio se da prihvati uloge koje su im Elohimi dodelili. "Ti treba da pođeš prva."
     Zaustila je da ponovo porekne da je Sunozbor. To bi ga možda umirilo - ili bar ograničilo bes koji se kovitlao u njemu. No, osećanje izloženosti ponovo ju je upozorilo da ćuti. Umesto da govori, okrenula se ka izvoru i brdu, duboko udahnula i zadržala dah. Zašla je u vodu, pola koraka ispred Kaila.
     Smesta je osetila vrelo golicanje na potkolenicama, koje se slilo u stopala. U prvi mah se gotovo trgla i vratila. No, nervi su joj brzo rekli da je osećanje bezopasno. Poigravalo joj je po površini kože kao svrab, ali nije nanosilo štetu. Prikupila je hrabrost, prošla kroz vodu i popela se na obalu brda. Kail je bio tik uz nju kad je počela da se penje.
     Iznenada je svuda oko nje blesnula moć, kao da je ugarak ubačen u kutiju piljevine. Zvona su joj odzvanjala u glavi - zvonjava sa svih strana. U krvi su joj se rasprskavali mehurići sluzi i gnoja; vazduh je plamteo kao kadionica; svet se okretao oko nje.
     Sledećeg trenutka našla se u zemlji čuda.
     Zapanjena i zadihana, borila se za dah. Voda i krečnjak preneli su je na potpuno drugačije mesto - mesto puno magičnih čudesa.
     Nad glavom joj se protezalo azurno nebo, bez sunca i meseca, bez jasnih obzorja, pa ipak blistavo osvetljeno i toplo. Svetlost kao da je nastajala preplitanjem sunca i mesečine, puna upečatljivog tajanstva noći i jasnoće dana. A kroz svu tu magiju jedno za drugim su pulsirala magična čuda.
     U blizini je rasla srebrnasta biljka. Iako nije bila visoka, držala se ponosno kao knez; lišće joj je poigravalo oko grana, a da ih uopšte nije dodirivalo. Nalik na pločice plemenitog metala, stvaralo je kovitlac oko drveta, bacajući pri okretanju odbleske i iskre boje.
     Na drugoj strani stajao je vodoskok iz koga su izvirali talasi boje i svetla. Šikljali su naviše, stvarali nemu kišu i ponovo se utapali u vodoskok.
     Kraj njih je prošla, gegajući se, čupava životinjica nalik na puha i kao da se spotakla. Padajući, pretvorila se u vodopad cveća. Po blistavom travnjaku rasule su se biljke slične različku i ljutiću.
     Nad glavom su im letele ptice, glasno pevajući. Kružile su i sudarale se, stapajući se i stvarajući stubove vatre. Trenutak kasnije, vatra se razbila na iskre, a iskre su se pretvorile u dragulje - rubin i opal, safir i smaragd, nalik na zvezde-padalice - a dragulji su odlebdeli, pretvarajući se u letu u leptire.
     Brežuljak se polako okretao, zadobijajući nestvarne oblike dok je završavao piruetu.
     A to su bila samo najbliža čuda. Zasipali su ih novi prizori: veličanstveni vodeni kipovi; jezerce površine šarene kao goblen; grmlje koje je stvaralo bezbroj elegantnih oblika; beskrajne ogrlice od mermera, razapete između nepostojećih mesta; životinje koje su skakale uvis kao ptice i spuštale se kao sneg; lakokrili ćilibarni oblici koji su lebdeli u gracioznim krugovima; suncokreti veličine džinova sa laticama prošaranim dragim kamenjem.
     A odasvud je odzvanjala muzika zvona - udaraljke i fanfare, zvonjava utkana u tapiserije zvuka, tonovi rasuti na sve strane - metalno-kristalni jezik Elemesnedena.
     Linden nije uspevala da sve upije; čula su joj bila zasenjena, mogla je samo da gleda i gleda. Trgla se kada se srebrna stabiljka prelila u ljudski oblik i pretvorila se u Napeva. Jedva je mogla da poveruje u istinitost onoga što vidi.
     Ovo...?
     Oh, Bože.
     A kao da potvrđuje, pljusak zvezdica prosuo se na tle i pretvorio u Dafin.
     Začula je tihi Kovenantov glas: "Vatru mu paklenu i krvavo prokletstvo" - i tek tad je postala svesna ostalih saputnika.
     Okrenula se i ugledala ih - džinove, haručaije, čak i Vaina. Ali nije bilo traga kako su dospeli ovamo. Ovde nije bilo izvora Močvarbola, brda krečnjaka, čak ni maidana. Družina je stajala na ćuviku, okružena čudima.
     Za trenutak je ostala bez reči, ali Kovenant ju je uhvatio za mišicu osakaćenom rukom. "Šta...?" pokušavao je da upita, ne gledajući je. Njegov stisak pružio joj je oslonac i mogućnost da se sredi.
     "Elohimi", odgovorila je. "Ovo su Elohimi."
     Brusobol je klimnuo kao da ne može da dođe do reči od sećanja i nade.
     Lupižena se bezglasno smejao. Uživao je u pogledu na Elemesneden. No, lice Prve bilo je mračno - očito je bila neprijatno svesna da družina nema kuda da se povuče, a ne smeju ničim da nanesu uvredu. Sanomorov pogled je, iznad starog ožiljka, bio opterećen nedoumicom, kao da se podložnost oduševljenju, osobena za džinove, sukobljava sa zemljo-vidom.
     "Dobro došli u naš klahan", progovorio je Napev. Uživao je u divljenju družine. "Ostavite sve brige. Ovde vam nisu potrebne. Ma koliko vaša svrha bila hitna, nijedan smrtnik nije zažalio što je video Elemesneden."
     "Ni mi ne žalimo", oprezno je odgovorila Prva. "Džinovi smo i znamo da cenimo čuda. No, naša hitnja je teret koji ne smemo da zaboravimo. Smemo li da govorimo o potrebi koja nas je dovela k vama?"
     Napev se malo namrštio. "Tolika žurba umanjuje vrednost naše dobrodošlice. Mi nismo džinovi ni deca da biste nas ispitivali o razlozima.
     Osim toga", nastavio je, gledajući Linden onim opalnim očima, "nikome nije dopušten pristup Elohimfestu, na kome se raspravlja o savetima i darovima, dok se ne podvrgne našem ispitivanju. Vidimo istinu u vama. Ali moramo otkriti u kakvom duhu nosite tu istinu. Da li prihvatate ispitivanje?"
     Ispitivanje? Linden je zadrhtala. Nije znala kako da odgovori na zahteve u Napevovom pogledu. Nesigurno je pogledala Brusobola.
     On joj je osmehom odgovorio na nemo pitanje. "Baš kao što pamtim. Ne treba se plašiti."
     Kovenant je zaustio da progovori, ali se predomislio. Pogrbljena ramena jasno su pokazivala da bi imao razloga da se boji ispitivanja.
     "Džin se tačno seća." Dafin glas bio je vedar i umirujući. "Kod nas se kaže da srce uživa u tajnama koje nisu vredne priče. Ne nameravamo da vas ugrožavamo. Jedno što hoćemo jeste da razgovaramo, kako bismo po naviranju vaših reči procenili duh u vama. Hodi." Nasmešila se kao svitanje kada je koraknula napred i uhvatila Linden za ruku. "Zar me nećeš pratiti?"
     "Ne brini za svoje drugove", rekla je kada je videla da Linden okleva. "Oni su, u tvoje ime, bezbedni među nama koliko god dozvoljavaju njihove potrebe."
     Sve se suviše brzo dešavalo. Linden nije znala kako da odgovori. Nije stizala da upije sva čuda i divote oko sebe, jedva je uspevala da priguši zvona koliko da joj ne zagluše um. Nije bila spremna za ovakve odluke.
     No, čitavog života navikavala se da donosi odluke i suočava se sa posledicama. A iskustva u Domaji naučila su je važnosti kretanja. Samo idi. Prihvati stvari koje nailaze. Vidi šta će biti. Naglo se pokorila Dafninoj ruci na svojoj. "Doći ću. Pitaj me sve što hoćeš."
     "Ah, Sunozboru", nasmeja se Elohimka, "Neću te ništa pitati. Ti ćeš pitati mene."
     Ništa? Linden nije razumela. Kovenantov besni pogled goreo joj je na potiljku kao da i ona učestvuje u načinu na koji ga Elohimi nipodaštavaju. Prešao je ogroman put do svoje moći i nije zasluživao takvo ponašanje. Ali ona se neće povući. Rizikovala je njegov život zbog Maglovala. Sada je rizikovala njegov ponos, iako ju je bolela ova ljutita zbunjenost. Prihvatila je Dafin dodir i pošla niz ćuvik.
     Za to vreme su se i druga obličja u okolini pretvarala u ljude - dolazilo je još Elohima da ispita ostatak družine. Iako je sada bila pripremljena za prizor, još joj je bilo čudno da gleda kako se drveće, izvori i lebdeći dragulji tako neočekivano pretapaju u ljudska bića. Pošto joj je Kail smešta prišao i stao joj sa druge strane, našla je u njegovom prisustvu priličnu podršku. Bio je pouzdan kao kamen. Bila joj je potrebana njegova postojanost u opštoj promenljivosti klahana.
     Nisu ni stigli do kraja padine kada se oglasio Napev. "Ne."
     Dafin je smesta stala. Nemo je okrenula Linden da pogleda družinu.
     Napev je gledao Linden. Pogled mu je bio prodoran i moćan kao proročki. "Sunozbore." Zvučao je udaljeno zbog stalne, upozoravajuće zvonjave. "Moraš sama pratiti Dafin. Svako iz družine mora biti ispitan nasamo."
     Nasamo? - pobunila se. To je previše. Zašto ograničenje važi i za Kaila? On je haručai. Potreban joj je. Iznenadilo ju je naglo uobličenje tolike potrebe za njim. Već je bila toliko sama...
     Spremila se da se pobuni, ali Kail ju je preduhitrio. "Odabrana je pod mojoj brigom", rekao je potpuno ravnim glasom. "Pratiću je."
     Njegova nepokornost privukla je Napevovu pažnju. Laka elegancija Elohima pretila je da se pretvori u grubost. "Ne", ponovio je. "Takva briga mi ništa ne znači. Ovde to nema važnosti. Ti ćeš, kao i Sunozbor, biti ispitan nasamo."
     Kovenant je pošao prema njima. Prva je načinila upozoravajući gest, podsećajući na uzdržavanje. Nije obratio pažnju. "A inače?" tiho je zarežao.
     "A inače", ponovio je Napev sa blagim podsmehom, "biće prenet na mesto senki, odakle se niko ne vraća."
     "Pakla mu!" planuo je Kovenant. "Samo preko mene mrt..."
     Pre no što je stigao da završi, sva četvorica haručaija jurnula su u napad kao jedan. Brin je zamahnuo nogom ka Napevovim grudima. Cer i Hergrom napali su najbliže Elohime. Kail se bacio ka Dafinim nogama, pokušavajući da joj izbije oslonac.
     Nijedan udarac nije zadat.
     Napev se u trenutku udarca pretopio u maglu. Haručai je prošao kroz njega, ne dodirnuvši ga. A onda se Napev pretvorio u mrežu lijana i potpuno zarobio Brina. Dafin je razvila krila i začas uzletela iznad Kailovog udarca. Pre no što je stigao da se snađe, spustila se na njega kao žitka masa i usporila mu pokrete, a onda ga paralisala. A Elohimi koje su napali Cer i Hergrom pretvorili su se bez napora u živi pesak, uhvativši ih time u klopku.
     Džinovi su gledali. Brusobol je delovao uplašeno, kao da nije spreman na to da nasilje tako lako probija kroz glatku površinu Elemesnedena. Sanomor je pokušao da pritekne u pomoć haručaijima, ali su ga zadržali Prva i Lupižena.
     "Ne." Kovenant je stajao među džinovima kao podstaknuta vatra, gledajući u Elohime sa divljom magijom nalivenom u sve mišiće. Njegov bes preovlađivao je uzvišenjem. Govorio je tihim glasom, opasno kao zmija. "Možete da me potcenite. Toga je bilo i ranije. Ali haručai su mi prijatelji. Njima ne smete nauditi."
     "Nije na tebi da donosiš odluke!" odbrusio je Napev, ali sada je on zvučao poniženo i nesigurno.
     "Napeve." Miran Dafin glas dopirao je iz žitke mase koja je okovala Kaila. "Razmisli. Dovoljno je. Dalje više nema svrhe."
     Napev je za trenutak ćutao, ali zvona su zadobila prizvuk ubeđivanja i on se naglo ponovo stvorio u ljudskom obliku. Dafin se istovremeno odvojila od Kaila, a ostala dvojica Elohima podigli su se iz živog blata u ljudskom obliku. Haručai su bili slobodni.
     "Sunozbore", progovorio je Napev, prikovavši pogledom Linden. "Ova stvorenja su pod zaštitom tvog imena. Niko im neće nauditi. Ali ova uvreda prevazilazi svaku meru. Elemesneden to ne dozvoljava. Šta je tvoja volja?"
     Linden se gotovo zagrcnula od odgovora koji je nameravala da da. Bile su joj potrebne reči kojima bi ponizila Napeva i posramila sve Elohime. Trebalo joj je Kailovo prisustvo. Na njegovom bezizražajnom licu nazirao se dubok gnev. Služba haručaija zaslužuje daleko više poštovanja, ali držala se predosećanja. Družina je iovako previše rizikovala. Ne smeju sebi dozvoliti otvoren sukob sa Elohimima. Donela je odluku uprkos svim skrivenim opasnostima klahana.
     "Vratite ih na maidan. Blizu izvora. Neka nas tamo čekaju. Bezbedno."
     Kovenantovo lice planulo je od protesta, a onda se pretvorilo u grimasu rezignacije. Ali nije bilo važno. Napev je već klimnuo glavom.
     Četvorica haručaija istog časa su počela da se lebdeći udaljavaju od ćuvika. Nisu se kretala. Zemlja pod njihovim stopalima talasala se i nosila ih unazad kao plimni talas. A dok su se udaljavali, bledeli su kao da isparavaju.
     No, pre no što su nestali, Linden je uhvatila prodoran Kailov pogled - pun prebacivanja, kao da je izdan. I pošto je nestao, u njoj je odjekivao njegov glas.
     "Ne verujemo tim Elohimima."
     Napev je prezrivo šmrknuo: "Neka govori o poverenju kada postane manja budala. Ove stvari su suviše visoke za njega, a onako uobražen poželeće da ih potceni. Neka bude srećan što nije platio punu cenu našeg nezadovoljstva."
     "Tvoje nezadovoljstvo!" Linden se jedva savlađivala. "Samo tražiš priliku za nezadovoljstvo." Kailov poslednji pogled duboko ju je pogodio. Počela je da drhti od značaja onoga što je upravo učinila. "Došli smo ovamo u dobroj nameri. Haručai jesu dobra namera. Ne zaslužuju ovakvo nepoverenje. Imaću sreće ako mi ikada oproste. Tebi nikada neće oprostiti."
     Prva je načinila gest upozorenja. No, kada ju je pogledala, Linden je videla da Prva izgleda nekako mračno zadovoljna. Brusobol je delovao uznemireno; ali Sanomor je klimao glavom, a Kovenantovo lice bilo je puno dostojanstva i odobravanja.
     "Izvinjavam se." Napev se začas obavio dostojanstvenom smirenošću kao još jednim ogrtačem. "Moja dobrodošlica je, izgleda, bila neodgovarajuća. Iako ti to ne znaš, namera mi je bila da služim svrsi koja te vodi. Dozvolite da vam to nadoknadim. Prstenošo, hoćeš li me pratiti?"
     Kovenant se trgao od poziva, ali odmah se pribrao. "Samo probaj da me sprečiš", zarežao je.
     Ohrabrena njegovim odobravanjem, Linden se obratila Dafin. "Spremna sam kad i ti."
     Dafino lice nije odavalo ni nedoumicu ni oklevanje. "Vrlo si milostiva. Zadovoljna sam." Ponovo ju je uhvatila pod ruku i povela je dalje od družine.
     Kada se Linden osvrnula, videla je da se članovi družine razilaze na razne strane i da svakog prati po jedan Elohim. Za trenutak ju je uhvatilo nejasno osećanje nepotpunosti, kao da nešto nedostaje; no, pripisala je to odsustvu haručaija i pustila da je Dafin povede dalje među čuda Elemesnedena.
     Ipak, oslobodila je ruku od njenog dodira. Nije želela da Dafin oseti njene reakcije. Ma koliko neverovatan, klahan je odjednom izgledao hladan i bez radosti, pun bića veštačkog života i nerazumljivih namera koja su oponašala oduševljenje što ga sama ne mogu da osete.
     No, Elemesneden joj je protivrečio na svakom koraku. dokle god je pogled dopirao videla je ljupka i živahna stvorenja - jezera puna ribe duginih boja; izmaglice stvorene od bezbroj kristala leda; cvetove kojima su svaki list i latica plamteli kao dragulj. A svako od njih je zapravo bilo Elohim, pretvoren u nešto iz razloga koje nije shvatala. Kao da je čitav klahan predstavljao zabavni park.
     Ali ko je tu trebalo da se zabavlja? Dafin se kretala kao da je zadubljena u misli, nesvesna svega što se dešava oko nje. A svaki prizor bio je potpun i samodovoljan. Nije bilo vidljivog načina kojim bi bili u vezi ili bar gledali jedni druge. Je li moguće da je sve ovo stvoreno samo radi uživanja u čudima i igri?
     Linden je bila uznemirena što ne uspeva da odgovori na ta pitanja. Kao i jezik zvona, Elohimi su joj izmicali. Naučila je da se oslanja na prodornost čula koju je stekla u Domaji; ali ovde to nije bilo dovoljno. Kada bi pogledala u vodoskok perja ili kuglu od dragog kamena, znala je da su to Elohimi samo zato što je već ranije viđala slična obličja. Nije mogla ni da nasluti razumno biće u oblaku leptira ili pupoljcima tečnih biljaka, kao što nije videla Napeva ili Dafin u zemlji po kojoj su hodali. A nije mogla ni da prodre kroz Dafinu mirnu lepotu i vidi šta leži pod njom. Nije uspevala da dosegne duh onoga što je videla i čula. Jedino što joj je polazilo za rukom da razabere bila je moć - srž sile koja kao da je prevazilazila svako ustrojstvo ili zakon postojanja. Šta god da su Elohimi, bili su suviše veliki.
     Postepeno je počela da se pita nije li to svrha njenog ispitivanja - da vide koliko istine uspeva da otkrije, koliko je dostojna uloge koju su Elohimi razabrali u njoj. Ako je tako, onda je već pala na ogledu.
     No, nije dopustila da je to omete. Kovenant ne bi tek tako odustao od svoje rešenosti. Videla ga je obuzetog opasnostima i starim odbijanjem, spremnog da se bori i sa samim usudom kako bi izborio preživljavanje Domaje kakvu je voleo. Pa, dobro. Ni ona neće biti gora.
     Naoružala se strogošću i usmerila um ka ispitivanju.
     Dafin je rekla: Neću te ništa pitati. Ti ćeš pitati mene. Sada je to imalo više smisla. Svojim pitanjima mnogo će šta otkriti o sebi. No, prihatila je rizik i potražila način da stekne podatke, a da se pri tom što manje izloži.
     Pažljivo je uobličila reči uprkos stalnom odzvanjanju zvona, a onda upitala smirenim, profesionalnim glasom. "Kuda smo pošli?"
     "Pošli?" vedro je ponovila Dafin. "Uopšte nismo 'pošli'. Prosto idemo." Pošto ju je Linden nemo pogledala, nastavila je. "Ovo je sve Elemesneden. Ne postoji neko 'kuda' da bismo tamo pošli."
     Linden je namerno pokazala da ne razume. "Mora ga biti. Krećemo se. Moji prijatelji su negde drugde. Kako ćemo se vratiti do njih? Kako ćemo naći taj Elohimfest koga je pomenuo Napev?"
     "Ah, Sunozbore", nasmejala se Dafin. Njen smeh zvučao je kao izlazak meseca na mestu gde ni mesec ni sunce ne postoje. "U Elemesnedenu svi su putevi jedan. Srešćemo tvoje saputnike kada dođe pravo vreme za sastanak. A neće trebati tražiti mesto Elohimfesta. Biće održan u središtu, a u Elemesnedenu su sva mesta u središtu. Idemo od središta do središta. Ovo ovde je takođe središte."
     Je li se to desilo sa džinovima koji su rešili da ostanu ovde? Linden se jedva uzdržala da ne upita glasno. Jesu li tako počeli da hodaju i nikad se više nisu našli, sve do smrti?
     No, zadržala je pitanje za sebe. Njime bi otkrila suviše mnogo svoje strepnje i nepoverenja. Zato je odabrala potpuno drugačiju reakciju. Progovorila je ravnim glasom, kao da iznosi simptome. "Pa, hodala sam čitavog dana i umorila sam se. Potreban mi je predah."
     To nije bilo tačno. Iako nije jela niti se odmarala od kako se pohod iskrcao sa Dragulja Zvezdoputa, osećala se sveže kao da je upravo ustala posle dugog sna i obilnog obroka. Sve u klahanu nekako je odgovaralo njenim fizičkim potrebama. Rekla je ovo samo da bi videla kako će Dafin reagovati.
     Elohimka kao da je osetila laž; ipak, nije to otvoreno rekla. "U Elemesnedenu nema umora", rekla je, "a hodanje je prijatno. Ipak, prijatno je i sesti ili prileći. Evo zgodnog mesta." Pokazala je travnatu padinu obližnjeg brega. Na vrhu se nalazila ogromna vrba koja je umesto lišća imala leptirova krila; a u dnu padine ležalo je jezerce na čijoj su površini preletale boje nalik na vodeni portet samog klahana. Dafin je pošla ka padini i sela, pažljivo raširivši ogrtač oko sebe.
     Linden je pošla za njom. Kada se udobno smestila na jedroj travi, uobličila je sledeće pitanje.
     Pokazala je ka močvari. "Je li to muškarac ili žena?" Reči su zvučale grubo pred Dafinom lepotom; ali nije pokušala da ih ublaži. Nije joj se sviđalo što pokazuje koliko toga ne razume; ali pretpostavljala je da je ranijim ponašanjem već stavila Elohimima do znanja koliko su joj čula ograničena.
     "Jutarnje Svetlo?" odgovorila je Dafin, zagledana u prelive boja. "Mogla bi ga nazvati muškarcem."
     "Šta on to radi?"
     Dafin ju je pogledala onim svojim zelenim očima. "Kakvo je to pitanje, Sunozbore? Zar nismo u Elemesnedenu? Ovde nema šta da se 'radi' u smislu tvoje reči. To nije čin sa svrhom kako je ti shvataš. Jutarnje Svetlo izvodi samoposmatranje. Prikazuje istinu o svom biću onako kako je on vidi i time ispituje tu istinu, posmatrajući je i stvarajući novu. Mi smo Elohimi. Za neke vizije tražimo druge izvore. 'Rad' o kome ti govoriš lakše se vidi na površini Zemlje nego u njenom srcu. No, sve istine su u nama, a istine ove vrste tražimo u sebi."
     "Znači li to", upitala je Linden, podstaknuta neobičnom odvojenošću Dafinog glasa, "da ga ne gledaš? Da ne obraćate pažnju jedni na druge? Ovo" - pokazala je vodu Jutarnjeg Svetla - "ne znači nekakvu poruku?"
     Dafin kao da se malo iznenadila. "Čemu to? I ja sam srce Zemlje kao i on. Zašto bih želela da saznam njegovu istinu, kad mogu slobono da tražim svoju?"
     Ovaj odgovor zvučao je smisleno; no, zbunjivala ju je tolika samodovoljnost. Kako može bilo koje stvorenje da bude tako potpuno? Dafin je sedela, ljupka, odmarajući se iznutra, kao da nikada nije postavila sebi pitanje na koje nije već znala odgovor. Njena ličnost zračila je kao nagoveštaj sunčeve svetlosti, a kada je progovorila glas joj je bio pun mesečine. Linden joj nije verovala. No, sada je razumela čuda i uzbuđenja, divljenje na ivici obožavanja, koje je Brusobol osećao prema ovom narodu.
     Ipak, nije mogla da se otrese nekakvog drhtavog unutrašnjeg nemira. Zvona je nisu ostavljala na miru. Došla su tako blizu značenja, ali i dalje nije mogla da razabere poruku. Nervi su joj se nehotice zategli.
     "Napev ne misli tako. On smatra da je njegova istina jedina postojeća."
     Dafin bistar pogled nije skrenuo. "Možda je to tačno. Pa šta? On je samo jedan od mnogih Elohima. Osim toga", nastavila je posle trenutka razmišljanja, "nije oduvek takav. Našao je u sebi mesto puno senki koje mora da istraži. Svi živi sadrže i nešto tame, a tamo je mnogo šta skriveno. Svakako je opasno, kao što je opasna svaka senka koja poseže ka svetlosti. Ali u nama to nije stvar strepnje - jer zar nismo dorasli svim stvarima? Ipak, Napevu je njegova senka postala stvar strepnje. Rizikuje mnogo i zato postaje nestrpljiv sa onima koji još nisu videli senku sopstvene istine ni zašli u nju. A ostali prate njegovu stazu.
     Sunozbore." Sada je iz Dafin zračilo nešto novo - svetlost čiste želje. "Ovo moraš da razumeš. Mi smo Elohimi, srce Zemlje. Stojimo u središtu svega što živi i kreće se i jeste. Živimo u miru zato što ne postoji niko ko bi nam mogao nauditi i ako bismo izabrali da sedimo u Elemesnedenu i gledamo kako Zemlja stari sve do kraja Vremena, niko ne bi mogao da nam se usuprotivi. Nijedno drugo biće ni potreba ne mogu da nam sude, kao što ruka ne može suditi o srcu koje joj daje život.
     Ali pošto mi jesmo srce, ne odbacujemo teret istine u nama. Rekli smo da su naše vizije predvidele dolazak Sunozbora i prstenoše. Zato smo se zabrinuli što su to odvojene ličnosti. Ogromna je potreba da Sunozbor i prstenoša budu jedno. U svakom slučaju, dolazak je bio poznat unapred. U planinama koje okružuju naš klahan vidimo opasnost Kobi Sunca koja vas je nagnala na pohod. A u drveću Drvobrega pročitali smo vaš dolazak.
     I da je to saznanje dosezalo do granica našeg znanja, bili biste dočekani ovde barem kao i drugi posetioci, jednostavnom ljubaznošću i radoznalošću. Ali naše znanje nije tako malo. Našli smo u sebi senku na srcu Zemlje i ona nam je izmenila misli. Naučila nas je da shvatimo Kob Sunca na novi način - i da odgovorimo na opasnost po Zemlju drugačije nego što bismo želeli.
     Sumnjali ste u nas. I sumnja će ostati i dalje. Možda će rasti dok ne počne da liči na gađenje. Ipak ti kažem, Sunozbore, da nas pogrešno prosuđuješ. Sama pretpostavka da nas ti prosuđuješ nedostojna je i neprijatna. Mi smo srce Zemlje i niko nam ne može suditi."
     Dafin je oštro govorila, ali nije delovala ljutito. Više kao da je tražila razumevanje onako kako roditelj traži od deteta da se lepo ponaša. Linden se osećala posramljeno, ali se ipak pobunila. Dafin je tražila od nje da odustane od odgovornosti za razumevanje i delovanje, a to nije htela. Ta odgovornost bila je njen razlog što je tu i zaslužila ju je.
     A onda su se zvona podigla u njoj kao osuđivanje Elemesnedena. "Šta ste vi?" upitala je prigušenim glasom. "Srce Zemlje. Središte. Istina. Šta sve to znači?"
     "Sunozboru", odgovorila je Dafin, "mi smo Gmra Zemlje."
     Govorila je jasno, ali njen ton je zbunjivao. Reč Gmra zvučala je kao Gral ili Glas.
     Gral? - zamislila se. Sudbina - usud? Ili Glas?
     Ili oboje.
     U nastaloj tišini Dafin je počela da priča. Bilo je to predanje o nastanku Zemlje; Linden je uskoro shvatila da je istu pripovest čula od Lupižene tokom prizivanja nikora. No, postojala je jedna razlika. Dafin nije pominjala crva. Umesto toga izgovarala je onu nejasnu reč, Gmra, koja kao da je značila i Gmaz i Gral.
     Taj Gmra se probudio u svitanje eona i počeo da proždire zvezde kao da namerava da zbriše čitavu Vaseljenu. Posle nekog vremena se zasitio, sklupčao se i umirio i tako je nastala Zemlja. I zato će Zemlja postojati dok se Gmra ne pokrene da nastavi sa jelom.
     Upravo tako joj je pričao i Lupižena. Da li su džinovi koji su izneli priču iz Elemesnedena pogrešno čuli osnovnu reč? Ili su je Elohimi različito izgovarali različitim posetiocima?
     Kao da odgovara, Dafin je zaključila. "Sunozbore, mi smo Gmra - direktni potomci stvaranje Zemlje. Iz nje smo izrasli i u njoj bitišemo. Stoga smo mi i srce, i središte, i istina, i stoga smo to što jesmo. Mi smo svi odgovori, kao što smo i sva pitanja. Zato ne smeš suditi o odgovoru koji ćemo pružiti tvojoj potrebi."
     Linden je jedva čula Elohimku. Glava joj je bila puna uskovitlanih misli. Naslućivanje joj se sudaralo sa granicama razumevanja, stvarajući nešto nalik na zvonjavu. Mi smo Gmra. Jutarnje Svetlo se preliva u bojama, dajući portret klahana u metafori. Vrba sa leptirima umesto lišća. Samoposmatranje.
     Moć.
     Blagi Bože! Jedva je uspevala da uobliči reči zbog bezvučnih nagoveštaja zvonjave. Elohimi...! Oni su Zemna moć. Srce Zemlje. Otelotvorenje Zemne moći.
     Nije uspevala da održi tok misli. Nade i slutnje su se utrkivale. Ovaj narod može da učini sve što poželi. Oni jesu sve što požele. Mogu da pruže koji god dar odaberu, iz ćudi ili iz ubeđenja. Mogu da daju ono što njoj treba. Ono što Brusobol želi. Da daju Kovenantu...
     Oni su bili odgovor protiv poglavara Kletnika. Lek protiv Kobi Sunca. Oni...
     "Dafin..." počela je. Kakav tajanstveni odgovor su već rešili da pruže pohodu? No, zvonjava je prigušivala sve. Nehotice se pobunila. "Ne mogu da razmišljam. Šta su, pobogu, ta zvona?"
     Tog trenutka se Jutarnje Svetlo prelio u ljudski oblik, izbrisavši jezero. Bio je visok i dostojanstven, prosede kose i uvučenih očiju. I on je nosio ogrtač kao i Napev - kao da je to izraz samopoznavanja. Pošao je uzbrdo i nežno se nasmešio Linden.
     Kada joj je prišao, tonovi u njenom umu progovorili su jasno kao jezikom:
     - Treba da požurimo, jer Sunozbor suviše brzo uči da nas čuje.
     Kao da je podignuta muzikom, Dafin je ustala i pružila Linden ruku. "Hodi, Sunozbore", mirno je rekla. "Elohimfest te čeka."









8. ELOHIMFEST
     Do đavola!
     Linden nije mogla da se makne. Ošamutila ju je jasnoća kojom su progovorila bezvučna zvona. Zurila je u Dafinu ispruženu ruku. Kao da uopšte nije delovala. Grozničavo je tragala za značenjem muzike.
     Treba da požurimo...
     Je li to stvarno čula - ili joj se učinilo od zbunjenosti? Uči da nas čuje.
     Osetljivost rođena u Domaji sada je naišla na nešto za šta nije bila predviđena. Oni koji su govorili zvonima nisu želeli da ona zna o čemu je reč.
     Trudila se da se usmeri, ali nije uspevala da razabere jezik. Iako se prigušio kad je posegnula za njim, nije sasvim zamukao. Nastavio se na ivici njene svesti kao razgovor brušenih kristala. A ipak joj je izmicao. Što se više trudila da razume, više je zvučao kao obična zvonjava.
     Dafin i Jutarnja Svetlost zurili su u nju kao da mogu da joj čitaju uzburkane misli. Želela je da ostane sama, trebalo joj je vremena da razmisli. No, Elohimi su je stalno gledali. Strepnja u njoj je narastala i shvatila je još jednu potrebu - da prikrije mogućnosti i ograničenja ovog sluha. Ako nije trebalo da otkrije postojanje zvona, moraće da sakrije šta čuje kako bi izvukla korist od njih.
     Morala je da napabirči sve moguće tajne. I pored Dafine prividne ljubaznosti, Elohimi su krili svoje istinske ciljeve. A Kovenant i ostali sadruzi zavise od nje, znali to ili ne. Oni nemaju njen sluh.
     Muzika se nije utišala. Znači da se nije potpuno odala. Zasad. Pokušavajući da sakrije zbunjenost, zatreptala je i nedužno upitala Dafin. "Je li to sve? Završili ste sa ispitivanjem? Pa niste ništa saznali."
     Dafin se vedro nasmejala. "Sunozbore, ovo 'ispitivanje' je kao i 'rad' o kome tako jednoznačno govoriš. Za nas te reči imaju drugo značenje. Zagledala sam se u sebe i prikupila svu istinu o tebi koja mi je potrebna. Hodi sada." Ponovo je ispružila ruku. "Zar nisam rekla da te Elohimfest čeka? Tamo će dolazak Tragede pružiti nov uvid. A izvršićemo i ispitivanja i odgovaranja zbog kojih ste prešli tolike daljine. Zar ne želiš da prisustvuješ tom skupu?"
     "Da", odgovorila je Linden, suzbijajući neugodnost. "To želim." U uznemirujućim značenjima zvona zaboravila je svoje nade. No, treba upozoriti prijatelje. Moraće naći načina da ih upozori na opasnost koju ne mogu da čuju. Kruto je prihvatila Dafinu ruku i pustila da je Elohimka podigne na noge.
     Sišla je niz padinu sa Dafin s jedne i Jutarnjim Svetlom s druge strane, kao stražom.
     Nije imala osećaj pravca, ali nije se protivila Dafinom vođstvu; usmerila se na prikrivanje misli iza maske strogosti.
     Na sve strane širila su se čuda Elemesnedena. Zaslepljujuće drveće i plamteći grmovi, vodoskoci prožeti bojom ćilibara, životinje šarene kao tapiserije; Elohimi su na sve strane prikazivali čuda kao da su bezrazložna - proliveni ostaci njihovog samoposmatranja. Ali sada je svako vedro otelotvorenje za Linden imalo značenje, sluteći opasnost i strepnju. Zvona su joj odzvanjala u glavi. Iako se trudila da ih razume, nisu joj ništa govorila.
     U jednom strašnom trenutku osetila se kao onda kada je prvi put ušla u Veselkamen: zarobljena snagom Santoninove moći, lišena svih razloga koji su ikada davali njenom životu oblik i volju. Ovde je pritisak bio prikriveniji; ali davio ju je kao mirisno ulje i pokrivao je gotovo sve ostalo. Ako Elohimi odluče da je ne puste, nikada neće otići iz Elemesnedena.
     No, ovo svakako nije bio Veselkamen, a Elohimi nisu imali ništa zajedničkog sa Besomucima, jer Dafin osmeh nije sadržao ni nagoveštaj prikrivene zlobe, a oči su joj imale boju mladog prolećnog lišća. A kako je prolazila kraj njih, sva čuda su napuštala zadubljenost u sebe i pridruživala se Sunozboru. Topili su se, kovitlali i zgušnjavali u ljudski oblik, pozdravljajući Linden kao da je naslednik nekog stranog veličanstva, a onda se svrstavali iza nje i ćutke se, zvoneći, kretali ka saboru Elohimfesta. Ogrnuti haljama i pelerinama od svile, kadife i baršuna kao povprka proslave, pratili su Linden kao da joj odaju poštovanje. Ponovo je osetila kako divota klahana deluje na nju, odvlačeći je od nepoverenja.
     Ali kako su Elohimi polazili za njom, predeo iza njih gubio je svu privlačnost i pretvarao se u običnu ustalasanu zemlju pod sivim nebom. Elemesneden je bez delovanja Elohima bio prazan i neplodan kao pustinja.
     Pred njima se videlo jedino istaknuto mesto koje je Linden ugledala u čitavom klahanu - širok prsten mrtvih hrastova. Stajali su, upirući granama u azurno nebo kao ranjeni stražari, označavajući mesto na kome su pomrli pre mnogo eona. Čula su joj pružila uvid u prirodno ustrojstvo drveta, isušenost sokova u srži, crnu i zaboravljenu smrt uspravljenih grana. No, nije razumela zašto prirodno drveće ne može da izdrži prisustvo Elohima.
     Kada se približila, praćena Dafin, Jutarnjim Svetlom i kolonom Elohima, videla je da drveće okružuje nizak, ogoljen brežuljak koji je svetleo naglašenim sjajem kao vilinsko stanište. Kao da je taj breg izvor svog osvetljenja u Elemesnedenu. Ili je možda tako izgledalo jer se nebo nadnosilo nad njim tako da su zajedno stvarali osovinu oko koje su stajali mrtvi hrastovi, ukočeni u pokretu. Dok je prolazila između drveća, Linden se osetila kao da ulazi u središte svetilišta.
     Sa svih strana pristizali su novi Elohimi. Slivali su se napred, svetlucavi, u oblicima svega što Zemlju čini divnom; od tog prizora za trenutak joj se steglo grlo. Nije znala kako da razreši sukobe koje je ovaj narod podsticao u njoj, nije znala gde leži istina. Ali u tom trenutku bila je sigurna da više nikada neće sresti ljude toliko sposobne za lepotu.
     Skrenula je pažnju kada su uz brdo počeli sa raznih strana da se penju ostali učesnici pohoda. Brusobol je pristigao visoko podignute glave i blistavog lica, kao da je oživeo najdragocenija sećanja. Sa druge strane došao je Lupižena. Kada je ugledao Prvu kako prilazi nedaleko od njega, pozdravio ju je uzvikom tako punim ljubavi da su Linden zasuzile oči, pa je za trenutak sve izgledalo čisto.
     Zatreptala je da izbistri pogled i ugledala Sanomorovu visoku priliku kako se promalja iza vrha brda. Kao i Prva, izgleda da nije delio Brusobolovu radost. Ona je delovala mračno i zatvoreno, kao da je teškom mukom izborila pobedu u ispitivanju. No, on je na licu imao izraz dubokog bola, kao da je svestan opasnosti koju zbog nemosti ne može da objasni.
     Podstaknuta onim što je videla u njegovom pogledu, Linden je brzo razgledala brdo, tražeći Kovenanta. Za trenutak ga nigde nije videla, ali gotovo odmah se pojavio sa druge strane i pošao prema njoj.
     Koračao je kao da su mu mišići prezategnuti i krti; zračio je napetošću. Izgleda da ga je ispitivanje mnogo stajalo. Ipak, to što ga je videla i tako ukočenog, stegnutih pesnica, pružilo je Linden plimu olakšanja. Sada više nije bila sama.
     Ukočeno joj je prišao. Oči su mu bile oštre i prkosne kao opiljci liskuna. Napev je bio nekoliko koraka iza njega, smešeći se neprirodno kao da je na iglama. Kad joj je Kovenant prišao bliže sa svim grubim osećanjima, Lindenino olakšanje pretvorilo se u strepnju i gnev. Poželela je da drekne na Napeva: 'Šta si mu to učinio?'
     Kovenant se zaustavio pred njom, pogrbljenih ramena. "Jesi li dobro?" upitao je napetim glasom.
     Slegnula je ramenima da bi otresla površinsko značenje pitanja. Šta ti je Napev učinio? Želela je da ga zagrli, ali nije znala kako. Nikada nije znala kako da mu pomogne. Mračno se savladala i potražila način da ga upozori na ono što je otkrila. Nije uspevala da smisli reči koje bi delovale dovoljno nedužno, pa je zato namerno progovorila potpuno nemarnim glasom i rizikovala da saopšti: "Volela bih kad bismo mogli da porazgovaramo. Kail je bio u pravu."
     "I meni se čini." Glas mu je bio oštar. Od kako su se prvi put sreli sa Elohimima, bio je na ivici nasilja. Sada je zvučao kao da je na ivici erupcije. "Napev je pokušao da me nagovori da mu dam prsten."
     Linden je zinula. Razgovor sa Dafin nije je pripremio za mogućnost da će sa ostalim saputnicima biti postupano daleko grublje.
     "Imao je svašta da mi ispriča o tome", nastavio je Kovenant. Iza prividne smirenosti sav se tresao. "Elohimi smatraju sebe središtem Zemlje. Ako je verovati Napevu, ovde se dešava sve što je važno. Ostatak sveta samo je senka koju baca Elemesneden. Kletnik i Kob Sunca samo su simptomi. Stvarna bolest je nešto drugo - nije se pretrgao da mi objasni šta. Nešto u vezi sa tamom koja preti srcu Zemlje. Hoće moj prsten. Hoće divlju magiju. Tako bi mogao da napadne bolest."
     Linden je zaustila da se pobuni. Pa njemu to ne treba. On je Zemna moć. Ali nije bila sigurna sme li to da otkrije.
     "Kada sam odbio, rekao mi je da nije ni važno." Napevovo lice bilo je puno samouverene sigurnosti. "Ako mu je verovati, ja nisam važan. Već sam poražen." Kovenant kao da je odgrizao reči i osećao gorčinu iz njih. "Šta god da mi se desi, svejedno je."
     Linden se trgla. Pokušala je da mu stavi do znanja kako ga razume. "Sada znaš kako se ja stalno osećam."
     No, nije uspelo. Kovenant se namrštio. Pogled mu je bio oštar kao opiljak kamena. "Ne moraš me podsećati." Džinovi su se okupili iza njega i slušali su ga sa nerazumevanjem. No, on je bio obuzet gorčinom i kao da nije bio svestan koliki bol nanosi Linden. "Šta misliš, zašto si ovde? Svi očekuju kad ću posrnuti."
     "Ja ne!" obrecnula se na njega, ne mareći više što bi ga mogla povrediti. "Nisam tako mislila."
     Toliki bes ga je zaustavio. Pogledao ju je u oči, napet od sećanja i straha. Kada je ponovo progovorio, uspeo je da povrati bar deo samokontrole. "Žao mi je. Ne snalazim se dobro. Ne volim što sam ovoliko opasan."
     Prihvatila je izvinjenje krutim klimanjem glave. Šta drugo da uradi? I dok je govorio, njegova svrha ojačala je do granitne snage. Ali nije znala koja je njegova svrha. Koliko daleko namerava da ide?
     Držeći se kao kamen, okrenuo se od nje, pogledao džinove i kratko ih pozdravio. Prva nije mogla da odagna iz pogleda zabrinutost. Lupižena je zračio jasnim saosećanjem koje nije govoirlo ništa o ispitivanju koje je sam prošao; no, Brusobol je delovao rastrzano, kao da ne uspeva da spoji Kovenantov izveštaj i Lindenino držanje sa svojim iskustvom. Linden se ponovo upitala kakvu pogodbu se tako očito spremao da sklopi.
     Pristizalo je sve više Elohima i sada ih je bilo toliko da su ispunili unutrašnji krug ispod hrastova i doprli sve do polovine brda. Njihovo kretanje stvaralo je tihi mrmor, ali prolazili su jedni između drugih bez razgovora. Bili su staloženi i smireni kao da su udubljeni u svoja samoposmatranja. Samo su zvona odavala postojanje kontakta. Linden se namrštila, opet pokušavajući da nasluti značenje zvonjave, ali ova je ostala čudna i nedodirljiva kao strani jezik blizak po zvuku, ali ne i po značenju.
     A onda joj je pažnju privukao nailazak novog Elohima. Nije ga primetila kada je ušao u prsten. Ni bleda koža ni svetao ogrtač nisu ga izdvajali od ostalih. Ali kada je prišao bliže - naizgled besciljno koračajući oko brda - privukao joj je pažnju kao magnet. Uzdrhtala je od pogleda na njega. To je bio prvi Elohim koga je videla da izgleda jadno.
     Izabrao je oblik koji je izgledao kao da je istrošen i istesan od nedaća. Udovi su mu bili mršavi, pa su se videli prepleteni mišići; koža mu je bila bleda kao da se sastoji od ožiljaka; kosa mu je visila preko ramena kao snop neobrađenog srebra. Čelo, obrazi i uglovi očiju bili su mu prekriveni borama uklesanim nevoljama i strepnjama. Kapci oko žutih očiju bili su mu tamni kao od davnih jada. A kretao se kruto kao da je upravo prebijen.
     Nije prišao družini, nego je zašao među Elohime, ne obraćajući pažnju na njih kao ni oni na njega. Zureći za njim, Linden je rešila da rizikuje još jedno pitanje. "Ko je to?" obratila se Dafin.
     Elohimka je odgovorila, ne gledajući ni njega ni Linden: "To je Findejl, Određeni."
     "Određeni?" Linden se nije predavala. "Šta to znači."
     Ostali saputnici pažljivo su slušali. Iako nisu imali vid kao ona, svakako su primetili Findejla. Okružen mnogim elegantnim Elohimima, on je nosio svoje bolove kao tragove muka.
     "Sunozbore", vedro je rekla Dafin, "on nosi težak teret. Određen je da podnese cenu naše mudrosti.
     Naš narod je ujedinjen vizijom. Govorila sam ti o tome. Istine koje Jutarnje Svetlo nalazi u sebi, posedujem i ja. Na taj način postajemo snažni i sigurni. Ali u tolikoj snazi i sigurnosti takođe ima opasnosti. Istina koju neko vidi može proći nezapaženo kod ostalih. Ne priznajemo rado takve stvari, jer kako bi neko od nas rekao drugome 'Moja istina je veća od tvoje'? A nema nikoga na svetu ko bi mogao da nam se usprotivi. No, deo naše mudrosti je i oprez.
     Stoga se, kad god na Zemlji postoji potreba za nama, određuje neko da bude naša mudrost. Njegovi zadaci su različiti, u zavinosti od potrebe. U nekom razdoblju potrebno je da Određeni poriče naše jedinstvo i time nas tera da tražimo dublje istine. U nekom drugom on biva imenovan da bi ispunio to jedinstvo." Glas joj je za trenutak postao ozbiljniji. "U svim razdobljima Određeni plaća cenu sumnje. Findejl će rizikovati svoj život zbog usuda Zemlje."
     Usud? Linden je osetila bol od te reči. Kako? Je li Findejl kao Kovenant - pa prihvata da plati cenu umesto čitavog naroda? Kakvu cenu? Šta su to Elohimi videli da bi se osetili odgovorni - a da pri tom ipak ne požele da im objasne?
     Šta oni znaju o Opakom? Je li on Napevova senka?
     I dalje je pogledom pratila Findejla. No, dok se borila sa zbunjenošću, na brdu se odigrala promena. Svi Elohimi prestali su da se kreću, a Dafin se nasmešila kao da očekuje nešto. "Ah, Sunozbore", šapnula je, "dolazi Trageda. Sada počinje Elohimfest."
     Trageda? - nemo je upitala Linden. Zvona nisu odgovorila.
     Svi Elohimi okrenuli su se ulevo. Kada je pogledala u tom pravcu, videla je priliku načinjenu od svetla kako se približava kroz hrastove. Kao da je donosila olakšanje suvim granama. Ušla je u prsten ponosnim i smirenim korakom ministranta i prošla između ljudi do vrha brda. Tu se zaustavila i pogledala članove pohoda.
     Žena je bila visoka i dražesna kao svetlo dragulja. Kosa joj je blistala. Čitavim telom rasipala je odbleske kao more pod mesečinom. Haljina joj je bila istkana od dijamanata i ukrašena rubinima. Oreol duginih boja odvajao ju je od drveća i neba u pozadini. To je bila Trageda i stajala je na vrhu brda kao kruna svih čuda Elemesnedena.
     Prešla je dostojanstvenim pogledom preko družine, stigla do Linden i stala da je gleda u oči. Linden je osetila da joj kolena klecaju pod tim pogledom. Poželela je da obori pogled pred ovom veličanstvenom pojavom. Pred ovakvom ženom svakako se moglo ponašati samo ponizno. Brusobol se već spustio na kolena, a ostali džinovi sledili su njegov primer.
     No, Kovenant je i dalje uspravno stajao, kao kip isklesan od čvrstih kostiju i neprolaznosti. Ni Elohimi nisu ukazali Tragedi nikakav znak poštovanja, osim što su se smesta utišali. Samo su zvona ostala, zvučeći kao da slave nekoga. Linden je ukočila zglobove i potrudila se da deluje što čvršće pred veličanstvenim pogledom ove žene.
     Trageda je konačno sklonila pogled, a Linden se gotovo skljokala od olakšanja. Trageda je podigla ruke i obratila se svom narodu glasom nalik na zvonjavu lakih kristala. "Došla sam. Počnimo."
     Elohimfest je smesta počeo, bez upozorenja i bez priprema.
     Nebo je potamnelo kao da nad Elemesnedenom pada noć, otvarajući pogled na svod bez zvezda. Elohimi su primali svetlost od Tragede. Obavijali su breg kao ogrtač, šarolik i živ. Njihovo svetlucanje kao da je poticalo od Tragedinih ispruženih ruku. Tirkizna i purpurna svetla, smaragd i blistava belina, pojačavali su se kao tinjanje, narastajući ka plamenu. Sa brda je nicala plamena duga. A kako se svetlost pojačavala, počinjao je da duva vetar.
     Zahvatio je Lindeninu košulju i prošao joj kroz kosu kao ledeni prsti aveti. Uhvatila se za Kovenanta, tražeći podršku; ali nekako je uspela da ga izgubi. Ostala je sama u prigušenom svetlucanju i vetru. Narastao je i pritiskao je sve dok se nije zateturala. Tama je bujala, a sa njom i svetla. Nije uspevala da vidi džinove, nije mogla da dotakne nijednog Elohima. Sva materija u Elemesnedenu pretvorila se u vetar, a vetar je kružio oko brda kao da ga je Trageda dovela, rađajući ga jednostavnim rečima prizivanja.
     Linden se ponovo zateturala i pala; i zemlja ispod nje bila je oduvana nekuda. Kugle elohimskog svetla dizale su se nad njom. Kovitlale su se naviše kao iskre plamena u srcu Zemlje, leteći pravo ka nebu. Prazan svod pretvorio se u vrtoglavi cilj. Linden je pošla za njima, bespomoćno se tumbajući u vetru.
     No, kako se podizala, trapavo, smrtno telo počelo je da lebdi. Breg je sada videla u dubini kao jezero ponoći na dnu neumornog kovitlaca. Ostavila ga je za sobom i zaplovila uz reku iskri. Vatre su gorele sa svih strana kao izmenjena zvona. A kovitlac ju je nosio sve više.
     Noć se odjednom pretvorila u istinsku noć i vetar ju je poneo dalje ka nebu prošaranom zvezdama. U svetlosti vatri videla je kako i ona i Elohimi izviru iz krečnjačkog izvora kao vodoskok i kruže naviše. Pod njom se u tami raširio maidan, ali brzo je nestao kada je nastavila da se penje. Oko livade zatvorio se Drvobreg; planine su zatvorile Drvobreg. Dizala se sve više u kovitlacu, nemoguće, sve bliže zvezdana.
     Nije disala, nije se sećala kako se diše. Čuđenje ju je otrglo od svesti o sebi - letela je kao krpica tame u jatu iskri. Obzorje neosvetljene Zemlje skupljalo se kako je napredovala ka zvezdama. Iz samog središta kugle podizala se plamena pupčana vrpca, nalik na kovitlac večnosti.
     A onda više nije imala ništa za šta bi se uhvatila. Nije više imala sebe. Predstavljala je neosvetljenu česticu među savršenim draguljima, dragulji su bili zvezde, a ponori oko nje i u njoj bili su bezdani i neshvatljivi - provalije hladne kao umiranje, prazne kao smrt. Nije postojala pod veličanstvenim nebesima. Njihova usamljenička i zbunjujuća lepota uzdizala joj je i umrtvljavala dušu. Osećala je ushićenje i uništenje kao da su to dve poslednje preostale misli; a kada je izgubila ravnotežu, spotakla se i počela da pada glavačke ka čvrstom tlu brda, zaplakala je od bezimene tuge.
     Postepeno je do nje doprla činjenica da leži na zemlji, a krik joj se pretvorio u tihe suze gubitka, olašanja i čuđenja.
     Kraj sebe je čula Kovenantovo stenjanje. Pogledala ga je očima zamagljenim od slabosti. Stajao je na sve četiri, ukočen pod nebesima. Oči su mu bile pune užasa zbog usuda zvezda.
     "Đubrad", dahtao je. "Zar hoćete da mi slomite srce?"
     Linden je pokušala da ga dosegne, ali nije mogla da se pomeri. U umu su joj govorila zvona. Kako su Elohimi polako zadobijali ljudski oblik na brdu, vraćajući svetlost nebu, njihov nemi jezik za trenutak je postao razumljiv.
     Jedan niz zvona je govorio:
     - Zar on stvarno smatra da su nam namere takve?
     Drugi je odgovarao:
     - Pa zar nisu?
     A onda se ovaj razgovor utopio u metalne, kristalne i drvene zvuke uobičajene zvonjave - podsećajući na sve, ne odajući ništa.
     Zatresla je glavom, trudeći se da ponovo uhvati jezik. Ali kada je uspela da žmirkanjem razbistri pogled, ugledala je pred sobom Findejla Određenog.
     Kruto se sagnuo i pomogao joj da ustane. "Sunozbore." Glas mu je zvučao otupljeno od retke upotrebe. "Namera nam je da služimo životu na Zemlji što bolje možemo. Taj život je i naš."
     No, ona se u sebi još pribirala. Njegove reči kao da nisu imale sadržaj; misli su joj pošle u drugom pravcu. Njegove bolne, žute oči bile su prve naizgled iskrene u Elemesnedenu. Grlo joj je još bilo stegnuto od bola zvezda. Mogla je da govori samo promuklim šapatom. "Zašto hoćete da mu naudite?"
     Nije skrenuo pogled, ali ruke su mu zadrhtale. Odgovorio je sasvim tiho, kako ga niko drugi ne bi čuo. "Ne želimo da mu naudimo. Želimo samo da sprečimo da on naudi drugima." Onda se naglo okrenuo, kao da ne može da podnese ostalo što je želeo da kaže.
     Malo dalje, četvoro džinova polako se podizalo na noge. Izgledali su ošamućeno, zbunjeni vizijom. Sanomor je pomogao Kovenantu da ustane. Elohimi su se opet okupljali na padinama. Još jednom je razumela zvona.
     Da su nam namere takve? Želela je da razgovara sa Kovenantom i džinovima, da čuje njihovo mišljenje o onome što je čula. Pa zar nisu? Kakvo zlo Elohimi misle da će sprečiti time što bi povredili ili ponizili Kovenanta? I zašto se ne slažu oko toga? U čemu je razlika između Dafin i Napeva?
     Na vrhu brda stajala je Trageda, čekajući. Bila je obavijena blistanjem kao ćilibarnom opnom iz koje će se svakog časa pojaviti da zadivi goste Elohimfesta - pojava koju niko ne može poreći. Čvrsto je uhvatila Lindenin pogled i više ga nije puštala.
     "Sunozbore." Tragedin glas ličio je na svetlost njene odežde. "Elohimfest je počeo. Ono što se desilo jeste srž naših bića. Bićeš mudra da ga zadržiš u srcu i potrudiš se da razumeš. Ali to je prošlo, a pred nama stoji cilj koji vas je doveo k nama. Hodi." Mislostivo je mahnula rukom. "Razgovaraćemo o tome."
     Linden je poslušala kao da ju je Tragedin okret lišio volje. No, smesta je osetila olakšanje, jer je ustanovila da je ostali saputnici neće ostaviti samu. Kovenant joj je stao uz bok, a džinovi su pošli ka njoj. Zajedno su prošli kroz Elohime i popeli se uz padinu.
     Zaustavili su se blizu vrha brda. Tragedina visina i izdignuti položaj omogućili su joj da se gleda oči u oči sa Brusobolom i Sanomorom, ali usmerila je pažnju samo na Linden. Linden se osećala ogoljeno pod tim magičnom pogledom; no, prizvala je odlučnost i ostala uspravno.
     "Sunozbore", počela je Trageda, "džin Mrkotrag Brusobol ti je svakako preneo svoja znanja o Elemesnedenu. Tako znaš da se naši darovi ne predaju slobodno. Imamo mnogo veoma opasnih stvari koje poklanjamo samo uz veliku pažnju. A neželjeno znanje ili moć brzo iščeznu. Ako se ne okrenu protiv ruke koja ih drži, svakako gube svu vrednost. Osim toga, imamo malo razloga da se radujemo upadima sa ivica Zemlje. Zato želimo da dobijemo cenu za ono što se traži od nas - i da odbijemo sve zahteve ako onaj ko traži nema čime da nas zauzvrat zadovoljni.
     Ali ti si Sunozbor i jasno je koliko je tvoj pohod u hitnji. Zato od tebe i tvojih saputnika neću tražiti nikakvu razmenu. Ako vaše potrebe leže u našim moćima, ispunićemo ih bez cene."
     Bez...? Linden je zurila u Tragedu. Zvonjava u glavi joj je narastala, mrseći joj misli. Kao da su se svi Elohimi usmerili na nju i Tragedu.
     "Možeš da govoriš." Tragedin ton vrlo je blago nagoveštavao nestrpljenje.
     Linden je jeknula u sebi. Blagi Bože. Pogledala je saputnike, tražeći pomoć. Trebalo je da zna šta da kaže, trebalo je da se pripremi za ovo. No, očekivala je pregovore, a ne poklone. Tragedina ponuda i zvona potpuno su je zbunili.
     Zaustavio ju je pogled na Brusobolovo lice. Sve njegove sumnje su iščilele. Smesta je iskoristila priliku. Trebaće joj malo vremena da se pribere. Ne gledajući Tragedu, progovorila je što je mirnije mogla. "Ja sam ovde stranac. Neka prvo govori Brusobol."
     Osetila je da pritisak Tragedinog pogleda prelazi na kapetana. "Onda, govori, Mrkotraže Brusobole", milostivo je rekla Elohimka.
     Prva, koja je stajala kraj njega, ukočila se kao da ne može da poveruje kako nema nikakve opasnosti po njega. Ipak, nije mogla da mu uskrati klimanje glave u znak slaganja. Lupižena je radoznalo gledao kapetana. Sanomorov pogled bio je mračan, kao da mu neko unutrašnje opažanje smeta da vidi brata.
     Kada je Brusobol koraknuo napred, ispod čupavih obrva blesnula mu je nada, nalik na zvezde. "Počastvovan sam", rekao je prigušenim glasom. "Ne želim ništa za sebe. Želim za Palamara Sanomora, mog brata."
     Sanomor se smesta zagledao u njega.
     "Sigurno vam je jasna njegova nevolja", nastavio je Brusobol. "Zemljo-vid ga muči i zbog tih patnji ostao je bez glasa. No, taj isti Zemljo-vid nas vodi u Potrazi, kako bismo se suprotstavili velikom zlu na Zemlji. Dar koji tražim jeste dar glasa za njega, kako bi nas bolje vodio - i kako bi mu bar malo bili olakšani bolovi."
     Naglo je zaćutao, očito se savlađujući da ne počne da preklinje. U stegnutim mišićima na vratu videlo mu se pulsiranje od pokušaja da ućutka burna osećanja dok je Trageda gledala Sanomora.
     Sanomor je odgovorio izrazom bespomoćne i neočekivane žudnje. U čitavom čvornovatom telu videlo se koliko duboko želi reči, neki način kojim bi olakšao sebi ogroman teret Zemljo-vida - ili ispitivanja kome je bio podvrgnut. Delovao je kao da je upravo ugledao spasilačnko svetlo na samoj ivici usuda.
     No, Trageda ga je gledala samo trenutak, a onda se ponovo obratila Brusobolu. Zvučala je pomalo nezainteresovano. "Tvom bratu se glas svakako može vratiti. Ali ne znaš šta si zapravo tražio. Njegova nemost potiče od Zemljo-vida kao što dan potiče od sunca. Da bismo ti dali to što tražiš, morali bismo da mu oslepimo oči vizije. To nećemo. Ne bismo ga ubili da si zatražio. Isto tako nećemo da mu nanesemo ni ovo zlo."
     Brusobol je razrogačio oči. Videlo se da se sprema na pobunu, jer su se želja i strepnja borili u njemu. No, Trageda je rekla 'Ja sam govorila' takvom čvrstinom da se Brusobol zateturao.
     Na Sanomorovom licu kratkotrajna svestlost pretvorila se u pepeo. Oslonio se o bratovljevo rame kao da mu treba podrška. Brusobol mu nije uzvratio. Kao džin, izgleda nije mogao da razume kako se nada koju je toliko dugo i rešeno negovao može odbiti u nekoliko reči. Nije ni pokušao da prikrije bol od koga mu se lice izobličilo.
     Pri pogledu na njega, Linden je zadrhtala od iznenadnog besa. Milostivost Elohima očito je samo maska za surovost sličnu grubosti. Nije verovala Tragedi. Ovi ljudi su otelotvorenje Zemne moći. Kako onda ne mogu...?
     Ne. Nije tačno da ne mogu. Oni neće.
     Sada više nije oklevala da pogleda Tragedu. Kovenant je pokušao da joj nešto kaže, ali nije ga slušala. Besno gledajući naviše, imenovala je poklon kojeg je nameravala da zatraži.
     "Ako je to tačno, onda ćeš mi verovatno reći da ne možete ništa ni sa Kovenantovim otrovom."
     Iza leđa je osetila da su joj se saputnici ukočili od iznenađenja i iščekivanja - nespremni na njen neočekivani zahtev, uznemireni tako otvorenim gnevom. No, nije obraćala pažnju ni na njih, uzdrhtalo usmerena na Tragedin pogled.
     "Ne tražim da mu izlečite lepru. To ima suviše mnogo značenja. Ali otrov! Ubija ga. Čini ga opasnim i po njega i po ostale oko njega. To je verovatno najgore što mu je Kletnik ikada učinio. Hoćeš li mi reći da ni sa tim ništa ne možete učiniti?"
     Zvona su zvučala uvređeno i zabrinuto. Jedno je govorilo:
     - Vrlo neučtivo prihvata našu dobrodošlicu.
     Drugo je odgovaralo:
     - Ima i razloga. Naša dobrodošlica nije bila nimalo ljubazna.
     Ubacilo se i treće:
     - Naš put je preopasan za ljubaznosti. Ne smemo mu dozvoliti da uništi Zemlju.
     Linden ih nije slušala. Usmerila je sav gnev na Tragedu, čekajući da visoka žena prihvati ili odbije jasno izrečenu optužbu.
     "Sunozbore." Tragedin glas očvrsnuo je kao da opominje. "Vidim taj otrov o kome govoriš. Jasan je u njemu - kao i zlo koje zoveš lepra. No, mi nemamo leka za njega. To je moć - koja može služiti dobru ili zlu - i suviše je duboko usađena u njegovo biće da bi se mogla iskoreniti. Hoćeš li da mu iščupamo korene života? Moć je život, a njemu koreni leže u otrovu i lepri. Cena takve pomoći bila bi gubitak svih moći, zauvek."
     Linden je i dalje gledala Tragedu. Od besa je u njoj planulo svo staro gnušanje od uzaludnosti. Nije mogla da podnese što ostaje tako beskorisna. Kovenant ju je dozivao po imenu, pokušavajući da je odvrati, upozori ili obuzda. No, bilo joj je dosta izgovora i tajenja. Nasilje koje je tinjalo ispod površine Elemesnedena sada je planulo u njoj.
     "U redu!" prasnula je, izazivajući Tragedu da slično odgovori, iako je znala da bi je Elohimka mogla ugasiti kao sveću. "Zaboravi. Ne možete ništa sa otrovom." Iskrivila je usta. "Ne možete vratiti glas Sanomoru. U redu. Kad tako kažeš. Ima nešto što prokleto sigurno možete."
     "Odabrana!" upozorila ju je Prva, ali Linden nije prekinula.
     "Možete da se sa nama borite protiv Opakog."
     Džinovi su istog trenutka zapanjeno zaćutali. Kovenant je tiho opsovao, kao da mu takav zahtev nikada ne bi pao na pamet. No, njen ključali bes nije joj dopuštao da se zaustavi.
     Trageda se nije ni pomerila. Kao da je i ona bila iznenađena.
     "Sedite ovde u vašem klahanu", nastavila je Linden, birajući reči kao argumente optužbe, "puštate da vreme prolazi kao da nikakvo zlo ni opasnost na svetu ne smeju da utiču na vaše uzvišeno samoposmatranje, a mogli biste nešto i da učinite! Vi ste Zemna Moć! Vi ste načinjeni od Zemne Moći. Možete da zaustavite Kob Sunca - povratite Zakon - porazite poglavara Kletnika - samo kad biste se potrudili!
     Pogledaj se samo!" nastavila je. "Stojiš na vrhu kako bi nas gledala odozgo. A možda i imaš pravo na to. Otelotvorena Zemna Moć je toliko moćna da vam moramo delovati jadno i smešno. Ali mi bar pokušavamo!" Brusobol i Sanomor su povređeni. Kovenant je odbijen. Čitav pohod je izdan. Bacala je rečenice kao projektile, pokušavaući da u Tragedi nađe i napadne neko ranjivo mesto ili savest. "Kletnik pokušava da uništi Domaju. A ako uspe, neće se tu zaustaviti. On želi čitavu Zemlju. U ovom trenutku njegovi jedini neprijatelji su jadni, smešni smrtnici - kao mi. U ime najobičnijeg stida, ako već ne nečeg drugog, trebalo bi da ste voljni da ga zaustavite!"
     Kada je zaćutala, jer ponestalo joj je reči, oko brega su se podigli glasovi - izrazi besa, zabrinutosti, nezadovoljstva. Najjasnije se izdvojio Napevov uzvik. "Tragedo, ovo je neoprostivo!"
     "Ne!" odvratila je Trageda. To je zaustavilo proteste Elohima. "Ona je Sunozbor i njoj ću oprostiti!"
     Ovako neočekivan odgovor izmakao je Lindenin oslonac. U sebi se zaljuljala; gnev joj je oslabio od iznenađenja. Posustala je od stalnog zvuka zvonjave. Jedva je uspevala da izdrži Tragedin pogled dok je ova govorila.
     "Sunozbore", rekla je sa prizvukom žaljenja ili tuge, "to što ti zoveš Zemna Moć naš je Gmra." Kao i Dafin, nejasno je izgovorila reč pa je zvučala i kao Gral i kao Glas. "Ti veruješ da je to predmet suverene moći. U osnovi, to je opravdano verovanje. Ali zar si prešla tako dalek put, a da nisi razmela koliko je moć bespomoćna? Mi smo to što jesmo - a ono što nismo ne možemo ni postati. Onaj koga zoveš Opakim stvorenje je potpuno druge vrste. Mi smo nemoćni protiv njega. To je naš Gmra. Osim toga, Elemesneden je naše središte kao što je i središte Zemlje. Ne želimo da idemo van njegovih granica."
     Linden je poželela da krikne. Lažeš! Sva je gorela od protesta i želje da vikne. No, Kovenant joj je sasvim prišao. Stegao ju je troprstom šakom kao kandžama, zabijajući prste sve dublje kao da želi da je fizički kontroliše.
     "Ona govori istinu." Obraćao se njoj, ali gledao je Tragedu kao da je konačno našao put svoje svrhe. Linden je osetila u njemu bes jednak svome - bes od koga se držao kruto kao kost. "Zemna Moć nije odgovor na Opačiju. Inače Kevin nikada ne bi bio naveden na Obred Obesvećenja. On je bio gospodar Zakona i Zemne Moći, ali nije mu to bilo potrebno. Ne bi uspeo da time spase Domaju.
     Zato smo Domaji potrebni mi. Zbog divlje magije. Ona potiče izvan Svoda Vremena. Kao i Kletnik. Može da učini stvari koje Zemnoj Moći nisu moguće."
     "Onda se sve svodi na ovo." Brusobolov glas nadjačao je Kovenanta. Otvoren bol u glasu davao mu je dostojanstveno držanje; govorio je kao da izriče presudu Elohimima. "U svim krajevima Zemlje pričaju se legende o Elemesnedenu. Elohimi su u njima narod koji vlada vilinskim moćima i čudima, nečim najvišim i najdragocenijim što postoji. Džinovi rado i često pričaju o tome i oni koji su imali sreću da ih ovde dočekaju dobrodošlicom smatraju se blagoslovenima.
     Ali mi nismo dobili dobrodošlicu o kojoj svet priča sa tolikom čežnjom. Nismo dobili ni darove koji su neophodni za opstanak sveta. Umesto toga, oteli su nam sadruge haručaije, a mi smo poniženi. I zavedeni smo pri traženju darova. Ponudili ste ih bez cene, ali to nije pravo, jer znači da se ne možemo buniti zbog odbijanja. Elemesneden se tužno promenio i nemam želje da ovu priču pronesem kroz svet."
     Linden ga je žudno slušala. Zgrozio ju je Kovenantov stav. Zar misli da je pravo što je Napev želeo njegov prsten? Zar ne čuje zvona?
     Jedno od njih je govorilo:
     - Zbori istinu. Nismo više ono što smo bili.
     Odgovorio je tamniji ton:
     - Ne. Samo su ovi smrtnici bezobrazniji od svih drugih.
     Prvo je odgovorilo:
     - Ne. Mi smo postali bezobrazniji. Zar u ranijim vremenima ne bismo preuzeli na sebe ovu cenu? A sada tražimo da je on snosi, kako bismo mi bili pošteđeni.
     Smesta se umešalo treće:
     - Zaboravljate da je on opasan sam po sebi. Odabrali smo jedini put koji nudi nadu i nama i Zemlji. No, Određenom se i dalje može dopasti da plati cenu.
     A Elohimfest se nastavljao kao da nema zvonjave. Trageda je kruto govorila. "Mrkotraže Brusobole, slobodno si govorio. Sada ćuti." No, njegovo dostojanstvo bilo je van domašaja prekora. Uperila je pogled u Linden. "Jesi li zadovoljna?" upitala je.
     "Zadovoljna?" zaustila je Linden. "Jesi li ti lu..."
     Zaustavio ju je Kovenantov stisak. Zario joj je prste u rame, zahtevajući da se savlada. Pre no što je stigla da se oslobodi, da mu u lice kaže koliko je glup, on se obratio Tragedi. "Ne. Sve ovo je nevažno. Nismo zato došli." Zvučao je kao da je upravo našao novi način da se žrtvuje.
     "Nastavi, prstenošo", rekla je Trageda ravnim glasom. Svetlost u njenoj kosi i odeći kao da je pokazivala da je spremna za sve što će uslediti.
     "Tačno je da Zemna Moć nije odgovor na Opačiju." Govorio je oštro kao led. "Ali Kob Sunca je nešto drugo. To je pitanje Zemne Moći. Ako je ne zaustavimo, izješće srce Zemlje."
     Zastao je. Trageda je mirno čekala nastavak.
     I Linden je čekala. Nepoverenje u Elohime u njoj se pretvorilo u bezimeni užas. Nagonski je strepela od Kovenantovih namera.
     "Želim da načinim novo Žezlo Zakona." Glas mu je bio pun rizika. "Način da se borimo. Zato smo ovde. Moramo naći Jedino Drvo." Polako je pustio Lindenino rame, oslobodio je i zakoračio u stranu kao da hoće da je poštedi svoje opasnosti. "Želim da nam kažete gde je ono."
     Zvona su istog časa glasno zazvonila. Jedno je udaralo:
     - Nemoj, Tragedo. Naše nade biće izgubljene.
     Od nje je došao kristalni odgovor:
     - Razumem i slažem se. Neću.
     No, njen pogled ničim nije odavao ovaj razgovor. Gledala je Kovenanta otvoreno, gotovo sa uživanjem. "Prstenošo", pažljivo je rekla, "ne treba ti to znanje. Već je položeno u tvoj um."
     Odgovorio joj je jednako spremno i pažljivo. "To je tačno. Dao mi ga je Kaer-Kaveral. Rekao je 'Znanje je u tebi, iako ga ne vidiš. Ali kada dođe pravo vreme, naći ćeš načina da otvoriš moj dar'. Ali ne znam kako da dospem do njega."
     Zvonjava se utišala, nalik na prigušeno disanje. No, Linden je shvatila značenje zvona. Na ovaj trenutak su čekali.
     U naletu shvatanja, pokušala je da se baci na Kovenanta. U njoj su odzvanjale reči suviše brze da ih izgovori: Oni već znaju gde je Drvo, ovo su čekali, zar ne razumeš, Kletnik je stigao ovamo pre nas! Ali kretala se presporo, okovana smrtnošću. Srce kao da joj se smrzlo između dva otkucaja; dah joj nije ulazio u pluća. Jedva je uspela da se okrene kada je on progovorio kao da zna da srlja u nesreću.
     "Želim da mi otvorite to znanje. Želim da mi otvorite um."
     Trageda se na vrhu brda smešila.









9. ŠUMNIKOV DAR
     Sledećeg trenutka Linden je naletela na Kovenanta tolikom silinom da se zateturao nekoliko koraka nizbrdo. Ščepala ga je za košulju i svom snagom ga protresla. "Nemoj to raditit!"
     Borio se da povrati ravnotežu. Oči su mu plamtele kao predznak divlje magije. "Šta ti je?" obrecnuo se. "Moramo saznati gde je."
     "Ali ne tako!" Nije imala dovoljno snage, nije mogla da je smogne dovoljno za glas i mišiće. Želela je da ga fizički ubedi; ali čak joj ni gnev nije bio dovoljan. "Ne moraš to da radiš! Oni mogu i da ti kažu! Oni već znaju gde se nalazi."
     Grubo ju je uhvatio za doručja i otrgao joj se iz stiska. Narastanje moći i otrova u njemu učinili su ga nesavladivim. Držao je njene šake blizu proreza na majici i nije mogla da se oslobodi. "Verujem ti." I dalje ju je streljao pogledom. "Ovi ljudi verovatno znaju sve. Samo što neće da nam kažu. Šta hoćeš da učinim? Da ih molim dok se ne predomisle?"
     "Kovenante." Istovremeno je besnela i preklinjala. "Mogu da čujem šta oni međusobno razgovaraju." Reči su joj se otimale. "Imaju neki tajni cilj. Kletnik je stigao ovamo pre nas. Nemoj pustiti da te opsednu!"
     To ga je pogodilo. Nije joj pustio ruke, ali je popustio stisak kad je naglo podigao glavu da pogleda Tragedu.
     "Je li to tačno?"
     Trageda kao da nije bila uznemirena. Ponovo je bila popustljiva prema Linden. "Sunozbor kaže da nas je Opaki napao i podredio svojim ciljevima. To nije tačno. Ali mi imamo i svoje ciljeve u čitavoj stvari - i to jeste tačno."
     "Onda mi reci gde je Jedino Drvo", zarežao je Kovenant.
     "Nije naš običaj da pružamo nepotrebne darove." U njenom glasu nije bilo ni traga od protivnjelja ili ubeđivanja. "Doneli smo takvu odluku iz razloga koji nam se čine dobar. Mi smo Elohimi i naši razlozi leže van vaših moći prosuđivanja. Zamolio si me da otvorim znanje koje ti je skriveno. Taj dar sam voljna da pružim - taj i nijedan drugi. Možeš ga prihvatiti ili odbiti, odlučujući po meri svojih sumnji.
     Ako želiš drugi odgovor, traži ga na nekom drugom mestu. Pitaj Sunozbora zašto nije ušla u tvoj um da ti pribavi znanje koje želiš. Put joj je otvoren."
     Linden se trgla. Ući...? U njoj su usplamtela sećanja na Kovenantov poslednji napad. Tamna glad takođe se probudila. Spasti ga od onog što Elohimi smeraju...! Ali već je gotovo izgubio život zbog nje. Opasnost se zgušnjavala. Zapljuskivala joj je kožu kao stid. Protivljenje će je uhvatiti u klopku. Eto zašto je bila odabrana, zašto ju je Gibon dotakao. Izvila se iz Kovenantovog oslabljenog stiska, pogledala Tragedu u oči i dobacila joj jedini odgovor koji je imala - jedini koji joj je pomagao da obuzda glad.
     "Opsedanje je zlo."
     Je li možda ipak istina da su Elohimi zli?
     Trageda je prezrivo podigla obrve, ali nije odgovorila.
     "Linden." Kovenantov glas bio je pridavljen kao da se jedva probija kroz stegnute zube. Pružio je ruke prema njoj i okrenuo je da opet gleda u njega. "Nije me briga smemo li im verovati. Moramo da saznamo gde je Jedino Drvo. Ako oni imaju na umu još nešto..." Iskrivio je lice. "Oni misle da ja nisam važan. Šta misliš, koliko toga mogu da izdržim? Posle svega kroz šta sam prošao?" Po glasu mu se jasno osećalo da neće uopšte izdržati. "Jednom sam spasao Domaju i učiniću to ponovo. Oni mi to neće oteti."
     Kada je shvatila njegova osećanja, sva je otupela iznutra. Premnogo gneva bilo je upereno protiv nje - protiv zamisli da je ona Sunozbor, a da je on kriv što se dokazivao. Sada je opet čula zvona, ali ih je jedva slušala. To se ponovo dešavalo, sve se ponovo dešavalo, nije mogla ništa da učini, to će se uvek dešavati. Nije mu nimalo koristila, kao što nije koristila ni svojim roditeljima. I izgubiće ga. Nije čak mogla ni da mu otvoreno kaže. Ja nemam moć. Zar ne shvataš da neću da uđem u tebe upravo da bih tebe zaštitila? Umesto toga, pustila je da joj progovori smrznuti deo srca.
     "Radiš ovo samo zato što se osećaš uvređeno. To je kao i ta lepra. Misliš da se možeš osvetiti time što ćeš se žrtvovati. Univerzalna žrtva." Ionako me nikad nisi volela. "To je jedini način života koji poznaješ."
     Videla je da je povređen - i da mu bol ništa ne znači. Što ga je više napadala, postajao je sve tvrdoglaviji. Nemi, gnevni pogled kojim joj je odgovarao ostao je neizmenjen. Što se njega tiče, nije bilo izbora. Kako da se izdigne iznad svojih potreba, osim da ih dočeka licem u lice i rizikuje život pred njima? Kada joj je okrenuo leđa da bi prihvatio Tragedinu ponudu, nije ni pokušala da ga zaustavi. Ona otupelost mogla bi da bude i tuga.
     "Kovenante Džinoljube", zahtevala je Prva, "pazi šta radiš. Predala sam Potragu u tvoje ruke. Ne smemo je izgubiti."
     Nije je slušao. Pogledao je Tragedu i promrmljao lomnim glasom. "Spreman sam. Hajde da to obavimo."
     Bregom je odjeknulo usamljeno zvono - zvukom molbe ili protesta. Linden je sada mogla da otkrije odakle potiče. Dopiralo je od Findejla.
     - Tragedo, razmisli! Moj život ugrožavaš. Ako ova staza zakaže, ja ću morati da platim. Zar nema drugog načina?
     Trageda je ponovo izenadila Linden. "Sunozbore", rekla je kao da se protivi samoj sebi, "šta ti kažeš? U tvoje ime ću odbiti da uradim ovo, ako tako želiš." Kovenant je zasiktao kao da proklinje; ali Trageda je nastavljala da ga ponižava. Nepokolebljivo je nastavila. "U svakom slučaju, teret pada na tvoju dušu. Moraš obećati da ćeš mu oduzeti prsten pre no što dovede Zemlju do uništenja - da ćeš sjediniti u sebi Sunozbora i prstenošu." Kovenant je zračio očajničkim gnevom, ali Trageda se nije udostojila da ga primeti. "Ako se ne vežeš takvim obećanjem, moram mu ispuniti zahtev."
     Findejl se kruto oglasio zvonjavom:
     - Zahvaljujem ti, Tragedo.
     Ali Linden nije imala načina da sazna na šta to Findejl misli. Duboko u sebi teturala se od značaja Tragedinog predloga. Ovo je bilo mnogo lukavije iskušenje od opsedanja; nudilo joj je moć ne izlažući je pretnji tame. Da prihvati odgovornost za njega? Ne, više od toga: da prihvati odgovornost za čitav pohod, za opstanak Zemlje i poraz poglavara Kletnika. Imaće priliku da zaštiti Kovenanta od njega samog - da ga poštedi isto onako kako se on često trudio da poštedi nju.
     Ali onda je ugledala skrivenu zamku. Ako prihvati, pohod neće imati načina da nađe Jedino Drvo. Osim ako ona učini upravo ono što je upravo odbila - da napadne Kovenanta kako bi iskopala Kaer-Kaveralovo skriveno znanje. Sve se svodilo na isto. Osetila je mučninu od silne žudnje za takvom moći. Ali jednom ju je već odbila, čitav život je provela odbijajući je.
     Odmahnula je glavom. "Ne mogu mu narediti šta da radi", tupo je rekla, pokušavajući da veruje kako potvrđuje nešto, kako osigurava i sebe i njega od iskušenja. Ali svaka reč koju je izgovorila ličila je na novo poricanje. Srce joj se grčilo od pomisli na opasnost po njega. "Neka sam donese svoju odluku."
     Istog časa morala je da se obgrli rukama kako bi se zaštitila od naleta Kovenantovog olakšanja, Findejlove strepeće zvonjave, iščekivanja ostalih prijatelja - a kroz sve to zračila je Tragedina spremnost.
     "Hodi", smesta je rekla Elohimka odevena u dijamante. "Hajde da počnemo."
     A njen unutrašnji glas je dodao:
     - Uzećemo ga u tišini, kao što smo i nameravali.
     Linden se nehotice okrenula i ugledala Kovenanta i Tragedu usmerene jedno na drugo kao da su u zanosu. Ona je blistala, kao da time daje spoljašnji znak lukave pobede. A on je stajao ispravljenih ramena i podignute glave, raspet na krst sklupčanog usuda. Da se još i nasmešio, Linden bi počela da vrišti.
     Trageda je sišla sa vrha brda, obavijena laganim njihanjem ogrtača nalik na talasanje dragulja. Moć joj je pristajala kao da je rođena za nju. Lebdeći kao meki, večernji povetarac, prišla je i stala pred Kovenanta.
     Kada mu je spustila dlan na čelo, nemost brda raspala se od užasa.
     Grudi mu je rascepio krik oštar kao kandža. Pao je na kolena. Svi mišići na licu i vratu su mu se napeli. Stezao je dlanovima slepoočnice kao da mu se lobanja raspada. Grčevi su ga nagonili da bespomoćno udara sopstvenu glavu.
     Linden i džinovi gotovo su istovremeno jurnuli ka njemu.
     Pre no što su ga dosegli, krik mu se pretvorio u vrisak divlje magije. Beli plamen suknuo je na sve strane. Trageda se povukla. Čitav breg se zaljuljao. Linden i Lupižena su pali. Desetine Elohima poprimile su druge oblike kako bi se zaštitili. Prva je izvukla mač kao da joj od njega zavisi ravnoteža. Besno je vikala na Tragedu; ali u rici Kovenantove moći nije se čuo nikakav zvuk njenog glasa.
     Trudeći se da se podigne na kolena, Linden je ugledala prizor od koga joj se smrzla krv u žilama.
     Ovaj plamen nije ličio na ostale koje je videla. Nije poticao iz prstena na troprstoj šaci kojom se Kovenant još udarao po slepoočnici. Izvirao mu je pravo iz čela kao da mu je sam mozak eksplodirao u srebrnoj vatri.
     Plamen je isprva sukljao i širio se na sve strane, pokrivajući breg ludačkim bolom. No, onda se vazduh pretvorio u vrtlog zvonjave prizivanja, uobličujući nameru Elohima; vatra je počela da se menja. Polako se pretvorila u vrelo isijavanje, gusto i belo, kao da su se sve agonije međusobno stopile.
     Linden je nagonski zaklonila oči. Ovoliko blistanje moralo bi da je oslepi. Ali nije. Iako joj je udaralo u lice kao da gleda pravo u užareno sunce, ostalo je podnošljivo.
     A u njegovom bistrom jezgru rađale su se vizije.
     Pojavljivale su se kroz zračenje jedna za drugom.
     Dete od četeiri-pet godina, devojčica u plavoj haljini, stajala je leđima naslonjena na crno stablo drveta. Iako se nije čuo zvuk, vrištala je u nesavladivom užasu zbog zmije zvečarke koja joj se nalazila kraj golih nogu.
     A onda je zmija nestala, ostavljajući dva strašna crvena traga na beloj detinjoj koži.
     U viziju se uteturao Kovenant. Izgledao je izubijano i napaćeno od glave do pete. Iz zapuštenih posekotina na usnama i čelu lila mu je krv. Uzeo je devojčicu u naručje i pokušao da je uteši. Razgovarali su, ali vizija je ostala nema. Nespretno je izvadio perorez i otvorio ga. Iz cipele je izvadio pertlu i napravio podvez. Čvrsto je zagrlio devojčicu i namesto vrh noža nad ranu na nozi.
     U trenutku pokreta noža vizija se promenila. Oštrice su mu zasekle doručja, povlačeći linije smrti. Potekla je krv. Klečao je u lokvi stradanja dok su jahači mahali rukhovima i vodili ga u istinozbor, bespomoćnog i skerletnog.
     Haotični prizori su se nastavljali. Linden je ugledala Domaju, pruženu ničice, slomljenu pod Kobi Sunca. Pod delovanjem sunca kiše, bolesno tlo se pretvorilo u pustinju; pod suncem boleština pustinja se pretopila u crveni gnoj. Istovremeno su se iste promene dešavale i sa Džoaninim telom dok je ležala opsednuta i vezana na krevetu u Kovenantovoj kući. Bila je podvrgnuta svakom obliku bolesti sve dok Linden nije gotovo poludela, gledajući je.
     Vizija je uzdrhtala od gneva i gađenja i pojavila se divlja magija. Među krvlju osvetljenim rukhovima zaplamtela je bela baklja novog usijanja. Sama se povila do njegovih zasečenih zglobova, zaustavila isticanje krvi, zacelila rane. Kovenant se podigao na noge, ponet besom i požarom i njegova moć počela je da besni kroz jahače, koseći ih kao snoplje.
     Ali kako je beli plamen narastao, srž njegovog svetla se menjala i umekšavala. Kovenant je stajao na površini jezera, čije su se vode pretvorile u vir i donele mu kril u ruke. Jezero ga je držalo kao blagoslov, menjajući nasilje u svetlost nade; jer u Domaji ipak postoji Zemna Moć, pošto je barem ovo jezero opstalo pod Kobi Sunca.
     Vatra se ponovo promenila. Sada je izvirala, u talasima fosforescencije, iz visoke ljudske prilike. Bio je to muškarac ogrnut u potpuno belu svilu. Držao se dostojanstveno i snažno; ali iza duboke posvećenosti, na licu nije imao ni oči ni očne duplje.
     Kada se obratio Kovenantu, pojavile su se i druge prikaze. Muškarac u plavom ogrtaču sa nakrivim osmeom i vedrim pogledom. Slično obučena žena, čije je strasno lice nosilo nagoveštaje ljubavi i mržnje. Muškarac nalik na Kaila i Brina, spreman i sposoban kao presuda. I džin, svakako Srdosolja Penosled.
     Kovenantovi Mrtvi.
     Uz njih je stajao i Vain, crn i savršen kao da takvim ogrtačem sakriva srce.
     Svako je ponešto rekao u nemoj viziji. Blagoslovi i kletve njihovih osećanja oborili su ga na kolena. Na kraju mu je prišao bezoki čovek, Šumnik. Pažljivo je ispružio žezlo i dotakao Kovenantu čelo.
     Istog časa bregom se proneo plamen nalik na pesmu vatre; i istog trenutka čitav Elemesneden utonuo je u tamu. U viziji se pojavila noć - jasna i poznata zbog zvezda. Karta zvezda počela je polako da se okreće.
     "Vidiš li, Brusobole?" promuklo je uskliknula Prva.
     "Da!" odgovorio je. "Ovu stazu mogu da sledim do kraja Zemlje."
     Zvezde su neko vreme pokazivale put do Jedinog Drveta. Onda se, na mestu koje su pokazale, čitava vizija spustila ka moru. Među talasima se pojavilo ostrvo. Bilo je malo i golo, podignuto kao beleg pred udaranjem mora, ne označavajući ništa. Na pustim kamenitim obalama nije bilo nikakvog znaka života. Ipak, svrha vizije bila je jasna: tu se nalazi Jedino Drvo.
     Preko okeana se proneo usamljenički krik. Kovenant je kriknuo kada je ugledao svoju sudbinu.
     Zvuk je protresao Linden. S naporom je ustala i pokušala da se oskudnom preostalom snagom probije napred. Kovenant je klečao, a moć mu je sukljala iz čela kao da je raspet ekserima moždanog plamena.
     Za trenutak nije uspevala da se probija uz svetlo: zadržavalo ju je kao da se iz njega izliva opipljiva struja. Ali onda su zvona zazvonila uglas:
     - Postignuto je!
     Neka su bila divlja od pobede. Druga su izražavala duboko žaljenje.
     Vizija je istog časa počela da bledi sa slike morem izglodanog ostrva. Blistanje je postepeno jenjavalo, vraćajući prirodno osvetljenje Elemesnedena, omogućujući Linden da se kreće. Probijala se ka Kovenantu korak po korak. Predvorja vizije kao da su joj pekla kožu, pucketajući joj u kosi poput munja; ali probijala se kroz njih. Kada je moć konačno oslabila i okončala se, ostavljajući sve oko sebe ošamućene i neomične kao u pustinji, pala je na zemlju pred Kovenantom.
     Mlitavo je klečao, oslonjen na pete, ruku nesvesno prepletenih na kolenima. Kao da nije bio svestan ničega. Zurio je kroz nju poput slepca. Donja vilica visila mu je kao da je lišen i reči i jecaja. Plitko, drhtavo je disao. Mišići na grudima su ga boleli pod Lindeninim pogledom kao da su raskinuti mukama Tragedinog otvaranja.
     Ali kada je pružila ruku ka njemu, zakreštao je kao izmučen i ranjen gavran: "Ne dodiruj me."
     Reči su bile jasne. Ponovile su staro upozorenje njegove bolesti da ga čuju svi Elohimi. Ali iz njegovog pogleda nestala je svaka svetlost uma.









Drugi deo: IZDAJA









10. BEG OD ELOHIMA
     Linden je sada jasno čula zvona, ali nije je bilo briga o čemu govore. Bila je prikovana za Kovenantove prazne oči i crno, otupelo lice. Možda ju je i video, ali mu to ništa nije značilo. Nije reagovao kad mu je obuhvatila rukama lice i užasnuto se zagledala u njega.
     Džinovi su se razgalamili, pokušavajući da saznaju šta mu se desilo. Nije ih slušala. Očajnički je istezala novi vid, pokušavajući da prodre kroz ravnu pazninu njegovih očiju i stigne mu do uma. Nije uspela: čim bi mu ušla u glavu, potonula bi u tamu. Ličio je na ugašenu sveću i jedini trag dima koji se izdizao sa fitilja bila je ona stara, grčevita rečenica: "Ne dodiruj me."
     Počela je da traga po toj tami. Mora da je u njemu ostalo nešto razuma, inače ne bi mogao da istrajava u tom ponavljanju. No, i taj jedini ostatak svesti bio joj je van domašaja. Tama kao da je isisavala svetlost i iz nje. Padala je u prazninu, večnu i gladnu kao ledeni bezdani između zvezda.
     Naglo se otrgla od njega.
     Brusobol i Sanomor stajali su sa Prvom tik iza Kovenantovih leđa. Lupižena je klečao kraj Linden, molećivo je stežući za ramena ogromnim šakama. "Odabrana." Njegov šapat zvučao je u preostalom pramenju tame kao bol. "Linden Averi. Reci nam."
     Bolno je dahtala. Nije uspevala da smogne dovoljno vazduha. Bezlična svetlost Elemesnedena ju je gušila. Elohimi su se naginjali nad nju kao u klaustrofobičnom košmaru, bezobzirni kao pragrdani. "Želeli ste ovo", dahtala je. "Ovo ste planirali od samog početka." Od besa joj se vrtelo u glavi. "Da ga uništite."
     Prva je naglo uvukla dah. Lupižena je nehotice stegao šake. Podigao se na noge naglo, kao da mora uspravno da primi novo iznenađenje, i povukao za sobom i Linden. Brusobol je zurio u nju. Sanomor je stajao opuštenih i ukočenih ruku, povlačeći se od vizije.
     "Sad je dosta", odgovorila je Trageda. Glas joj se pretvorio u polarni led. "Više neću dozvoliti iznošenje tako lažnih optužbi. Elohimfest je završen." Okrenula se.
     "Stani!" Da nije bilo Lupižene, Linden bi pala na golo tlo kao da preklinje. Svu preostalu snagu ulila je u glas. "Moraš ga povratiti! Prokletstvo, pa ne možeš ga ostaviti ovako!"
     Trageda je zastala, ali nije se osvrnula. "Mi smo Elohimi. Naši postupci leže van tvoje moći prosuđivanja. Budi zadovoljna." Elegantnim pokretima nastavila je nizbrdo.
     Sanomor se naglo pokrenuo i bacio se za njom. Prva i Brusobol su uzviknuli, ali nisu uspeli da ga zaustave. Lišen kratke, uzaludne nade, nije mogao drugačije da ispolji svoj bol.
     Trageda je ipak čula ili osetila da njegovo približavanje. "Stani, džine!" obrecnula se pre nego što ju je stigao.
     Odskočio je kao da je naleteo na nevidljivi zid tik iza njenih leđa. Moć naređenja prosto ga je oborila.
     Smireno i dostojanstveno okrenula se da ga pogleda. Ležao je ničice, ječeći, iskeženih zuba, očiju punih vriska.
     "Ne napadaj me nepoverenjem", polako je rekla Trageda, "inače ću ti pokazati da je tvoj nemi Zemljo-vid med i mleko u poređenju sa gnevom Elemesnedena."
     "Ne." Linden je osećala da joj se život polako vraća u telo, ali i dalje se oslanjala na Lupiženu. "Ako hoćeš nekome da pretiš, preti meni. Ja sam ta koja te optužuje."
     Trageda ju je ćutke pogledala.
     "Sve ste ovo isplanirali", nastavila je Linden. "Ponizili ste ga, osramotili, uvredili - sve da bi dovoljno pobesneo i dopustio da uđeš u njega, izazvao te da ga povrediš. A onda ste mu zbisali um. A sada" - prikupila je sav gnev - "sada ga povrati!"
     "Sunozbore", ledeno je rekla Trageda, "izigravaš budalu, a nemaš pojma o tome." Oholo je sišla sa brda i prošla kroz krug mrtvog drveća.
     I svi ostali Elohimi su se okretali i razilazili kao da im Linden i njeni sadruzi više nisu zanimljivi.
     Linden se sa nemim krikom ponovo okrenula Kovenantu. U jednom divljem trenutku smerala je da mu otme prsten i time prinudi Elohime.
     Zaustavio ju je jedan pogled na njega. Prva ga je podigla na noge. Zurio je kroz Linden kao da ni ona ni sve oko nje više ne postoji; ali ponavljao je praznu rečenicu kao nehotičnu molbu.
     "Ne dodiruj me."
     Oh, Kovenante! Naravno da mu neće uzeti prsten. Nije mogla to da mu učini, ako ništa drugo onda zato što je upravo to bila namera Elohima. Ili deo njihovih namera. Sve ju je bolelo od muke, ali ova odluka ponovo ju je odvukla u beskorisnost. Jedva je zadržavala suze koje su ponovo narastale u njoj. Šta su ti to učinili?
     "Je li to istina?" šapnula je Prva ka nejasnom nebu. "Je li ga pribavljanje znanja za nas toliko stajalo?"
     Linden je tupo klimnula glavom. Besmisleno je mahala rukama. Naučila ih je da budu ruke lekara, a sada je jedva uspevala da obuzda želju za ubijanjem. Kovenant joj je oduzet, potpuno kao da je mrtav - ubijen kao Nazik, ošticom još vrelom od okrutnosti. Osećala je da će poludeti ako se ne pokrene, učini nešto, nečim se založi za sebe.
     Džinovi oko nje nepokretno su stajali kao da ih je okovao njen strah. Ili gubitak Kovenanta i njegove odlučnosti. Niko drugi neće moći da povrati svrhu pohoda.
     Ta odgovornost pružila joj je ono što joj je bilo potrebno. Oživljena ranijom tvrdoglavošću, požurila je nizbrdo da vidi je li Sanomor povređen.
     Upravo je ustajao. Oči su mu bile izbečene i ošamućene, zbunjene Zemljo-vidom. Njihao se kao da je izgubio osećanje za ravnotežu. Kada mu je Brusobol žurno prišao, uhvatio se za bratovljevo rame kao da je to jedino uporište u svetu koji se raspada. No, Lindenina čula nisu našla nikakav trag obziljnije fizičke povrede.
     Ipak, pretrpeo je ozbiljnu povredu osećanja. Nešto u njemu istrgnuto je iz korena sjedinjenim silama ispitivanja kroz koje je prošao, gubitka nade koju je brat začeo u njemu i Kovenantove sudbine. Bio je uhvaćen u klopku iz koje nema izlaza; i nosio je Zemljo-vid kao da zna da će ga to ubiti.
     Linden ni to nije mogla da izleči. Mogla je samo da gleda i mrmlja beskorisne kletve.
     Većina zvona povukla se u pozadinu, ali dva su još odzvanjala u blizini. Međusobno su raspravljala: zadovoljstvo protiv žaljenja. Sada je mogla tačno da ih razume, ali više nije želela da razabire reči. Bilo joj je dosta Napeva i Dafin.
     Ipak, dvoje Elohima popelo se uz brdo tik do nje i nije mogla da ih zanemari. Bili su joj poslednja prilika. Kada su je pogledali, usmerila je svu goričnu pravo u Dafin kristalni pogled.
     "Niste to morali da učinite. Mogli ste da nam kažete gde je Jedino Drvo. Niste morali da ga opsednete. A naročito niste morali da ga ovako ostavite."
     Napevov tvrdi pogled bezbrižno je sijao, a unutrašnji glas mu je iskrio od uživanja.
     No, Dafin um odzvanjao je tužnim, vlažnim tonovima kada je uzvratila pogled Linden. "Sunozbore, ti ne razumeš naš Gmra. U tvom jeziku postoji reč sa donekle sličnim značenjem. To je 'etika'."
     Gospode Bože! Linden se zagrcnula od groze, ali se brzo savladala.
     Dafin je nastavila da govori. "U našoj moći ima mnogo otvorenih staza kojima smrtnici ne mogu da sude niti da ih slede. Neke su privlačne, a neke odvratne. Naša sadašnja staza je odabrana zato što nudi ravnotežu nade i zla. Da smo mislili samo na sebe, izabrali bismo stazu sa više nade, jer njena cena ne bi pala na nas nego na vas. Ipak, odlučili smo da podelimo cenu sa vama. Mi rizikujemo nadu i ono što nam je još dragocenije - život i značenje života. Rizikujemo poverenje.
     Zato su neki od nas" - nije morala da otvoreno pokaže Napeva - "predlagali drugi put. Jer ko ste vi, pa da zbog vas rizikujemo poverenje i život? Ipak, ostao nam je Gmra. Nikada nismo želeli da naudimo nečijem životu. Pošto nismo našli stazu nade bez imalo zla, rešili smo da nađemo ravnotežu i podelimo cenu. Nemoj ni pokušati da nam sudiš kada tako malo razumeš važnost sopstvenih dela. Nismo mi krivi što su Sunozbor i prstenoša došli do nas kao dva odvojena bića."
     Oh, prokletstvo, promrmljala je Linden u sebi. Nije više imala snage da upita Dafin koju cenu Elohimi plaćaju za Kovenantovu prazninu. Nije mogla da smisli odgovor koji bi je zadovoljio. A zvonjava joj je govorila da Dafin ne bi jasno odgovorila. Linden nije želela da dalje traći ono malo preostale snage na rasprave ili objašenjenja. Jedino što je želela bilo je da okrene leđa Elohimima i izvede Kovenanta odavde.
     Napev je progovorio kao da joj odgovara. "U svakom slučaju, to je bilo i prošlo. Da je izbor bio do mene, odavno bismo te ućutkali izbacivanjem iz Elemesnedena." Zvučao je opušteno, ali pogled mu je blistao od savladanog veselja i lukavstva. "Da li bi tvom ponosu odgovaralo da odmah odeš, ili želiš da ostaneš još malo i ispadneš još veća budala?"
     Dafin je zazvonila:
     - Napeve, ovo ti ne pristaje.
     Ali on je odgovorio:
     - Može mi se. Više nas ne mogu sprečiti.
     Linden je povila ramena, nehotice se napinjući u naporu da priguši uljeze u umu. Ali u tom trenutku prišla im je Prva. Jednu ruku položila je na balčak mača. Obuzdavala se tokom čitavog Elohimfesta, ali ipak je bila uvežbana za Mačomoćnicu i sada joj se čitavo lice pretvorilo u gvozdeno mrštenje opasnosti i boja. "Još na jedno pitanje morate odgovoriti, Elohimi."
     Liden je tupo piljila u nju. Osećala je da družini i nije ostalo ništa sem pitanja, ali nije imala pojma šta Prva smera.
     Prva je nastavila kao da isprobava mač na nepoznatom protivniku. "Možda ćete se udostojiti da nam otkrijete šta se desilo sa Vainom."
     Vainom?
     Linden se za trenutak trgla. Suviše toga se desilo. Nije imala snage da pomisli na još neko lukavstvo. Ali nije imala izbora. Slomiće se ako ne nastavi da se kreće i prihvata odgovornosti kako se budu nametale.
     Osvrnula se po brdu, ali unapred je znala da neće videti ni traga od demonokota. Naglo se prisetila da Vain nije ni došao na Elohimfest. Nije ga videla od kako se družina razdvojila radi ispitivanja. Ne: nije ga videla od kako su haručai izbačeni. U tom trenutku njegovo odsustvo nesvesno ju je uznemirilo, ali nije mogla da odredia nejasno osećanje nepotpunosti.
     Sada je uzdrhtala i pogledala Napeva. On je jasno rekao muzikom: Više nas ne mogu sprečiti. Mislila je da se to odnosi na Kovenanta; ali sada je njegova zlobna radost zadobila novo značenje.
     "To ste, znači, radili." Plamtela je od shvatanja. "Zato si izazivao Kaila - zato ste pokušavali da zametnete borbu. Da ne bismo pazili na Vaina." A Vain je ušao pravo u klopku sa svojom uobičajenom prazninom.
     Onda je malo promislila. Ne. Nije tačno. Vain je prišao klahanu nekako uzbuđeno, kao da je zadovoljan onim što predstoji. A Elohimi od početka nisu obraćali pažnju na njega, prikrivajući namere koje su imali.
     "Pa šta, pobogu, hoćete od njega?"
     Napev je očito uživao. "Predstavljao je opasnost po nas. Njegovi tamni tvorci načinili su ga da nam nanese zlo. Predstavljao je napad na naš Gmra, uperen ogromnom veštinom i zlobom kako bi nas skrenuo s puta. To nismo mogli da trpimo, kao što nismo trpeli vaše slaboumne želje. Zatvorili smo ga.
     Uradili smo to krišom", nastavio je, gotovo se smejući, "da bismo izbegli ludački bes vašeg prstenoše. Ali sada je ta opasnost izbegnuta. Zatvorili smo vašeg Vaina i nikakva glupa preklinjanja niti jadan smrtnički bes neće izdejstvovati njegovo oslobađanje." Oči su mu blistale. "Time je senka koju ste hteli da bacite na nas uklonjena. Razmislite o pravednosti vašeg gubitka i budite zadovoljni."
     Linden više nije mogla da podnese. Navukla je na lice masku strogosti kako se ne bi izdala i skočila na njega.
     Zaustavio ju je nehajnim pokretom, tako da se zateturala unazad. Sudarila se sa Kovenantom i on je pao na tvrdo tlo, ne trudeći se da ičim umanji udarac. Ostao je da leži licem u prašini.
     Džinovi se nisu pomerili. Napev ih je istim pokretom ukočio. Prva se trudila da izvuče mač. Sanomor i Brusobol su pokušavali da napadnu, ali nepomično su stajali.
     Linden je otpuzala do Kovenanta i podigla ga. "Molim te." Uzaludno mu se obraćala, kao da joj je Napevova moć oduzela i razum. "Žao mi je. Probudi se. Uzeli su nam Vaina."
     No, Kovenant kao da je bio gluv i neosetljiv. Nije ni pokušao da očisti prašinu koja mu se prilepila za ispucale usne. Prazno je odgovarao na nešto što je delovalo nezavisno od nje, džinova i Elohima:
     "Ne dodiruj me."
     Zagrlila ga je i okrenula se da još jednom zamoli Dafin za razumevanje. Niz lice su joj se slivale suze.
     No, Napev ju je preduhitrio. "Dosta je", strogo je rekao. "Sad odlazite."
     U tom trenutku zauzeo je držanje svog naroda: staloženo i nepokolebljivo. Ustuknula je od njega; ali kako se razdaljina povećavala, tako joj je on rastao pred očima, zbunjujući joj čula, pa joj je izgledalo kao da pada leđima ka nebu. Za trenutak je sijao kao sunce, spaljujući sve proteste. Onda je postao sunce i za trenutak je ugledala plavo nebo pre nego što su je vode izvora pokrile kao jecaji.
     Gotovo je izgubila ravnotežu na strmim krečnjačkim izbočinama. Kovenantova težina vukla ju je naniže. No, skoro istog časa kroz vodu su joj u pomoć priskočili Kail i Brin. Voda im je sijala u kosi kao podnevno sunce, kao da su - ili kao da je ona - još u procesu prelaska izeđu Elemesnedena i spoljašnjeg maidana.
     Nagla promena ju je ošamutila. Nije mogla da povrati ravnotežu pod suncem dok su haručai pomagali njoj i Kovenantu da siđu, pregaze vodu i iziđu na suvo. Nisu govorili, ničim nisu pokazivali iznenađenje; ali njihova nema napetost urlikala je na nju i iz samog dodira ruku. Ona ih je poslala od sebe.
     Sunce je izgledalo neprirodno svetlo. Oči su joj se privikle na neusmereno osvetljenje Elemesnedena. Divlje je trljala lice, pokušavajući da skloni vodu i sjaj, kao da će time sa lica odagnati i svaku pomisao na suze i plač.
     No, Brin ju je uhvatio za doručja. Stajao je pred njom kao da optužuje. Cer i Hergrom preuzeli su Kovenanta na sebe.
     Iz izvora je izišlo i četvoro džinova. Stajali su u žutoj travi maidana napola ošamućeni, kao da se bude iz sna koji nije trebalo da se pretvori u noćnu moru. Prva je obema rukama stezala mač, ali to joj nije koristilo. Lupižena kao da je izgledao još više izobličen. Sanomor i Brusobol kruto su hodali u korak, povezani bolom.
     Brin nije dozvolio da se Linden okrene. Upitao je potpuno bezosećajnim glasom: "Kakvo je zlo naneto Prapoglavaru?"
     Nije znala šta da odgovori na optužbe u njegovom pogledu. Osećala je da joj razum postaje nesiguran. Samoj sebi zvučala je kao ludak dok je nepovezano odgovarala. "Koliko smo bili tamo?"
     Brin je jedva primetno odmahnuo glavom, odbacujući značaj takvog pitanja. "Nekoliko trenutaka. Tek što smo prestali da pokušavamo da se vratimo u klahan." Njegovi prsti su je okivali. "Kakvo je to zlo naneto Prapoglavaru?"
     Oh, Bože, zaječala je u sebi. Kovenant tako ozbiljno povređen. Vain nestao. Darovi uskraćeni. Nekoliko trenutaka? Tačno: sunce se jedva pomerilo na nebu od kako ga je poslednji put pogledala, neposredno pre ulaska u Elemesneden. Zar se može naneti toliko bola za tako kratko vreme!
     "Pusti me." Glas usamljenog i uplašenog deteta. "Moram da razmislim."
     Brin je za trenutak nije poslušao, ali tog časa im je prišao Lupižena. Već samim pogledom bogalja se zalagao za nju. "Pusti je", rekao je sakatim glasom." Ja ću ti odgovoriti što bolje mogu."
     Brin je polako popustio stisak i Linden se skljokala u travu.
     Sedela je sklupčana, lica oslonjenog o kolena. U njoj su odjekivali stari, poznati krici, vriska koju niko nije mogao da čuje dugo pošto joj je otac iskrvario do smrti. Suze su joj se cedile iz očiju kao nehotična samooptužba.
     Nad glavom su joj se pronosili glasovi saputnika. Lupižena je počeo da prepričava događaje iz Elemesnedena; ubrzo je potreba za sažetošću nadvladala navike džinova, pa je završio nizom protesta. Zadatak je preuzela Prva. Napeto je saopštila šta zna o Kovenantovom ispitivanju i opisala Elohimfest. Priča je bila kratka i jezgrovita. Po glasu joj se jasno osećalo da, kao i Lupižena, žudi za potankim, uobičajenim pripovedanjem. No, maidan - i velika blizina Elohima - nisu bili mesto za takvu pripovest; zato se s mukom obuzdavala. Prenela je kako je otkriven položaj Jedinog Drveta i čime je Kovenant platio za tu viziju. Onda je brzo prešla na zaključak.
     "Elohimi su zarobili Vaina. Kažu da je opasan po njih - da su ga oni koji su ga načinili poslali preko mora da bi njima naudili. Neće ga pustiti. Možda su ga već i ubili."
     Tu je zaćutala; Linden je znala da više nema šta da se kaže. Nije se nadala da će je neko nadahnuće izbaviti od novih opterećenja. Kao da je znala šta misle, gledala je kako Cer i Hergrom još jednom gaze vodu do krečnjačkog brda, ponovo pokušavajući da uđu u Elemesneden. No, put im je bio zatvoren. Bio je zatvoren za čitavu družinu i ništa se više nije moglo učiniti. Ipak, kada su se dvojica haručaija vratila na maidan, voda kao da je blistala na površini njihove tvrdoglavosti; jeknula je od saznanja da će morati da se bori i sa njima. Nisu joj oprostili što ih je otposlala sa Elemesnedena.
     Pokušala je da ustane, ali neko vreme nije uspevala. Pritiskala ju je težina odluke. Ko je ona da preuzme Kovenantovo mesto na čelu pohoda? Gibon-Besomuk joj je obećao da će ishod svega biti patnja i uništenje.
     Ostali sadruzi već su se pitali kako da se, silom ili varkom, probiju nazad u klahan. Iako je osećala da će poludeti, izgleda da je jedina među njima bila prisebna. I već je prihvatila novu ulogu. Ako ne ostane odana makar samoj sebi, odlukama koje je donela i osobama koje su joj drage, sve što je bila i sve što je prošla pretvoriće se u ništa.
     Držeći se stare nepomirljivosti, prekinula je razgovor time što se s mukom uspravila. "Ovde više ništa ne možemo", promrmljala je. "Pođimo."
     Zaćutali su kao da ih je zapanjila. Zagledali su se u čudu - zbog njene spremnosti da napusti Vaina, ili možda zbog pokušaja da im naređuje. Prva je vratila mač u korice, ali svaki mišić poigravao joj je od želje za bitkom. Brusobol i Sanomor prevazišli su bol i prešli u srdžbu. Čak je i Lupižena bio spreman za boj. A haručai su stajali pripravni, kao da traže mesto na kome će se baciti u nasilje.
     "Ne dodiruj me", odgovorio je Kovenant. Bezdan iza očiju davao mu je izgled slepca. Neprestano ponavljanje upozorenja bilo je jedini znak da mu je ostao makar delić svesti.
     "Ozbiljno." Jezik joj je otežao od očajanja, ali znala je da se, ako se sada pokoleba, nikada neće osloboditi potrebe za begom. "Za Vaina ne možemo ništa učiti. Hajdemo nazad na brod."
     "Odabrana." Glas Prve bio je čvrst kao gvožđe. "Mi smo džinovi. Kakva god da mu je svrha, Vain je naš saputnik. Nismo spremni da okrenemo leđa patnjama naših saputnika." Linden je zaustila da se usuprotivi, ali Mačomoćnica ju je prekinula. "Osim toga, rečeno nam je da su ga Kovenantu Džinoljubu poklonili Mrtvi iz Andelejna. I to jedan od Izgubljenih džinova - Srdodsolja Penosled, Jedan Čisti iz predanja sur-jeherina. Njega smo videli pri otvaranju Kovenantovog uma.
     Nećemo dozvoliti da se takav dar izgubi. Iako ga ne razumemo, smatramo da su darovi koje su Mrtvi dali Kovenantu važni i neophodni. Moramo osloboditi Vaina."
     Linden ju je razumela. Elohimi su posejali seme mogućnosti i njegovi plodovi bili su jasni u pogledu njenih sadruga: trebalo je da uzme Kovenantov prsten i da ga upotrebi.
     Odmahnula je glavom. To bi bilo narušavanje osnova njegove ličnosti, isto kao i silovanje. Prsten za njega predstavlja opasnost i nadu, i nije mogla da mu ga uzme. Takva moć suviše bi joj mnogo značila.
     A imala je i drugih razloga za odbijanje. Kovenantova nevolja može da sačeka, barem dok se družina ne nađe dovoljno daleko odavde; ali Vainova ne može. Ono što je Demonokotu bilo potrebno od nje nije bilo ono što se čini na prvi pogled.
     "Ne", mirno je odgovorila Prvoj. Barem u ovome je znala na čemu je. "To ne zavisi od tebe."
     "Ja sam Prva..." počela je Mačomoćnica.
     "Odluku bi trebalo da donese Kovenant", strogo je nastavila Linden, držeći se uspravno čistom snagom volje, "ali on nije u stanju. Tako ostajem ja."
     Nije mogla bliže da objasni iz straha da će je Elohimi čuti i preduzeti nešto. Sigurno su u stanju da čuju sve što požele, da otkriju svaki cilj koji odaberu. Zato je izmišljala razloge kao da zna o čemu govori.
     "Vi to ne možete. On je važan zato što dolazi spolja. Kao i belo zlato. Vi ste odavde. Da ovo može iko drugi da obavi, mi uopšte ne bismo bili tu. Ne možeš ti preuzeti njegovo mesto", ponavljala je. "To mogu samo ja, umela to ili ne.
     A ja kažem da ćemo sada otići. Neka se Vain brine sam o sebi. Čak ne znamo ni zašto ga je Kovenant dobio. Možda upravo zbog ovoga. Da ga uvede u Elemesneden, kako bi učinio to zbog čega je već stvoren. Ne znam i nije me briga. Dobili smo ono po šta smo došli i neću više da zadržavam Kovenanta tu. Oni hoće njegov prsten. Prokleta bila ako budem ostala ovde i pustila da ga ponovo povrede."
     Prva je odgovorila zbunjenim mrštenjem, kao da je Lindenina postojanost postala nešto u šta treba sumnjati. No, Brin nije pokazao ni trag sumnje. Progovorio je granitnim glasom. "Mi ne znamo ništa o takvim pitanjima. Zbog tog neznanja prebacuje nam se kada pokušamo da služimo obećanju datom Papoglavaru." Bilo je jasno koga optužuje. "Znamo samo da mu je naneto zlo u vreme kada je trebalo da bude pod našom zaštitom. A Vain je njegov, jer dobio ga je kao pomoć u ovom pohodu. Samo zbog toga moramo pomoći demonokotu.
     Osim toga", nepokolebljivo je nastavio, "ti si postala problem u našim očima. Vain ti se poklonio kada smo te izbavili iz Veselkamena. I trudio se da te spase od opasnosti oblučka i bolesti Kobi Sunca. Možda nam je on doveo sur-jeherine u pomoć protiv zlokota, u tvoje ime. Zar uopšte ne želiš da pomogneš onima koji su pomogli tebi?"
     Linden je poželela da vrisne od njegovih reči. Utrljavao ih je kao so u njene promašaje. No, držala se odluke sve dok joj zglavci stegnute volje nisu pobeleli. "Razumem o čemu govoriš." Glas joj je drhtao, lišen ravne smirenosti koju je toliko pokušavala da usadi u sebe. "Ali ne možeš ući nazad. Zatvorili su nam ulaz. I nemamo načina da ih nateramo da se predomisle. Jedino su se Kovenanta bojali, a sada više ne moraju da brinu za njega." Da je Kovenant slučajno tog trenutka izgovorio svoju praznu rečenicu, verovatno ne bi izdržala. No, srećom je nastavio da ćuti, izgubljen u odsustvu misli. "Svaki munut proveden ovde povećava mogućnost da odluče da učine i nešto gore."
     Brinov izazivački pogled nije se pokolebao. Kada je završila, odgovorio joj je kao da se neopravdano buni. "Onda ga izleči. Vrati mu um, pa neka sam donese odluku o Vainu."
     Linden je sad bila sigurna da će se slomiti. Već je previše podnela. U Brinovom pogledu videla je da se njen beg od Kovenanta tokom povratnog napada otrova sada vraća da je optuži. A Brin je znao i da je odbila da zaštiti Kovenanta od Tragedinih kombinacija. Prva nije to izostavila iz priče. Linden na trenutak nije mogla da govori od krivice koja joj je stegla grlo.
     No, prošlost se ne može izmeniti; u sadašnjosti niko nije imao prava da je osuđuje. Brin nije video Kovenanta dovoljno duboko da bi joj sudio. Samo je ona mogla da priđe Kovenantovoj nevolji - i da postupi kako ona misli da valja. Toliko je stegla zube da ju je lobanja zabolela. "Ne ovde", rekla je. "Ne sada. To što mu se desilo nalik je na gubitak pamćenja. Možda će se izlečiti sam od sebe. A ako se to ne desi - ako budem morala ja da mu pomognem - sigurno neću rizikovati ovde. Elohimi mogu da se upletu u sve." A Vainu možda ponestaje vremena. "Ako ne budem sasvim pažljiva..." Zastala je kada se setila praznine iza njegovih očiju. "Mogla bih da uništim i ono što je ostalo."
     Brin nije ni trepnuo. Po njegovom pogledu videlo se da je i ovaj dokaz samo još jedno odbijanje, nedostojno Kovenanta kao i sva ostala. Linden je očajnički pogledala Prvu.
     "Znam šta činim. Možda sam već prečesto promašivala. Možda niko od vas ne može da mi veruje. Ali ne gubim razum." I u sopstvenim ušima glas joj je zvučao kao nesigurno dečije preklinjanje. "Moramo da odemo odvade. Da se vratimo na brod. Da odemo." Morala je da uloži svu snagu volje kako ne bi počela da viče. Zar ne razumete? To je jedini način da pomognemo Vainu! "I to odmah."
     Prva se dvoumila. I Brusobol i Sanomor gledali su u stranu, ne želeći da se opredele u nastalom sukobu. No, Lupižena je gledao Linden kao da se priseća Maglovala. A kada je Prva progovorila, nasmešio se kao da se u mračnoj sobi upalila sveća.
     "Vrlo dobro", mračno je rekla Prva. "U ovome prihvatam tvoja naređenja. Iako ne mogu da te shvatim, ti si Odabrana. A videla sam dokaze o snazi u tebi, kada je snaga bila najmanje potrebna. Vratićemo se na Dragulj Zvezdoputa."
     Naglo se obratila haručaijima. "Neću da vam izdajem naređenja suprotna vašim odlukama, ali molim vas da pođete s nama. Vain nam je van domašaja, a Džinoljubu i Odabranoj potrebna je svaka moguća pomoć."
     Brin je malo nagnuo glavu u stranu kao da osluškuje nečujni razgovor. "Naša služba je posvećena Prapoglavaru", rekao je trenutak kasnije, "i Linden Averi u ime Prapoglavara. Iako ne volimo što Vain ostaje napušten, nećemo ti se protiviti."
     Što Vain ostaje napušten, jeknula je Linden u sebi. Svaka reč haručaija dodavala je novi zločin u njenu optužnicu. Još krvi na njenim rukama, iako je dala zavet da će spasti svaki mogući život. Možda je Brin u pravu. Možda je njena odluka stvarno samo još jedno odbijanje. Ili i nešto gore. Zar ti nisi zla?
     Odjednom je bila preslaba da bi govorila dalje. Sunčevo svetlo smetalo joj je očima kao znoj. Kada joj je Kail ponudio ruku, prihvatila ju je jer nije imala izbora. Osećala se nesposobna da sama stoji. Kada se pridružila ostalima na putu duž reke Močvarbol ka Drvobregu i sidrištu Dragulja Zvezdoputa, bila je poluslepa od sunca i krhkosti i od dubine potrebe da bude u pravu.
     Maidan kao da se beskonačno pružao pred njom. Samo je stalni tok reke označavao prostor, uveravajući da trava nije kao u Elemesnedenu, bezlična i beskonačna. Kailova pomoć bila joj je neophodna, ali teško joj je padala. Nije mogla da razume njegovu nežnost. Možda je upravo ta osobina haručaija navela Kevina Zemljoguba na obred Obesvećenja; jer kako da sačuva samopoštovanje kada mu služe takva bića kao što je krvna garda?
     Močvarbol je vraćao nebu krpice plavetnila u uskovitlanoj vodi. Linden je zadržavala samopoštovanje, prisećajući se Vaina i pokušavajući da se seti svega što je on učinio. Ostao je nepomičan kada su ga pobesneli honji odgurali u baruštinu u Sarangravskoj ravnici. Pa ipak, našao je načina da se vrati u družinu. I sigurno je odlučio da rizikuje u Elemesnedenu iz nekih svojih tajnih razloga...
     Vid joj se polako razbistrio. Sada je videla pred sobom veličanstvenu jesen Drvobrega. Uskoro će pohod zaći među drveće. Uskoro...
     Zateturala se od iznenadnog naleta zvonjave. Pala bi da nije bilo Kailovog stiska. Elohimi su ćutali od kako su ih izbacili iz klahana; ali sada su joj zvona besnela i očajavala u umu, odzvanjajući od kletvi i gneva.
     Lupižena je brzo prišao i pomogao Kailu da je drži. "Odabrana?" Govorio je tiho i žurno. "Šta te muči?" Njegov glas odražavao je samrtno bledilo njenog lica.
     "Vain", dahtala je kroz nemu zvonjavu. Glas joj je zvučao suviše tanko i izdvojeno da bi bio njen. "Pokušava da pobegne."
     Sledećeg trenutka družinu je pogodio potres nalik na udar groma. Vedro nebo je potamnelo; sunce se pomračilo od sudara moći. Tlom se proneo dugi drhrtaj nalik na urlik otvaranja zemljotresa.
     Džinovi su se razvikali. Boreći se da održe ravnotežu, haručai su načinili zaštini krug oko Linden i Kovenanta.
     Kada se osvrnula ka izvorištu Močvarbola, Linden je videla da se voda zapalila.
     Goreći i blistajući, vreli talas moći širio je plamen niz struju. Prvi talas pucketao je vrelinom kao otvorena vrata peći. A sa obe strane tečne vatre maidan je poigravao i njihao se kao da isparava.
     Linden je u srcu vreline razabrala tamnu priliku kako pliva.
     Vain!
     Napredovao je niz Močvarbol kao da ga progoni kiselina. Panično je zamahivao rukama - svakog trenutka sve slabije. Plamen mu je otkidao meso, ogoljavajući njegovu crnu srž. Kao da se rastvarao u plamenoj struji.
     "Pomozite mu!" Vainova potreba trgla ju je i naterala na uzvik. "Ubijaju ga!"
     Haručai su reagovali bez oklevanja. Sumnja u nju nije im umanjila brzinu delovanja. Cer i Hergrom su istog časa skočili u reku i u rasplamsali oganj.
     Za trenutak se uplašila da će i njih spržiti. No, vatra ih nije ni dotakla. Proždirala je katran crnog Vainovog tela, a njih je poštedela.
     Kada su haručai stigli do njega, prebacio im je ruke oko vrata; istog časa snaga je prestala da mu jenjava, kao da ju je izvukao iz njih. Brzo se pribrao i povukao ih pod površinu. Pažljivo im se popeo na ramena i sa tog oslonca iskočio iz Močvarbola.
     Plamen je pokušao da pođe za njim, ali sada mu se slivao niz glatku kožu kao voda, bledeći na suncu. Izbegao je neposredan dodir, a sunce ga je oblilo svetlom kao blagoslovom. Vazduh je na čitavom maidanu bio mutan od neprirodnog sumraka, ali sunce se izlivalo na Vaina punom snagom, poništavajući rastvaranje koje su Elohimi usmerili protiv njega. Raširio je ruke, uperio crne oči naviše i pustio da ga svetlost obnovi.
     Moć u reci polako je kopnila. Cer i Hergrom su zajedno izronili, neozleđeni, i popeli se na obalu da sa ostatkom družine posmatraju Vaina.
     Demonokot je polako opustio ruke; u tom trenutku na maidan se vratila dnevna svetlost. Začas je stajao kao i uvek, uravnotežen između opuštenosti i spremnosti, sa nagoveštajem neodređenog osmeha na usnama. Izgledao je nesvestan družine kao i uvek, slep za pomoć ili spas.
     "Izvinjavam ti se", rekla je Prva Linden, sa tihim čuđenjem. "Nisam dovoljno mislila na ono što ga navodi da te prati."
     Linden je nepomično stajala, podržana potvrdom i olakšanjem. Nije znala je li Vain pratio nju ili Kovenanta - i nije joj bilo važno. Bar jednom je bila u pravu.
     No, družina više nije mogla da ostane tu. Mnoga zvona su se utopila u tišinu, povlačeći se zajedno sa plamenom. Neka su ipak ostala, suviše besna za odlazak; a pretnja koju su sadržala podstakla ju je da progovori. "Hajdemo. Neki od njih hteli bi da ponovo pokušaju. Možda nas ne bi pustili da odemo."
     Brusobol ju je oštro pogledao. "Ne bi?" Njegova lepa sećanja na Elohime već su pretrpela previše omalovažavanja. No, bio je džin i znao je kako se treba boriti. "Kamena mi i mora!" uzviknuo je, "neće nas sprečiti. Ako moramo, plivaćemo do Raua, vukući za sobom Dragulj Zvezdoputa."
     Prva je odobravajući klimnula glavom. "Ipak, Odabrana govori istinu", rekla je. "Moramo da odemo." Smesta je podigla Kovenanta u naručje i u luku pošla ka Drvobregu.
     Pre no što je Linden mogla da zakorači za njom, Sanomor ju je podigao i poneo duž obale Močvarbola. Kail i Cer trčali su kraj njega. Brin i Hergrom su jurnuli napred da se pridruže Prvoj. Željan broda, Brusobol ih je lako prestigao. Lupiženi su pogrbljena leđa smanjivala brzinu, ali uspevao je da prati korak Prve.
     Vain je lako kaskao iza njih, kao da je čitavog života samo trčao.
     Zašli su u Drvobreg kao da, poput Linden, čuju zvona kako im odjekuju za petama. No, pretnje se nisu pretvorile u dela. Možda su Elohimi kao Dafin uspeli da ubede one koji su delili Napevovo mišljenje. Razdaljina se brzo povećavala. Saputnici su lako savladavali potez šume između njih i broda kao da su gladni nade.
     Ubrzo su zašli u senku Ivice Raukraja i Drvobreg oko njih je iznenada postao siv i ogorčen. Strašne planine kao da su otimale drveću jesenju smirenost. No, Linden je istrajavala u hrabrosti, jer je znala da je zaliv blizu. Kada ju je Sanomor proneo kroz nadnesene zidove doline, ugledala je Dragulj Zvezdoputa kako i dalje miruje na glatkoj površini vode, sa kamenim katarkama podignutim kao odbrana od sumraka i planina. Čamac je i dalje čekao tamo gde su ga ostavili.
     Brusobol je počeo da dovikuje naređenja Sedmoruku još pre nego što su on i Sanomor doveslali na pola puta do dromonda. Naređenja su odjekivala od visokih litica; a taj odjek kao da je podigao sve džinove na katarke. Do trenutka kada se Linden uzverala uz granitni bok džinobroda i stigla na zadnju palubu, razvijena jedra već su počela da se mreškaju. Vetar je duvao duž planina, ka zapadu.
     Džinovi su žurno izvukli čamac i podigli sidra. Brusobol je skočio na krmenu palubu, izvikujući naređenja u hodu. Dragulj Zvezdoputa brzo se budio. Prekriven zaposlenim džinovima, podignutog pramca, dromond je uhvatio vetar u jedra i počeo glatko da klizi niz rukavac Raua.









11. UPOZORENJE ZMIJA
     Dragulj Zvezdoputa stigao je na pola puta do otvorenog mora kada se vetar pretvorio u hladnu struju nalik na uzvik sa Ivice Raukraja. Nosio je dromond kao da su Elohimi u gnevu rešili da zauvek oteraju pohod iz svog staništa. No, Brusobol nije dopustio da mu vetar zavlada brodom. Kako je popodne odmicalo, litice i prevoji Raua su postajali sve tamniji, gorči i opasniji. Zato je kapetan skratio jedra, držeći džinobrod na pažljivoj brzini. Družina je tek pred veče stigla do kraja zaliva.
     Tu se Dragulj Zvezdoputa upustio u dugu borbu kako bi se sačuvao od stenja na obali. Isparenja Raua sudarala su se sa vladajućim vetrom duž obale; zajedno su povukli dromond u lavirint strujanja.
     Sumrak je brzo prelazio u noć, pretvarajući kamenite obale u crnilo prekinuto samo odsjajem mora i slabom svetlošću zvezda; jer meseca nije bilo. Za Linden, koja je izgubila račun o danima, odsustvo meseca delovalo je zlokobno i jezivo. Bila je spremna da poveruje kako su ga Elohimi oborili sa nebesa u znak odmazde. U tami nije videla načina da se pohod oslobodi uskovitlanih vetrova. Svako ljuljanje izgledalo je oštrije od prethodnog, a svaki novi udar nosio je dromond bliže iskrzanim i smrtonosnim liticama.
     No, Brusobol je bio vešt u čitanju vazdušnih struja i konačno je našao stazu koja je vodila ka sigurnosti otvorenog mora. Dragulj Zvezdoputa iskliznuo je ispod poslednje zamke Elohima i pošao ka jugu.
     Tokom ostatka noći obala se nadvijala nad obzorjem iza krme. No, narednog jutra Brusobol je skrenuo za nekoliko stepeni ka jugozapadu i kopno je počelo da tone u more. Tokom popodneva zakratko se ukazalo novo predgorje, ali potom više nije moglo ništa da se vidi osim sunčeve svetlosti koja se prelamala kao brokat po beskrajnom, zelenom okeanu.
     Dok su žurili kroz Rau i dalje od njega, džinovi su bili napeti zbog vetrova i nepoznatih nauma Elohima - starali su se o brodu i skakali na svako kapetanovo naređenje u napetoj i nehotičnoj tišini. No, razvedrili su se kada se Brusobol opustio, a brod samouvereno ujedrio u savršeno veče. U sumrak su se okupili da saslušaju priču o Elemesnedenu, koju je Lupižena ispričao u punoj dužini i sa uživanjem osobenim za džinove. Brusobol je potanko opisao šta je saznao o položaju Jedinog Drveta. Pošto su imali tačnu mapu zvezda koja će voditi pohod, kao da je nestala svaka mogućnost neuspeha. Dragulj Zvezdoputa postepeno je povratio ono uobičajeno vedro raspoloženje.
     Linden je bilo drago zbog opšteg olakšanja. Džinovi su ga zaslužili, a ona ih je posmatrala sa nesebičnim zadovoljstvom lekara. No, nije ga delila. Kovenantovo stanje prevazilazilo je nagon nade koji je empatski primala od džinova.
     Haručai su u svakom trenutku morali da se staraju o njemu. Ostajao je tamo gde bi ga ostavili i onako kako bi ga ostavili. Stojeći i sedeći, krećući se i mirujući, ostajao je zatvoren u prazninu, lišen volje, namera i želja. U njemu nije ostalo ništa sem najstarijih nagona. Kada bi ostao bez podrške, održavao je ravnotežu na lagano uzljuljanom brodu; kada bi mu stavili hranu u usta, žvakao je ju i gutao. Ali ništa nije narušavalo strašnu prazninu njegovog pogleda. Povremeno bi, bez ikakvog povoda, govorio jasno, kao da čita sudbinu koja mu je urezana u čelo. Ipak, nije reagovao na dodir.
     Linden je konačno morala da zamoli Brina da odnese Kovenanta u njegovu kabinu. Njegova strašna nesreća ležala joj je na ramenima, a nije bila spremna da je podnese. Naučila je da veruje kako je opsedanje zlo - i nije mogla da smisli nikakav način kojim bi mu pomogla, a da ga ne opsedne.
     Držala ju je jedino nada da će ga mir i odmor izlečiti. No, nije primećivala nikakvo poboljšanje. Uostalom, obećela je sebi da neće izbegavati njegovo isceljenje ma koliko je to stajalo. Nije odabrala taj teret, kao što nije odabrala ni ulogu Sunozbora; ali nije nameravala ni da beži od toga. Ipak, osećala je gorčinu i umor od posledica Elemesnedena. Nije uspevala da izbriše iz uma bes zbog načina na koji su naudili Kovenantu. Nagonski je osećala da će od ključne važnosti biti raspoloženje u kome bude pokušala da prodre u njegovu prazninu. Ako uđe u njega sa besom, možda će joj bes i odgovoriti; a u njegovom gnevu bilo je dovoljno moći da razbije Dragulj Zvezdoputa i potopi ga. Zato se zasad držala podalje od njega, trudeći se da se pribere.
     No, kada Kovenant nije bio pred njom zahtevajući pažnju, ustnovila je da su njeni bolni nervi jednostavno prebacili brigu na nekog drugog - na Palamara Sanomora. Njegovo bolom izmučeno lice nesvesno je širilo bol po čitavom Džinobrodu. Imao je izraz prepoznavnja, kao da je stekao saznanje koje bi se plašio da saopšti i da nije lišen glasa. Dok je prolazio između svojih sunarodnika oni su prekidali razgovore i smeh kao da za njegovu usamljenost nema leka.
     A bio je svestan kako deluje njegova nema patnja. Posle nekog vremena nije više mogao da to podnosi. Pokušao je da napusti sadruge, da ih poštedi neprijatnosti svog prisustva. No, Lupižena ga nije pustio. Izobličeni džin zagrlio je prijatelja kao da namerava da ubedi Sanomora da prihvati brigu sunarodnika. A Brusobol i Sedmoruk takođe su mu prišli, gotovo mu namećući podršku.
     Njihova reakcija donela je Sanomoru oči pune suza, ali ne i olakšanje.
     Prva se tiho, bolno obratila Linden. "Šta mu je naudilo? Njegova nevolja postala je nepodnošljiva."
     Linden nije znala odgovor. Bez primene pritiska, u Sanomoru je videla samo ogromnu bitku za hrabrost.
     Sve bi dala da vidi kako Kovenant vodi sličnu borbu.
     Dromond je tokom tri dana glatko plovio ka jugozapadu, pod izvesnim uglom u odnosu na vetar, a Linden se držala dalje od Kovenanta. Haručai su ga negovali u kabini, a ona nije tamo zalazila. Govorila je sebi da mu pruža vreme za spontani oporavak. No, znala je isitinu: otezala je jer se bojala i grozila onoga što će morati da mu učini ako se ne izleči sam. U mašti ga je videla kako sedi u svojoj kabini upravo onako kako je sedeo u svom umu, izgovarajući litaniju lišenosti onim praznim glasom.
     Tokom ta tri dana Dragulj Zvezdoputa vratio se u uobičajenu rutinu. Vetar je ostao stalan, ali menjao je jačinu taman dovoljno da džinovi stalno imaju posla. Ostali članovi pohoda zabavljali su se svako na svoj način. Prva je provela prilično vremena čisteći bojnu opremu i oštreći mač, kao da naslućuje bitke iza obzorja. U nekoliko navrata sišla je pod palubu sa Lupiženom, tražeći malo izdvojenosti.
     Brusobol je delovao grozničavo, kao da ne ume da se smiri. Kada nije baš on zapovedao dromondom, upuštao se u duge rasprave sa sidromajstorom i Vedrognevom, planirajući dalji kurs. Ipak, Linden je mogla dovoljno da ga prozre kako bi bila sigurna da ga ne brine putanja pohoda nego Sanomorovo stanje.
     Retko je viđala Brina; on nije napuštao stražu nad Kovenantom. No, Cer i Hergrom bavili su se na brodu kao i obično; a Kail ju je pratio kao senka. Šta god da su haručai mislili o njoj, to nisu pokazivali - ne iz brige za nju, nego da bi je sprečili da naudi ljudima oko sebe.
     Povremeno bi pomislila da je Vain jedini član pohoda koga Elemesneden nije izmenio. Stajao je kraj ograde na zadnjoj palubi, tačno tamo gde se ispeo na brod. Džinovi su morali da ga obilaze u poslu; nije se udostojio da primeti kako im stoji na putu. Njegovo crno lice nije pokazivalo baš ništa.
     Linden se opet upitala kakvu su to pretnju po sebe Elohimi otkrili u demonokotu, kada je njegova jedina očita svrha bila da prati nju i Kovenanta. No, nije uspela ništa da smisli.
     Dok je Dragulj Zvezdoputa napredovao otvorenim morem, sve više se osećala izgubljena u nerazumljivim stvarima. Preuzela je na sebe teret odluke; ali nedostajali su joj iskustvo i ubeđenje - i moć - koji su Kovenantu omogućili da ga ponese. Neprestano ga je osećala kao bol duboko u umu, kao zapuštenu ranu. Samo ju je tvrdoglava posvećenost sebi sprečavala da se povuče u osamu kabine i sakrije se kao devojčica sa prljavom haljinom - kako bi odgovornost pala na nekog drugog.
     Ujutro petog dana od bekstva iz Raua probudila se obuzeta nelagodnošću, kao da joj je san bio pun noćmih mora kojih se ne seća. Na samoj granici čula grickalo ju je predosećanje, suviše daleko da bi ga dosegla ili razumela. Strepeći od odgovora, upitala je Kaila za Kovenanta. No, haručai nije imao novosti. Obuzeta strepnjom, izišla je iz kabine i popela se na zadnju palubu.
     Dok je pregledala brod, tinjajuće predosećanje nevolje je narastalo. Sunce je sijalo na istoku neobičnim sjajem, kao da je usmereno na sopstvenu snagu; ali vazduh je bio leden poput predskazanja. Ipak, kao da ništa nije nedostajalo. Vedrogneva je upravljala sa krmene palube sa grubim samopouzdanjem. Članovi posade bavili su se brodom, štiteći ga od promenljivog vetra.
     Prve, Brusobola i Sanomora nije bilo na vidiku. No, Lupižena je bio u poslu kraj zadnje katarke, mešajući sadržaj velikog kamenog kazana. Podigao je pogled kada mu je prišla i trgao se od onog što je video. "Odabrana", rekao je, neuspešno glumeći dobro rasoloženje, "da sam manje siguran u naše namirnice, pomislio bih da si loše jela, pa ti od toga nije dobro. Kaže se da more i sunce daju zdravlje i apetit - a ti izgledaš bleda kao bolesnik. Jesi li obolela?"
     Nesigurno je odmahnula glavom. "Nešto... ne mogu da odredim. Osećam nailazak nesreće, ali ne znam..." Tražeći način da odvuče misli, zavirila je u kazan. "Je li to ona tvoja smola? Kako je praviš?"
     Lupižena se nasmejao i sada je bio mnogo opušteniji. "Da, Odabrana. Zaista, to je moja smola. Kazan je načinjen od dolomita, kako se ne bi skrutnuo kao ostali kamen na Dragulju Zvezdoputa. Ali što se tiče pravljenja smole - nema načina da ti objasnim. Nisi ni džin ni veštak ovog posla. A moć koja stvara smolu potiče, kao i svaka drga, iz srži posvećenika koji je priziva. Nema drugog izvora sem života - i želje tog života da se izrazi. No, mora postojati i sredstvo izražavanja. Mogu reći samo toliko da je ova smola moj izbor sredstva. Ako to kažem, bićeš jedva mudrija nego ranije."
     Linden je slegnula ramenima na taj izliv skromnosti. "Hoćeš da kažeš", polako je promrmljala, "da moć bele magije potiče iz samog Kovenanta? Da mu je prsten samo... samo sredstvo izražavanja?"
     Klimnuo je glavom. "Verujem da je to istina. No, i to sredstvo je pod neposrednim uticajem onoga što treba izraziti. Ovom mojom smolom ja ne mogu nimalo pomoći u zaceljenju slomljenih udova, kao što nijedno ovaploćenje tela ne može zapečatiti kamen kao ja."
     "Slaže se", zamišljeno je odgovorila. "Tako je i Kovenant govorio o Žezlu Zakona. Pre nego što je uništeno. Podržavalo je Zakon samom svojom prirodom. Njime su mogle da se postignu samo određene stvari."
     Lupižena je ponovo klimnuo glavom; ali Linden je već mislila na nešto drugo. Okrenula se da ga pogleda pravo u oči. "A Elohimi? Njima ne treba nikakvo sredstvo. Oni jesu moć. Oni izražavaju šta god požele i onako kako požele. Sve što su nam rekli - sve ono o Sanomorovom glasu i o Kovenantovom otrovu, i o tome kako Zemna Moć nije odgovor na Opačiju. Sve je to laž." Ponovo ju je obuzeo bes. Pre no što je stigla da se sabere, počela je da drhti i grčevito steže pesnice.
     Lupižena ju je pažljivo gledao. "Ne procenjuj ELohime prenaglo." Na njegovom izobličenom licu kao da su se mešali Sanomorov bol i Kovenantov gubitak, kao da su delovali i na njega lično; ipak, odbijao je njihove posledice, odbijao je da bude ono na šta liči. "Oni su to što jesu - uzvišen i radoznao narod - i imaju ograničenja jednaka moći, koja se sukobljavaju sa njom i rastužuju ih."
     Zaustila je da se pobuni, ali on ju je prekinuo pokretom, nudeći je da sedne kraj njega, oslonjena na katarku. Pažljivo se spustio i oslonio obogaljena leđa na kamen. Kada mu se pridružila, na lopaticama je osetila vibracije jedara koje su se prenosile kroz kamen. Delovale su nekako nemirno i upozoravajuće. Odašiljale su joj niz nerve mrmljanje nalik na predskazanje nečega nepredvidljivog. Dragulj Zvezdoputa probijao se kroz talase sa neprijatnom nepravilnošću.
     "Odabrana", počeo je Lupižena, "nisam ti pričao kako su me Elohimi ispitivali."
     Iznenađeno ga je pogledala. Priča koju je ispričao tokom prve večeri po izlasku iz Raua samo je ovlaš dodirivala njegove lične susrete u klahanu, kao da su nevažni. No, sada je uvidela da je imao razloga što je tada prećutao priču - i što joj je sada priča.
     "Kada je naša družina razdvojena u Elemesnedenu", počeo je tiho, kao da se boji da ga drugi ne čuju, "meni je dodeljen Elohim po imenu Starkin. Nije bio ni više ni manje divan od ostalih, i spremno sam pošao sa njim. Okružen divnim i mnogim čudima njegovog naroda, osećao sam se kao da sam prenet u istinsko vilinsko srce svih legendi koje potiču sa tog mesta. Džinovi se odnose prema Elohimima sa divljenjem na ivici obožavanja, a tada sam i u sopstvenim ustima okusio to divljenje. Kao Mrkotrag Brusobol pre mene, poverovao sam da se u toj vilinskoj zemlji mogu dostići svaki dar i svako izbavljenje."
     Njegovo izobličeno lice oživelo je od sećanja; no, glas mu je bio pun hladne smirenosti, suprostavljajući se pomisli da je i za trenutak oklevao.
     "Ali onda se", nastavio je, "Starkin okrenuo od mene i počelo je ispitivanje. Jer kada mi se ponovo približio, izmenio je oblik. Stajao je preda mnom kao potpuno drugačije biće. Odbacio je ogrtač, vitke udove i crte lica - čak je i držanje promenio - i sada je imao telo i lice džina." Tu je Lupižena tiho uzdahnuo. "Besprekorno se izmenio. Pretvorio se u mene!
     Ali ne u mene kakvog me ti vidiš, nego onakvog kakav bih bio u snovima. Lupižena kakav bih bio da sam se rodio i odrastao pravilno. Iako je svakako predstavljao mene, bio je uspravan i visok, u svakom pogledu savršen, zračeći lepotom džinova. Takvog bi me moja Paučina Vodosvetla mogla poželeti. Jer ko ne bi voleo i želeo takvog džina?
     Odabrana" - pogledao je Linden u oči bistrim pogledom - "bilo je mnogo tuge u tom prizoru. U životu sam mnogo naučio, ali do tog časa nisam naučio da gledam u sebe i vidim ružnoću. U trenutku rođenja naneta mi je nepravda - nepravda čiju mu je okrutnost tek Starkin pokazao."
     Linden je osetila da je obuzima bol zbog njega. Samo ju je jednostavna smirenost njegovog glasa i pogleda obuzdavala da ne pobesni. Kako je uspeo da podnese?
     Odmah joj je odgovorio. "Takvo ispitivanje proniklo mi je do dubine srca. No, bar mi se otkrila istina. Iako sam stajao pred sobom u punoj lepoti za kojom bih mogao da čeznem, nisam tu stajao ja nego Starkin. Taj džin nisam bio ja, jer nije uspeo da izmeni oči - oči od zlata punog odsjaja, ali bez topline za ono što posmatraju. A moje oči su ostale moje. On nije mogao da vidi sebe mojim očima. Tako sam prošao neozleđen kroz ispitivanje koje je smislio za mene."
     Zagledana u njega sa bolom saosećanja, Linden je videla da govori istinu. Njegovo ispitivanje nanelo mu je bol, ali nije mu naudilo. To ju je umirilo i omogućilo joj da prevaziđe gnev zbog poente njegove priče. Pokušavao je da joj objasni svoje zapažanje da Elohimi mogu biti samo to što jesu i ništa više - da je svaka moć određena i ograničena sopstvenom prirodom. Nikakva moć ne može da prevaziđe ograničenja koja joj omogućavaju postojanje.
     Gnev je iščezao iz nje dok je pratila liniju Lupiženinih misli. Zar nikakva moć, poželela je da upita. Čak ni divlja magija? Kovenant je izgledao sposoban za sve. Kakvo bi ograničenje moglo da vezuje njegovu belu vatru? Postoji li zaista neki način da ga Kletnik na kraju učini bespomoćnim?
     Neophodnost slobode, pomislila je. Ako je već prodao sebe...
     Ali dok je pokušavala da uobliči pitanje, vratilo joj se osećanje nemira. Umešalo joj se u otkucaje srca; iznenada je krv počela da joj pulsira u slepoočnicama. Nešto se desilo. Dok se trudila da shvati, napetost joj je pritiskala grudi.
     Lupižena se smračio. "Oprosti mi, Odabrana. Nisam ti pružio olakšanje."
     Odmahnla je glavom. "Nije to." Reči su joj se otele sa usana pre no što je shvatila šta govori. "Šta se desilo Vainu?"
     Demonokot je nestao. Njeovo mesto kraj ograde bilo je prazno.
     "Nemam pojma", odgovorio je Lupižena, iznenađen njenom reakcijom. "Nešto posle sučevog izlaska pošao je napred kao da se u njemu probudila svrha. Prišao je prednjem jarbolu i pozdravio ga takvim klanjanjem i osmehom da se stresem kad ga se setim. A onda se vratio u raniju ukočenost. Još stoji tamo. Da se pomerio, oni koji paze na njega sigurno bi nas obavestili."
     "Tačno je", dodao je Kail ravnim glasom. "Cer ga čuva."
     "Mora da se šališ", poluglasno je promrmljala Linden i nespretno ustala. "To moram da vidim." Kada joj se Lupižena pridružio, pošla je ka hranoholu i prednjoj palubi.
     Tu je ugledala Vaina baš kao što su joj ga opisali, zagledanog u zakrivljenu površinu jarbola udaljenu koliko za dužinu ruke. Držao se kao i obično: laktova lako povijenih kraj bokova, kolena savijenih taman koliko da održi ravnotežu na nepostojanom dromondu, pravih leđa. Ipak, u njenim očima delovao je odlučno. Gledao je jarbol kao da su stari drugovi, zamrznuti na trenutak pre međusobnog pozdravljanja.
     "Šta, do đavola...?" promrmljala je više za sebe.
     "Zaista", odgovorio je Lupižena, smejući se, "da ne znam kako je ovog demonokota poklonio Prapoglavaru jedan džin, uplašio bih se da namerava da uzme devičanstvo našem prednjem jarbolu."
     Na to su obližnji članovi posade odgovorili smehom, koji se raširio kao talas veselja uz čitava jedra kako je šala prenošena do onih koji je nisu čuli.
     Linden ga nije slušala. Uhvatila je drugi zvuk - prigušeni uzvik odnekud ispod palube. Kada je usmerila sluh, utvrdila je da je to Brusobolov duboki glas.
     Dozivao je Sanomora po imenu, obuzet ne besom ili bolom, nego iznenađenjem. I strepnjom.
     Sledećeg trenutka iz jednog prolaza banuo je Sanomor i jurnuo kao da namerava da se baci na Vaina. Brusobol ga je pratio, ali Lindenina pažnja bila je usmerena na nemog džina. Delovao je divlje i vidovito, nalik na proroka ili ludaka; ožiljak na licu isticao mu se bledilom, dajući očima izgled usmerenosti. Mišići na vratu napinjali su mu se od krika koje nije mogao da izgovori.
     Loše procenivši džinovu nameru, Cer se postavio između njega i Vaina, spreman da brani demonokota. Ali trenutak kasnije Sanomor je ipak udario - ne Vaina nego prednji jarbol. Punom težinom i brzinom naleteo je na katarku. Od sudara se kroz kamen proneo opipljiv drhtaj.
     Silina sudara ga je oborila na palubu. Smesta je skočio na noge i ponovo napao. Obgrlivši rukama jarbol kao u rvanju, upeo se kao da hoće da ga iščupa. Bes mu je bio toliki da se Linden za trenutak uplašila da će uspeti.
     Brusobol mu je skočio na leđa, pokušavajući da ga otrgne. No, nije uspeo da nadvlada snagu Sanomorovog besa. Cer i Hergrom su pritrčali da pomognu kapetanu.
     Zaustavio ga je umoran, tužan glas. "Dosta." Izledalo je da dopire iz vazduha. "Ne želim da uzrokujem toliku patnju."
     Sanomor je pao na leđa. Vain se ukočio.
     Iz kamenog jarbola počela je da se izdvaja prilika. Napuštajući skrovište, poprimila je ljudski oblik.
     Elohim.
     Nosio je elegantan bež ogrtač, ali on nije prikrivao izmučene, mršave udove i bledilo kože nalik na ožijak. Pod zapuštenom srebrnom grivom, lice mu je bilo isklesano i označeno strašnim doživljajima. Koža oko žutih očiju bila mu je tamna kao od stare krvi.
     Linden je jeknula u sebi kada je prepoznala Findejla Određenog.
     Kada se uobličio, pogledao je Sanomora. "Izvinjavam se", rekao je glasom punim naviknutog bola. "Pogrešno procenivši dubinu tvog Zemljo-vida, pokušao sam da se sakrijem od tebe. Nije mi namera da izazivam toliko nepoverenje. Ipak, moje putovanje preko mora za vama bilo je sporo i veoma bolno za nekoga ko je oteran iz svog doma u Elemesnedenu. Tražeći skrovište, loše sam prosudio - o čemu svedoči i brzina kojom si me otkrio. Molim te, prihvati da nisam mislio ništa loše."
     Svi na prednjoj palubi zurili su u njega, ali niko nije odgovorio. Linden je ostala bez reči. Nije mogla da vidi Lupiženu - stajao je iza nje. Na Brusobolovom licu pročitala je sopstvena osećanja. Sanomor je sedeo na palubi, sklupčan, kao da se upravo suočio sa sopstvenom smrću. Samo haručai kao da nisu reagovali.
     Findejl kao da i nije očekivao odgovor. Zagledao se u Vaina. "A tebi kažem NE." Kruto je uperio prst u središte Vainovih grudi, a mišići na ruci izbočili su mu se kao dralje biča. "Šta god uradio, ili pomislio da uradiš, to neću da propatim. Ja sam Određen za ovaj zadatak, ali nikakvo pozivanje na dužnost neće me navesti da podnesem takav usud."
     Vain se u odgovor jezivo iskezio.
     To je samo još više urušilo Findejlovo lice. Okrenuo je leđa demonokotu i kruto pošao na pramac džinobroda, zagledan napred kao ukrasna figura.
     Linden je za trenutak zurila za njim, a onda je pogledala saputnika. Brusobol i Lupižena klečali su kraj Sanomora; ostali džinovi kao da su bili suviše ošamućeni za bilo kakav pokret. Haručai su gledali Findejla, ali se nisu micali. Grčevitim naporom volje primorala je sebe da se pokrene. "Pozovi Prvu", rekla je najbližem članu posade, a zatim je pošla za Elohimom.
     Kada mu se približila, pogledao ju je, ovlaš je pozdravivši; ali njeno prisustvo nije delovalo na stari jad koji je odabrao da prikazuje. Iznenada je stekla utisak da je ona uzrok njegovih nevolja - i da on namerava da to po svaku cenu sakrije od nje. Bez ikakvog jasnog razloga, setila se kako je njegov narod očekivao da će Sunozbor i prstenoša biti jedna ista oosoba. U prvi mah nije mogla da nađe reči kojima bi mu se obratila.
     No, jedno sećanje prizvalo je druga, a sa njima joj se vratio bes zbog bespomoćnosti i izdaje Elohima. Findejl se opet zagledao preko mora. Uhvatila ga je za rame, zahtevajući njegovu pažnju. Zarežala je kroz zube. "Šta, do đavola, tražiš ovde?"
     Kao da ju je jedva čuo. Žute oči bile su mu prazne od gubitka, kao da je, napustivši Elemesneden, bio lišen sopstvenih korena. Ipak, odogovorio je. "Sunozbore, moj narod me je Odredio za ovaj zadatak - da zadobijem, ako mogu, opstanak Zemlje. U klahanu ti nisu dali bolji odgovor, a sada ti ne mogu odgovoriti jasnije. Budi zadovoljna saznanjem da ne nameravam ništa zlo."
     "Ništa zlo?" obrecnula se na njega. "Pa, vi ste samo zlo i činili. Ti..." zaustavila se, gotovo zagrcnuta od sećanja na Kovenanta, Vaina i Sanomora. "Bogami, ako mi ne pružiš ikakav bolji odgovor, baciću te preko ograde."
     "Sunozbore." Nežno je govorio, ali nije se trudio da je umiri. "Žalim zbog neophodnosti patnje prstenoše. Po meni, to je srednji put, ravnoteža između rizika i bezbednosti. Više bih voleo da sam potpuno pošteđen. No, ništa nećeš postići ako me budeš ružila. Ja sam određen da budem među vama i nikakva tebi dostupna sila ne može me sprečiti. Samo onaj koga zovete Vain ima moć da me otera. Voleo bih kad bi to učinio."
     Savladao ju je. Nagonski mu je poverovala - i nije znala šta da radi. "Vain?" ponovila je. Vain? Ali nije joj odgovorio. Pred pramcem su visoki talasi izgledali neobično oštro pod čudnim, divljim sjajem sunca. Razbijali su se u kapljice o bokove džinbroda i razletali se na suprotnim vetrovima. Vetar je brisao preko palube, noseći joj kosu u naletima predviđanja. Ipak, još jednom je probala da prozre Elohima. Tiho, preteći, šapnula je: "Poslednji put ti kažem, ja nisam prokleti Sunozbor! Od početka ste pogrešili. Sve što radite jeste pogrešno."
     Njegov žuti pogled nije se pokolebao. "To je jedan od mnogih razloga što sam ovde."
     Jeknula je u sebi, okrenuvši se od njega - i gotovo se sudarila sa čvrstim, oklopljenim telom Prve. Mačomoćnica je stajala sa pogledom punim gvožđa i očekivanja. Progovorila je glasom nalik na tihu oštricu. "Da li on govori istinu? Zar zaista nemamo moći protiv njega?"
     Linden je klimnula glavom, ali misli su joj već jurile u novom pravcu, trudeći se da uspostave potrebnu samokontrolu. Možda će dokazati da Findejl greši. No, prvo mora da savlada sebe. Tragajući za središnjom tačkom, sidrištem o koje će osloniti svoju rešenost, podigla je pogled ka Prvoj.
     "Pičaj mi o tvom ispitivanju. U Elemesnedenu. Šta su ti uradili?"
     Prvu je očito iznenadilo neočekivano i naizgled nebitno pitanje. No, Linden je i dalje čekala; trenutak kasnije Prva je povratila kruto držanje. "Lupižena ti je pričao", rekla je ravnim glasom.
     "Jeste."
     "Onda ćeš verovatno razumeti ono što je meni zapalo." Položila je ruku na balčak mača. Druga joj je visila kao da je čuva od nestrpljenja ili protesta.
     "Kad su mene ispitivali", rekla je, "jedan Elohim se pojavio preda mnom u liku džina. Nekom veštinom postigao je da stekne telo i držanje Lupižene. Ali ne mog muža kakvog ga poznajem. Pre je bio Lupižena kakav bi bio da se rodio i odrastao bez mane - besprekornog tela, visok, ponosnog držanja, zdrav u svakom pogledu koji priliči jednom džinu." Pogled joj se zamaglio od sećanja; ali glas joj je i dalje bio oštar. "Stajao je preda mnom onako kako bi Lupižena trebalo da izgleda, kada bi spoljašnji izgled odgovarao duhu koji sam naučila da volim."
     Lupižena je stajao kraj nje, slušajući, usana izvijenih u nakrivi osmeh. Nije pokušavao da izrazi ono što mu je sijalo u očima.
     Prva se nije pokolebala. "Najpre sam plakala, ali onda sam počela da se smejem. Jer uprkos svoj lukavosti, Elohim nije mogao da postigne radost kojom zrači Lupižena, moj suprug."
     U glasu joj se osetio nagoveštaj oporog humora. "Elohimu se moj smeh nije dopao. No, nije mogao da mi odgovori i tako je moje ispitivanje imalo ishod neprijatan po njega."
     Lupižena se smejao čitavim licem, ali nije ispustio ni glas.
     Kroz Linden se proneo dug drhtaj razumevanja. Obratila se napola Prvoj, napola nemirnom moru i visokom nebu. "Jedino što je Dafin učinila sa mnom bilo je da mi odgovara na pitanja." Onda je prošla kraj džinova i ostavila svoje nerazumevanje za sobom na putu ka hranoholu i potpalublju. Ka Kovenantovoj kabini.
     Nemirna paluba dromonda remetila joj je ravnotežu. Dragulj Zvezdoputa kretao se mučno i polako, ljuljajući se i tresući od neočekivane snage vetrova. No, Linden se oslanjala na zidove kada je morala, ili na Kaila, i nastavljala je da hoda. Možda ona nema tu moć da izvuče iz Findejla istinu. Ali Kovenant je ima. Ako nekako uspe da prodre kroz veo koji mu pokriva svest kao opna. Odjednom je bila spremna da pokuša.
     Govorila je sebi da je spremna radi njegovog izbavljenja. Želela je njegovo prijateljstvo, njegovo ubeđenje. No, bila je ukočena od gneva, stegnutih usana, a u njoj se meškoljila tama.
     Na vratima Kovenantove kabine naišla je na Brina. Izišao je da je dočeka. Mirno joj je preprečio put. Njegovo nepoverenje bilo je gotovo opipljivo. Pre Elemesnedena nikada nije dovodio u pitanje njeno pravo da uđe kod Kovenanta; ali sada je bio grub. "Odabrana, zašto si došla ovamo?"
     Jedva se uzdržala da ne opsuje. Duboko je uzdahnula da bi se smirila. "Imamo Elohima na brodu, ako nisi čuo. To je Findejl. Poslali su ga ovamo zbog nečega, a izgleda da ništa ne možemo da učinimo. Jedini koji ima dovoljnu moć jeste Kovenant. Pokušaću da ga dosegnem."
     Brin je pogledao Kaila kao da traži da jemči za nju. Onda joj se lako naklonio u znak pristanka i otvorio vrata.
     Prostrelila ga je pogledom i ušla u kabinu, a onda stala i čekala, gledajući ga, dok nije zatvorio vrata i ostavio je samu sa Kovenantom.
     Za trenutak je oklevala, pokušavajući da prikupi hrabrost. No, Kovenantovo bezlično prisustvo ščepalo ju je kao ruka na vratu; prosto ju je povukao da ga pogleda.
     Sedeo je u kamenoj stolici kraj malog okruglog stola, kao da se svesno tamo postavio. Noge su mu bile prave, u pravilnom položaju; nije bio skljokan; ruke su mu ležale na kolenima, otvorenih šaka i ogoljenih dlanova. Na stočiću je stajao poslužavnik sa ostacima jela. Brin je očito upravo hranio Nevernika. No, Kovenant nije bio svestan toga. Njegovo prazno lice bilo je upereno u prazan vazduh, kao da je to samo još jedno znamenje praznine u njemu.
     Linden je jeknula. Prvi put kada ga je videla, otvorio je vrata svoje kuće naglim zamahom nalik na kovitlac osude, jedva obuzdavajući plamen i groznicu u očima; usta su mu bila stroga kao naredba. Uprkos iscrpljenosti, vodio je život kakav je odabrao i izgledao joj je neobično neukrotivo i čisto.
     A sada su mu crte lica bile zamrljane nepokornom bespomoćnošću brade; kosa nad čelom, prošarana sedim, davala mu je izgled trošnosti. Lice nu je bilo upalo kao da je izgubio svaku nadu. Oči su mu bile suve - mutne kao smrt.
     Izgledao je isto kao njen otac dok su mu poslednje kapi krvi kapale na izlizane daske tavanskog poda.
     No, Kovenantu su još radili i srce i pluća. Kada je izgovorio svoju rečenicu, jasno kao proročanstvo, izgledalo je kao da je uprkos svim gubicima svestan nje - i uplašen onoga što je smerala da mu uradi.
     Trebalo je da ga opsedne. Kao Besomuk. Od te pomisli usta su joj se ispunila kiselinom odbijanja, ali nije oklevala. Mogla je da oseti kako svuda oko nje vreba ukočenost. Strah koji ju je tako često lišavao volje bio je prisutan u svakom otkucaju srca. Strah od onoga u šta će se pretvoriti. Drhteći, privukla je drugu stolicu tik do Kovenantovih kolena, sela i položila ruke na njegove mlitave dlanove - kao da je čak i sada može zaštititi od neuspeha. Onda je pokušala da se otvori pod njegovim mrtvim pogledom.
     Opet je u nju linula njegova tama, pritičući joj kroz kanale čula.
     Tu je uledala opasnost. Navedena njegovom pasivnom mlitavošću, sličnom uzaludnosti, u njenom ponoru probudila se stara glad.
     Nagonski se borila, zadržavajući se u ivičnom sumraku njegove noći, postavljena između svesti i zaborava. No, nije mogla da odvrati pogled od bezdanog izvora njegove praznine. Već je uspevala da uvidi delove njegovog stanja koji su spolja bili nevidljivi. Iznenadila se kada je ustanovila da je moć koja mu je ućutkala um takođe zaustavila otrov. Bio je u mirovanju; Kovenant je potonuo van njegovog domašaja.
     Takođe je videla osobine koje su ga učinile prijemčivim za Elohime. Ne bi uspeli da ga tako duboko liše da im već nije bio izložen svojim prirodnim nagonom da prima svo zlo na sebe. Iz tog izvora poticali su i njegova moć i bespomoćnost. Davao mu je dostojanstvo koje nije znala kako da nadvlada.
     No, volja joj je zapala u tu poznatu zamku. Možda nema prava ni ispravnog puta da ovako uđe u njega, da mu obesveti ličnost nepozvanim potrebama - a isto tako ni prava ni podnošljivog načina da ga ostavi u ovakvoj nevolji, pustivši ga da ostane bez pomoći uprkos očitoj potrebi. A pošto nije mogla da razreši nedoumicu, nije stigla da reaguje na tamnu, ljutitu stvar na dnu svog srca, koja je skočila zbog prilike da stekne moć. Kovenantovu moć: prilike da bude istinski presudilac života i smrti.
     Divlja od gladi, skočila je pravo u njega.
     Tog časa ju je odnela noć.
     Neko vreme je pokrivala čitav svet. Kao da je, poput oluje, uzdrmala svaki oslonac; a ipak nije bilo nikakve oluje. Vetrovi imaju snagu i pravac; slabi su ili snažni, topli ili hladni. A ova tama nije imala ništa što bi se moglo imenovati, što bi joj dalo oblik. Bila je pusta kao ponori između zvezda, ali nije imala ni zvezda koje bi joj označile svrhu. Ispunjavala je Linden kao Gibonov dodir; bila je bespomoćna pred njom, bespomoćna - otac je bacio ključ kroz prozor, a ona nije imala snage ni osećanja koji bi ga dozvali iz smrti.
     Tama ju je obavijala i usisavala kao vir bez pokreta i bilo kog drugog osećanja sem gubitka; a iz njegovih dubina počeli su da se pojavljuju likovi. Preko pustinje je ka njoj pošla prilika nalik na otelovljenje praznine. Zaklanjali su je titranje vazduha i priviđenja. Nije mogla da vidi ko je to. A onda je uspela.
     Kovenant.
     Trudio se da vrisne, ali nije imao usta. Pola lica zaklanjale su mu krljušti. Oči su mu bile grozničave od gađenja nad samim sobom. Čelo mu je bilo bledo od raspinjanja žudnje i gnušanja. Korak mu je bio nesiguran od spremnosti i užasa; prilazio joj je krećući se kao bogalj, usmeren pravo na njeno srce.
     Ruke su mu se pretvorile u zmije. Izvijale su se i siktale sa ramena, zijajući da bi disale i grizle. Zmijske glave na mestu šaka pružale su zube bele kao kost.
     Bila je uhvaćena. Znala je da bi trebalo da podigne ruke, da pokuša da se odbrani; ali ruke su joj visile kraj bokova kao smrtnost, suviše teške da se podignu protiv usuda zmijskih zuba.
     Kovenant je jurnuo napred, narastajući pred njom kao oličenje svih promašaja, zločina i ljubavi u njenom životu. Kada su zmije napale, oborile su je u potpuno drugačiju tamu.
     Znatno kasnije, osećala je da je dave debeli prstenovi. Uvijala se i cvilela, pokušavajući da se oslobodi, ali nije uspevala. Nesposobne ruke bile su joj upetljane u ćebe koje je Kail prebacio preko nje. Viseća ležaljka sprečavala joj je pokrete. Želela je da vrisne, ali nije uspevala. Grlo su joj ispunjavale smrtonosne vode. Polumračna kabina delovala joj je opustošeno kao Kovenantov um.
     No, činjenice koje su je okružavale ipak su uspele da se probiju do nje. Bila je u svojoj ležaljci, u svojoj kabini. Sve je bilo polumračno zbog večeri ili svitanja, a ne od tamnog ponora u koji je pala. Slab ukus alem-vina u njenim ustima nije bio ukus smrti.
     Kabina kao da je bila nakrivljena - poput kuće iščupane iz temelja nekim zemljotresom. Kada je osetila njihanje dromonda, shvatila je da je to Dragulj Zvezdoputa nagnut, pa joj ležaljka visi iskrenuta u odnosu na zidove. Kroz korito džinobroda osećala je vibracije vetrova i mora. Tama nije poticala od večeri ili svitanja. Bio je to oblačni sumrak oluje.
     Oluja je bila gadna - i postajala je čudovišna.
     Um joj je bio pun zmija. Nije mogla da ih se oslobodi. No, pažnju joj je privukao pokret negde pored stola. Začkiljila je kroz polumrak i ugledala Kaila. Sedeo je na stolici, gledajući je kao da nikakva njena nesposobnost, pa čak ni izdaja, ne mogu da izmene njegovu dužnost. Ipak, u mračnoj kabini izgledao je kao sudija, spreman da podigne protiv nje svaki dokaz uzaludnosti.
     "Otkad...?" promuklo je šapnula. U grlu joj je još bila pustinja, poričući sećanje na alem-vino. Osećala je da je prošlo vreme. Suviše vremena - dovoljno za sve što se okrenulo protiv nje. "Bila sam u nesvesti?"
     Kail je ustao. "Dan i noć." Uprkos njegovoj nesavitljivosti, uhvatla se za nejasnu priliku kako ne bi ponovo skliznula među zmije. "A Kovenant?"
     Haručai je jedva primetno slegnuo ramenima. "Prapoglavarovo stanje je nepromenjeno." Mogao je isto tako da kaže i: Nisi uspela. Ako ti je uopšte bio cilj da uspeš. Nespretno se izvukla iz ležaljke. Nije želela da leži pred njim kao žrtva. Ponudio joj je pomoć, ali odbila ga je, sama se spustila na lestvice, pa na pod, kako bi makar pokušala da se suoči sa njim na ravnoj nozi.
     "Naravno da sam želela da uspem." Bežeći od slilka u Kovenantovom umu, otišla je dalje no što je nameravala. "Zar ćeš me kriviti zbog svega?"
     Lice mu je ostalo prazno. "To su tvoje reči." Glas mu je bio oštar kao prekor. "Nije ih izgovorio nijedan haručai."
     "Nije ni potrebno" obrecnula se kao da je Kovenantova nevolja prelomila nešto u njoj. "Vidi vam se i na licu."
     Kail je ponovo slegnuo ramenima. "Mi smo to što jesmo. Ova pobuna ne donosi ništa." Znala je da je u pravu. Nije imala razloga da bes na samu sebe prebacuje na njega kao da je on kriv. No, već je progutala previše gađenja. A nije uspela u paralizi. Morala je da ispljune deo žuči pre nego što joj se smuči. Mi smo to što jesmo. Lupižena je isto to rekao o Elohimima.
     "Naravno", promrmljala je. "Bože sačuvaj da pomislite, a kamoli učinite nešto loše." Nikada ne bi uspela da odgovori na optužbu zbog dosadašnjih neuspeha. "Ali kada sam vas poslala iz Elemesnedena - kada sam pustila da Elohimi učine Kovenantu to što su učinili - ja sam bar pokušavala da učinim nešto ispravno." Kail je mirno zurio u nju kao da ne namerava da odgovori. Ipak je progovorio, a u glasu mu se osećao sarkazam. "To ne dovodimo u pitanje. I samo Izopačenje veruje u svoju ispravnost, zar ne?"
     Linden se na to sledila od šoka. Sve do sada nije shvatala koliko duboko se haručai gnušaju njene odluke u Elemesnedenu. Iza Kailovog čvrstog lica osećala je prisustvo nečeg kobnog - nečeg što mora da je važilo i za Krvnu gardu. Niko od njih nije umeo da oprašta.
     Brzo se savladala. "Vi mi nimalo ne verujete."
     Kail je odgovorio kao da sleže ramenima. "Zarekli smo se Prapoglavaru. On ti je verovao." Nije morao da kaže kako će Kovenant verovatno drugačije misliti kada povrati um. Ta misao je već sinula i njoj.
     "Pokušao je", gorko je promrmljala. "Ne verujem da je uspeo." Nije mogla dalje da izdrži. Zašto bi iko od njih imao poverenja u nju? Pod je još bio nagnut, a kroz kamen je osećala kako se Dragulj Zvezdoputa sudara sa talasima. Morala je da pobegne iz zatvorenosti kabine i pritiska Kailovog prikrivenog neprijateljstva. Progurala se kraj njega, širom otvorila vrata i izišla iz odaje.
     Nesigurna zbog ljuljanja džinobroda, ipak je uspela da se uzvere uz stepenice i nekako se popne na zadnju palubu.
     Kada je stupila preko praga, vetar ju je gotovo oduvao. Divlji vetar brisao je po palubama i grebao jedra. Besni oblaci penili su se kao talasi na vrhovima prečki. Dok se probijala ka rukohvatu na jednom od prilaza krmenoj palubi, voda joj je prskala u lice, bodući je kao oštra kiša iz gneva tamnog i žitkog mora.









12. MORSKO ZLO
     Nije padala kiša - samo je, pod oblacima koji su zapečatili more u sumrak od obzorja do obzorja, mučno duvao težak vetar, dižući žestoku penu na krestama talasa, koja je ključala kao para i pekla kao grad. Džinobrod je bio povijen u stranu od jačine vetra.
     Linden se borila za dah. Dok se trudila da gleda kroz vodenu penu, zapanjila se kada je na jedrima ugledala džinove.
     Nije joj bilo jasno kako uspevaju da se održe. Nemoguće da mogu da teško rade, pod punom snagom oluje!
     Ipak, radili su. Dragulju Zvezdoputa jedra su bila neophodna da bi imao dovoljnu brzinu. No, ako se prečke suviše opterete platnom, svaka nagla promena pravca ili jačine vetra prevrnuće dromond ili ga gurnuti pod površinu. Posada je upravo savijala gornja jedra. Izgledali su mali i beznačajni u poređenju sa moćnom tamom oluje. Ipak, polako i mučno, uspevali su da kontrolišu jedra.
     Visoko na prednjoj katarci jedan džin izgubio je oslonac, pa je morao da pusti konopce kako bi se spasao. Zoroljub je istog časa otrgnut. Divlje lepršajući, kao ranjeni albatros, poleteo je niz vetar i začas nestao sa vidika.
     Ostali džinovi imali su više uspeha. Dragulj Zvezdoputa je postepeno ispravio položaj.
     No, nemirno more ih je i dalje pritiskalo. Probijajući se kroz more, brod se popeo uz bok narednog strašnog talasa, a onda se sručio naniže kao da će se pramcem zabiti u dno. Linden je zgrabila stepenice da ne bi pala preko ograde.
     Nije mogla da ostane tu. Bojala se da je Dragulj Zvezdoputa u odsudnoj opasnosti - da će naredno pojačanje oluje razneti brod na komade. A oluja će se pojačati. Osećala je kako se u daljini nakuplja njen bes. Dromond se nalazio na ivici nepogode, a središte se tek približavalo. Ako nastavi ovim pravcem, džinobrod će stići u središte užasa.
     Mora da upozori Brusobola.
     Pokušala je da se uspuže uz stepenice, ali vetar joj je bacao kosu u lice kao bič, isisavao joj vazduh iz pluća, pretio da je odnese. Za trenutak ju je obuzela panika.
     Kail ju je uhvatio oko struka rukom nalik na kameni pojas. Prineo je usta tik do njenog uha. "U zaklon!" Vetar je razneo reči na delove, pa je uzvik bio jedva čujan.
     Žurno je odmahnula glavom, pokušavajući da prodre glasom kroz oluju. "Nosi me na krmenu palubu!"
     Oklevao je za trenutak, osvrćući se i procenjujući opasnost. Onda ju je poneo uz stepenice.
     Osećala se kao krpena lutka u njegovom stisku. Da je bio u pitanju neki običan čovek, oboje bi završili u moru. No, on je pripadao haručaijima. Probijajući se uz vetar, doneo ju je do krmene palube.
     Tamo je bilo samo troje džinova; Brusobol, Vedrogneva i Prva. Skladomajstor je stajala za ogromnim kormilom, držeći ga obema rukama. Mišići su joj bili napeti od napora; stajala je raširenih nogu da bi bila sigurnija. Izgledala je kao granitni stub, sposobna da stoji i vlada džiobrodom sve dok more i vreme ne razbiju Dragulj Zvezdoputa na komadiće.
     Prva je čvrsto stajala, osigurana težinom i snagom. Pohod joj se oteo iz ruku. Pod ovakvim uslovima, pripadao je oluji - i Dragulju Zvezdoputa. A dromond je pripadao Brusobolu.
     Kapetan je stajao kraj Vedrogneve, ali svu pažnju uperio je napred kao svetionik, plamteći radi sigurnosti svog broda. Koščato čelo kao da mu je štitilo oči. Držao se kao da sve može videti. Prodornim glasom uspevao je da nadjača vetar. Džinovi su se pokoravali kao da su deo njega. Mučno, korak po korak, borili su se sa jedrima i konopima, podešavajući Dragulj Zvezdoputa da izdrži opasnost.
     Linden je pokušala da viče, ali vetar ju je udario po zubima i gurnuo joj glas nazad niz grlo. Grozničavim pokretom poslala je Kaila ka kapetanu.
     "Brusobole!" Morala je da vrišti kako bi je čuo. "Promeni pravac! Idemo pravo u oluju!"
     Hitnja u njenim rečima privukla mu je pažnju. Nagnuo se nad nju. "Nemoguće!" povikao je. "Oluja dolazi sa juga! Ovim kursom ostaćemo na ivici i samo ćemo malo skrenuti sa puta!"
     Sa juga? Zurila je u njega, nesposobna da poveruje kako on može toliko da pogreši. Kada je jedva uperila pogled u tom pravcu, ustanovila je da je kapetan u pravu. I njena čula su jasno osećala vrhunac siline na toj strani, iako udaljen nekoliko milja. Brusobolov trenutni kurs provešće Dragulj Zvezdoputa oko divljeg srca te oluje.
     No, pogled ka severozapadu potvrdio joj je ono što je malopre videla. Tamo je čučao uragan, ogroman i čudovišan. Dve oluje su se spajale, a Dragulj Zvezdoputa našao se između njih. Svako podizanje i spuštanje dromondovog pramca nosilo ga je sve bliže divljoj oluji.
     Krikom od koga joj se cepalo grlo objasnila je Brusobolu šta vidi.
     Vest ga je potresla. Nije imao priliku da vidi uragan. Prva oluja zahvatila je džinobrod pre nego što je stigao do druge. Nesreća je vrebala tačno na pravcu koji je odabrao. No, brzo se pribrao. Svakim delićem tela bio je kapetan Dragulja Zvezdoputa. Kada je progovorio, zvučao je spremno za svaku opasnost i nesreću. "Šta savetuješ?" proderao se.
     Linden se pribrala i pokušla da razmisli - da odredi putanje oluja, proceni njihove međusobne uticaje. Nije bila sviknuta na takve situacije. Učila je da prati napredovanje bolesti, a ne divlji bes vremena. No, proučila ih je što je bolje mogla.
     "Ako nastavimo ovako", pluća su je bolela od napora vikanja, "možda bismo mogli da prođemo pored one na jugu! Ili bar pored najgoreg dela! Pre nego što preduboko zađemo u ovu drugu!"
     Brusobol je klimao glavom. Njegovo koščato čelo kao da je bilo otporno na svaku oluju.
     "Ali ta druga!" Linden je gotovo vrištala. "Užasna je! Ako moraš da biraš, idi na jug!"
     "Čujem te!" Uzvik mu se razbio u vodenoj peni i vetru. Odmah se okrenuo da izvikuje naređenja kroz vetar.
     Naredbe su zvučale besno kao orkan. Linden je osećala da se uragan primiče, sve bliže. Nikakav brod - naročito težak kao dromond - ne bi mogao da podnese njegov bes. Vetar se pretvorio u krik u jedrima. Videla je da se katarke ljuljaju. Užad su se klatila kao ispružene ruke koje balansiraju. Paluba se izvijala i propinjala. Ako Vedrogneva ne popusti, katarke će se prelomiti, ostavljajući Dragulj Zvezdoputa na milost i nemilost gladnom moru. Dok je Linden oklevala, poslednje preostalo jedro na zadnjoj katarci raspalo se na krpice i nestalo, otrgnuto sa konopaca. Veze su počele da šibaju kroz vazduh. Nagonski je pognula glavu i naslonila se na Kaila.
     Divlje vičući, Brusobol je poslao džinove da zamene izgubljeno jedro.
     Linden je približila lice Kailovoj glavi i proderala se. "Nosi me napred! Imam ideju!"
     Klimnuo je glavom u znak shvatanja i smesta počeo da je tegli ka stepeništu, odabravši vertrovitu stranu umesto zavetrine kako bi iskoristio nagnutu palubu da je što više zaštiti od pobesnelog mora.
     Kada su stigli do stepenica, ugledali su nekoliko džinova - Lupiženu i još neke - kako žure preko zadnje palube, praćeni Cerom i Hergromom. Kretali su se duž razapetih konopaca. Kada su ona i Kail stigli do dna stepeništa, Lupižena i Cer teturavo su im se pridružili. Lupižena joj se nasmešio, žmirkajući zbog vode u očima. Pokazao je rukom ka krmenoj palubi i doviknuo kao da se smeje. "Naš Brusobol je u svom elementu, zar ne?" Odmah je nastavio uz stepenice kako bi se pridružio svojoj ženi i kapetanu.
     Lindenina odeća bila je potpuno mokra. Košulja joj se lepila za kožu. Kao da joj se svaka kap vode dignuta sa mora zabijala pravo u kosti. Već je počela da drhti. No, hladnoća je delovala odvojeno, bezlično, kao da više nije vlasnik svog tela; mogla je da ne misli na to.
     A onda je iz oblaka linula kiša. Ispunjavala je vazduh kao da se svaka kresta talasa pretvorila u penu, šikljajući uvis da ispuni vazduh. Okean kao da se stezao oko Dragulja Zvezdoputa, zaklanjajući obzorje. Linden je jedva uspevala da vidi hranohol. Proklinjala je, ali glasna kiša potpuno ju je zaglušila čak i za sopstveni glas. Uz tako malu vidljivost, kako će Brusobol znati kada da skrene od nadolazećeg uragana?
     Probila se do najbližeg konopca, čvrsto ga uhvatila i pošla uz njega dalje.
     Imala je ideju. Možda je razumna, a možda ludačka. Oluja je odnela sve razlike.
     Zadnja paluba izgledala je dugačka kao bojno polje. Pena i kiša zalivale su je vodom oko nogu, gotovo je srušivši na palubu. Pri svakom trzaju džinobroda drhtala je kao u odgovor na drhtaje koji su se pronosili duž kobilice dromonda. Ledeni konopac derao joj je dlanove. Ipak, probijala se dalje. U svemu ostalom je zakazala. Nije bila u stanju da podnese pomisao kako bi se i ovaj jednostavni posao mogao pokazati preveliki za nju.
     Cer je pošao napred da joj otvori vrata hranohola. Nošena vrtlogom oluje, saplela se preko praga i pala na pod. Dvojica haručaija su zalupili vrata; istog časa u prostoriji se osetila napetost kao da se u hranoholu priprema eksplozija, podstaknula udarima i pritiskom spolja. U trenutku panike učinilo joj se da čuje kako se brod raspada na komade. No, kada je povratila dah, shvatila je da su to vibracije u srednjoj katarci.
     Pod svetlošću svetiljki jasno je videla pred sobom podnožje katarke, prošarano reljefima u koje se nikada nije zagledala. Možda su prikazivali priču o gradnji Dragulja Zvezdoputa, ili o njegovim putovanjima. Nije znala. Dok je išla dalje, ječanje i škripanje se pretvorilo u glasan jecaj. Prečke visoko nad njom počele su da se glasaju.
     Gotovo je pala kada je Cer otvorio naredna vrata, puštajući da urlik vetra naleti na nju kao kondor. No, Kail ju je pridržao i pomogao joj da opet iziđe na oluju. Ponovo se kiša sručila na nju kao grmljavina. Odabrala je konopac vezan za prednji jarbol. Držeći ga pod rukom kao oslonac, sagnula je glavu i pošla uz vetar.
     Nad njom se nadneo džin, takođe prateći konopac. Kada su se sreli, prepoznala je Sedmoruka. Zastao je kako bi je propustio, a onda drugarski doviknuo. "Kakva oluja! Da sam manje siguran u naše karte, poverovao bih da smo nepozvani zalutali u Dušogriz!"
     Nije imala vremena da odgovori. Ruke su je pekle od trenja i hladnoće. Uže ju je cimalo kao zloba. Morala je da stigne do Findejla. On je jedini na čitavom Dragulju Zvezdoputa imao moć da skrene nesreću nailazećeg uragana.
     Kraj prednje katarke kratko se odmorila, stojeći tako da ju je vetar pritiskao o kamen. U tom položaju izbliza je čula ječanje prenapete katarke. Životnost granita bila je bezdušno izmučena. To osećanje za trenutak ju je ispunilo užasom. No, kada je okrenula čula ka katarci, smirila se. Kao i Brusobol, dromond je bio dorastao ovome. Dragulj Zvezdoputa može da se naginje i ljulja, ali neće se slomiti.
     No, srce uragana nadvijalo se nad njom kao oživela planina, užasni div koji pokušava da zgazi džinobrod i dovede ga do kraja puta. Držeći se užeta koje se protezalo ka pramcu, nastavila je dalje.
     Zažmirivši kroz talase kiše guste kao mrtvački pokrov, ugledala je Vaina. Demonokot je stajao na pola puta između prednje katarke i pramca, okrenut napred kao da pazi na Findejla. Držao se ukočeno kao da umesto uzljuljane palube ima pod sobom čvrstu podlogu. Čak ni vetar nije delovao na njega. Kao da je urastao u kamen.
     Za trenutak je ugledala i Findejla, ali ovaj je brzo nestao kada se džinobrod zario u more i zabio pramac u naredni talas. Potres joj je gotovo izmakao oslonac. Jedva je uspela da zadrži ruke na konopcu. Sada je smela da korača samo između dva talasa. Kada je Dragulj Zvezdopua podigao pramac, uspela je da načini nekoliko koraka. Kada je pramac udario o naredni talas koji kao da je povukao dromond u dubine, ostala je u mestu, moleći se da i njene ruke i konopac izdrže.
     Krećući se postepeno, konačno je stigla do ograde. Odatle je imala još samo malo.
     Poslednji deo bio je najteži. Već je drhtala od hladnoće i iscrpljenosti; zbog nepravilnog kretanja džinobroda koje ju je čas bacalo ka moru, a čas je cimalo unazad, brzo je promukla od nehotičnih kletvi. Pri svakom survavanju pogađala ju je silina pokreta broda. Od samog napora da zadržava dah pri svakom naletu vode činilo joj se da je gotov. Nekoliko puta spasla ju je samo podrška Kailovih ramena.
     Konačno je stigla do Findejla. Pogledao ju je između dva propinjanja; ošamutio ju je pogled na njega. Nije bio mokar. Vetar mu nije mrsio kosu; kiša ga nije doticala. Izlazio je iz svakog survavanja u talase suve odeće i bistrih očiju, kao da je podesio telesni oblik tako da bude van domašaja besa vetra i mora.
     Upravo njegov nedirnuti izgled osnažio joj je volju. On je biće čiste Zemne moći i sposoban je da sačuva sebe čak i od dodira sa vetrom i vodom. A šta je svaka oluja, ako ne Zemna moć u drugom obliku - nepokorna i divlja, ali i dalje u skladu sa Zakonom svoje prirode?
     Pri sudaru sa sledećim talasom morala je da pogne glavu. Voda ju je zapljusnula i pokrila joj lice kosom. Kada se dromond ponovo propeo, podigla je jednu ruku sa užeta kako bi sklonila mokre vlasi. Onda je uperila glas u Findejla.
     "Učini nešto! Spasi nas!"
     Njegovo bolno lice nije se izmenilo. Nije ni pokušao da viče, ali reči su doprle do nje jasno kao da je oluja za trenutak zanemela.
     "Elohimi se ne upliću u život Zemlje. Nema života bez ustrojstva. Poštujemo izraze tog ustrojstva u svakom njihovom obliku."
     Ustrojstvo, pomislila je Linden. Zakon. Oni su to što jesu. Imaju ograničenja jednaka moći. Dragulj Zvezdoputa je počeo da ponire. Ščepala je ogradu da spase život. Haos je smrt. Energija ne može da postoji bez sužavanja. Ako bezakona moć Kobi Sunca postane prevelika, može narušiti same temelje Zemlje.
     Kada ju je vrtoglavica prošla, pokušala je još jednom.
     "Onda reci Brusobolu šta da radi! Vodi ga!"
     Elohim je delovao pomalo iznenađeno. "Da ga vodim?" Slegnuo je ramenima. "Da je on to tražio, pitanje bi možda doprlo do mene. Ovako, gde bi mi bila etika? No, sada to ionako ništa ne vredi." Džinobrod se ponovo propeo, ali Linden ga je ipak i dalje čula kroz tutnjavu vode i urlik vetra. "Vreme za takva pitanja je prošlo."
     Kada je pramac izronio, borila da se razbistri pogled i vidi na šta je mislio.
     Iz srca uragana pojavio se vodeni zid toliko visok da je dopirao do prvih prečki na katarkama džinobroda.
     Nosio ga je vetar - toliko snažan i moćan da je sve ostalo u poređenju sa njim izgledalo patuljasto; vetar koji je svaki izdugnuti talas pretvarao u penu, brijući krestu talasima, pa se okean pod njim podizao i jurio kao talas crne magme.
     Dragulj Zvezdoputa stajao je gotovo tačno pred zidom.
     Linden je zurila u njega, obuzeta užasom. U poslednjem trenutku pre udara začula je Brusobola kako viče iz daljine. "Pazi!" A onda mu je glas ostao zaglušen divljim, urličućim gnevom vetra koji je grmeo kao u besu i bolu svih prokletnika sveta.
     Kada je zid udario, bacila se na Findejla, pokušavajući da mu iznudi pomoć - ili da ga povuče sa sobom, nije više znala. Udar ogromnog talasa zbrisao je sve razlike. No, ruke su joj prošle kroz njega. Uspela je da mu još jednom vidi lice. Oči su mu bile žute od bola.
     A onda se desna strana džinobroda izdigla kao u tektonskom sudaru i Linden je pala ka moru.
     Bila je sigurna da će pasti na levu ogradu. Pružila je ruke da je uhvati. No, proletela je pored nje pravo u vodu.
     More ju je udarilo tolikom silinom da nije osetila udar i nije osetila kako se vode sklapaju nad njom.
     Istog trenutka nešto ju je čvrsto uhvatilo za ruku i povuklo ka površini. Već je bila deset-petnaest stopa iza broda. Krma mu je bila potopljena; nad njom se nadvijala čitava prednja paluba. Stajao je u vodi gotovo uspravno, spreman da padne preko nje i zgromi je između kamena i mora.
     No, nije pao. Dragulj Zvezdoputa nekako je uspeo da održi ravnotežu na boku, sa gotovo polovinom leve strane palube pod vodom. A Kail je nije puštao.
     Držao ju je za doručje potpuno ispruženom desnom rukom. Cer ga je držao za noge, takođe potpuno ispružen.
     Haručaije je držao Vain. I dalje je stajao kao srastao sa palubom, tela pod pravim uglom u odnosu na kamen, gotovo uporedno pružen sa morem. Ali pomerio se niz palubu i postavio se gotovo na ivici vode. Potpuno ispružen, držao je Cera za noge.
     Nije se potrudio da podigne glavu i proveri je li Linden spasena.
     Opirući se naletu vode, Cer je povukao Kaila bliže palubi; Kail je vukao za sobom Linden. Haručaiji su združenim snagama skraćivali lanac sve dok Kail nije uspeo da slobodnom rukom zgrabi Vaina za ručni zglob. Demonokot mu ničim nije olakšao; ali kada su se i Kail i Cer držali za njega, sa Linden između sebe, pustio je Cerove noge. Tada su je haručaiji prebacili na palubu preko Vainovih leđa.
     Držeći se za demonokotove ukrućene članke, dali su joj priliku da udahne.
     Progutala je previše vode; davila se u soli. Utroba joj se stezala od grčeva kašlja. No, kada je napad prošao, ustanovila je da sada diše lakše nego pre udara ogromnog talasa. Okrenut gotovo na bok, Dragulj Zvezdoputa davao je zavetrinu. Kovitlaci oluje udarali su po moru iza broda, pa se vodena površina penila i divlje poigravala; ali same palube bile su neprirodno mirne.
     Kada je došla do daha, nevolja u kojoj se našao dromond pogodila ju je kao ruka strave.
     Pred svakim njenim čulom granitni brod je plamteo od napora. Zračio je bolom kao izmučena životinja uhvaćena u nerešivu klopku nevremena. Od pramca do krme, od vrha jarbola do kobilice, kamen je ječao od napora, mučen pritiscima koje njegovi tvorci nisu mogli ni da zamisle. Dragulj Zvezdoputa toliko se nagnuo na bok da su mu vrhovi jedarnih prečki gotovo dodirivali vodu. Ležao je popreko u odnosu na vetar, a divlja oluja ga je zastrašujućom brzinom zalivala morskom vodom.
     Da je bilo talasa, dromond bi svakako potonuo; ali brod je bar u tome imao sreće, jer divovska oluja sve je stanjila u dugačku, pokretnu ravan. Ipak, džinobrod je bio na svega nekoliko inča od propasti. Da ogromna kobilica nije predstavljala protivtežu moćnim katarkama, već bi se prevrnuo i nestao.
     Moglo se reći da divlja sila vetra zapravo spasava brod. Začas je rastrgla preostala jedra na trake i time oslabila pritisak na katarke. No, mogućnost spasa čitavog broda i dalje je bila krhka kao stara kost. Svaka promena položaja dromonda u odnosu na vetar, svako narastanje besa ili snage vetra, bilo bi dovoljno da naruši ravnotežu. A svako povećanje količine vode na Dragulju Zvezdoputa pretilo je da ih povuče u dubine.
     Džinovi mora da su bili za pumpama, ali Linden nije znala kako uspevaju da održe korak sa bujicama koje su se ulivale kroz otvore, prolaze i razbijena vrata hranohola. Vetar je besno zavijao kroz korito kao da namerava da progrize kroz kamen put do nje. Taj zvuk, neumorno jecanje i vriska vazduha koji se probijao kroz prošarani granit, strugao joj je po umu kao nazubljena testera. Nije shvatila da škripi zubima sve dok nije osetila bol kao da joj je kroz lobanju zabijen klin.
     U jednom strašnom trenutku opasnost po brod zaklonila joj je sve ostalo. No, onda kao da joj je srce oživelo u bolnom trzaju i zahvatio ju je talas panike. Zgrabila je Kaila i proderala se kroz divljanje vetra. "Kovenant!" Njegova kabina bila je levo ispod krmene palube. Sigurno je pod vodom. Kovenant nije bio u stanju da se spase od vode koja je pokuljala kroz otkinute poklopce, probijene rupe, vrata istrgnuta iz šarki. Ostaće da sedi, prazan i bespomoćan, dok se ne udavi.
     Kail joj je odgovorio. "Brin je upozoren! Prapoglavar je bezbedan!"
     Bezbedan! Blagi Bože! Uhvatila se za tu nadu. "Vodi me kod njega!"
     Cer se okrenuo i doviknuo nešto uz palubu. Trenutak kasnije, džin koji je stajao kraj prednjeg jarbola dobacio im je kraj konopca. Dvojica haručaija su ga dohvatila, vezali Linden oko pojasa i čvrsto se uhvatili za njega dok ih je džin izvlačio uz strmu kamenu palubu.
     Vain je ostao na mestu, kao da je zadovoljan time što posmatra more kako mu se kovitla tik ispred lica. U ovom trenutku ispunio je svoju svrhu. Crna, kruta leđa jasno su govorila da mu ništa drugo nije važno.
     Kada je džin privukao do sebe Linden i haručaije, zgrabio ju je u čvrst zagrljaj. Bio je to Magloval; strah koji je osećao za nju pulsirao mu je u tetivama. Preko njene glave doviknuo je haručaijima reči divljenja i zahvalnosti.
     Njegov moćni stisak delovao je neverovatno sigurno usred orkana. No, Linden nije trpela odlaganje. Dromond je bio na ivici uništenja. "Gde je Kovenant?" proderala se.
     Magloval ju je pažljivo postavio u sedeći položaj i pokazao dalje ka krmi. "Kapetan okuplja posadu kraj zadnjeg jarbola! Kovenant Džinoljub je tamo! Ja idem da pomognem kod pumpi!"
     Haručaiji su zaklimali glavom u znak razumevanja. Magloval se s naporom pokrenuo, doteturao do otvora koji je vodio u potpalublje i nestao.
     Držeći Linden između sebe, Kail i Cer počeli su da se kreću ka hranoholu.
     Pažljivo prateći zategnute konopce, doveli su je do gornjih vrata. U baraci su zatekli novu razapetu užad, što im je pomoglo da se probiju kroz lom do zadnje palube. Sa srednjeg jarbola još je visila jedna svetiljka, nakrivljena pod nemogućim uglom, i osvetljavala krš izlomljenih stolova i klupa napola potopljenih u donjem delu hola. Ovo uništenje izgledalo je kao udarac zadat pravo u srce džinovima - zbog ljubavi prema okupljanju.
     No, haručai nisu gubili vreme žaleći zbog štete. Čvrsto su izneli Linden na zadnju palubu.
     Tu je zatekla većinu saputnika, posađenih u raznim pozama duž desne ograde iznad jarbola. Kroz sve gušći sumrak videla je preko deset džinova, uključujući Lupiženu, Prvu, Sanomora i Brusobola. Lupižena joj je doviknuo dobrodošlicu punu olakšanja, ali jedva ga je čula. Pogledom je tražila Kovenanta.
     Trenutak kasnije ga je ugledala. Nevernik je bio delimično sakriven Sanomorovim zaštitničkim zagrljajem. Brin i Hergrom stajali su mu sa strane; a on je mlitavo visio između njih kao da su mu sve kosti slomljene.
     Cer i Kail povukli su Linden uz konopac ka jednom od palamara koji je pratio dužinu zadnje palube nekih osam-devet koraka ispod ograde, postavljenog tako da omogućava kretanje napred i nazad, kao i da zadrži onog ko bi počeo da pada. U rasporedu konopaca prepoznala je Brusobolovu brigu za posadu i opstanak broda. Bio je zaposlen nadgledanjem postavljanja novih konopaca kako bi njegovi ljudi bili okruženi mrežom oslonaca.
     Kada su je doneli bliže Kovenantu, njegovo prisustvo dalo joj je privid energije. Uhvatila je ruku koju joj je pružio Sedmoruk i pošla kao lutka na konopcu od njega ka Brinu i ogradi. Tu se šćućurila kraj Kovenanta i smesta počela da traži na njemu povrede i oštećenja.
     Bio je mokar gotovo koliko i ona i potresali su ga refleksni drhtaji kao da mu se i srž u kostima smrzla. No, u svemu ostalom bio je jednako zdrav kao kada su ga Elohimi ostavili. Zurio je u prazno kao da je izgubio sposobnost da usmeri pogled; usta su mu visila otvorena; brada mu je bila puna vode. Dok ga je pregledala, ponovio je svoje upozorenje gotovo nečujno u huci vetra. No, ni te reči nisu mu ništa značile.
     Iscrpljena olakšanjem i bolom, skljokala se kraj njega.
     Prva i Lupižena bili su u blizini, čekajući njenu presudu o Kovenantovom stanju. Linden je odmahnula glavom; Lupižena se trgao, ali Prva nije rekla ništa. Držala se kao da su joj mišići zgrčeni zbog nedostatka vidljivog neprijatelja. Bila je obučena za ratnika, a opstanak džinobroda zavisio je od pomorskih veština, a ne od mača. Linden ju je pogledala u oči i klimnula glavom. Znala je kako se Mačomoćnica oseća.
     Osvrćući se po dromondu, zgrozila se kad je utvrdila da Vedrogneva još stoji kraj brodosrca. Propeta između kamenih žbica kormila i palube, skladomajstor se držala u mestu smirenom neosetljivošću, kao kip. Linden isprva nije razumela zašto Vedrogneva stoji na toliko otvorenom i napornom mestu - ni zašto kapetan dopušta da neko bude tamo. Ali onda su joj se misli razbistrile. Dromondu je još bila potrebna krma kako bi održao dragocenu ravnotežu. Osim toga, ako vetar promeni pravac Vedrogneva će moći da okrene Dragulj Zvezdoputa pod istim uglom u odnosu na vetar; jer džinobrod će svakako potonuti ako mu se pramac makar malo okrene ka vetru. A ako se oluja okrene ka krmi, imaće priliku da skrene. Sa olujom u leđa, Dragulj Zvezdoputa moći će da se podigne i pojuri.
     Linden nije znala kako čak i džinovi izdržavaju napor kome je Vedrogneva izložena. No, čvrsta žena držala se na zadatku kao jasna nada i nije popuštala.
     Brusobol je konačno završio sa postavljanjem užadi. Prebacujući se sa jednog na drugo, popeo se i pridružio Prvoj, Lupiženi i Linden. Dok se kretao, dovikivao je reči ohrabrenja i šale pogrbljenim članovima posade. Lupižena ga je tačno opisao: bio je u svom elementu. Na čvornovatim ramenima nosio je nevolju dromonda kao da mu je taj teret lak.
     "Ne strepi, Odabrana!" doviknuo je kada je stigao blizu Linden. "Dragulj Zvezdoputa još će nas izvući iz ove oluje!"
     Nije mu bila dorasla. Njegova čvrstina samo je naglašavala njene strahove. Glas joj se gotovo slomio dok je odgovarala. "Koliko ih je izgubljeno?"
     "Izgubljeno?" Njegov odgovor prodirao je kroz slepi gnev uragana. "Niko! Tvoje upozorenje nas je pripremilo! Svi su tu! One koje ne vidiš poslao sam na pumpe!" Dok je govorio, Linden je postala svesna da se iz boka broda, nad njom, izlivaju reke vode, pretvarajući se u maglu i tamu istog časa kad bi ih vetar odneo sa izvoda pumpi. "One sa leve strane ne možemo da upotrebimo, ali smo sve desne povezali držačima. Sedmoruk, koji komanduje dole, javlja da posada drži tempo. Istrajavamo, Odabrana! Preživećemo!"
     Tražila je načina da učestvuje u njegovoj veri, ali nije uspela. "Možda bi trebalo da napustimo brod!"
     Zurio je u nju. Osetila je glupost u svojim rečima i pre nego što joj je odgovorio. "Želiš li da se izvezeš u čamcu na ovakvo more?"
     "Pa šta ćeš uraditi?" bespomoćno je upitala.
     "Ništa!" grmnuo je kao da izaziva. "Dok oluja traje, suviše smo osetljivi. Ali kada naiđe promena, a mora naići, možda ćeš videti da su džinovi mornari - a Dragulj Zvezdoputa brod - od kojih se srce puni ponosom!
     A dotle imaj vere! Kamena mi i mora, zar ne shvataš da smo živi?"
     Nije ga više slušala. Neprekidno cvilenje i zavijanje oluje kao da je navaljivalo pravo na Kovenanta. Drhtao je od hladnoće, ali nije znala kako da ga dodirne. Ruke su joj bile beskorisne, toliko promrzle da je jedva uspevala da stegne pesnice. Iz nekoliko posekotina na dlanovima sporo joj je kapala krv, stvarajući živahne kapljice između prstiju. Nije obraćala pažnju.

     Kasnije su dodavali jedni drugima velike činije alem-vina. Piće džinova donekle joj je umanjilo slabost i omogućilo joj da se i dalje drži. No, još nije podizala glavu. Snaga oluje izgledala je kao čin zlobe. Da je demonokot nije spasao, udari bi svakako bili umanjeni.
     Čulo za zdravlje govorilo joj je da je uragan prirodan, a ne delo hotimičnog zla. No, bila je toliko izubijana nasiljem i hladnoćom vetra, toliko narušena strahom, da više nije mogla da pravi razliku.
     Svi će pomreti, a ona još nije našla način da povrati Kovenantu um.
     Još kasnije, noć je prigušila poslednja svetla. Oluja nije popuštala; kao da je oduvala i zvezde. Tamu je umanjivalo samo nekoliko slabih svetiljki - jedna kraj Vedrogneve, a ostatak rasut duž gornje ivice zadnje palube. Vetar je nastavio da besni nad morem sa zvukom prodornim kao cviljenje. Kroz kamen je dopiralo stenjanje jarbola, koji su se bunili u temelju, i stalna tutnjava i lupa pumpi. Svi članovi posade smenjivali su se u potpalublju, ali i najveći napori bili su jedva dovoljni da se odupru vodi. Nisu mogli da umanje ogroman slani teret koji je držao Dragulj Zvezdoputa okrenut na bok. Stiglo je novo alem-vino. Dan je izgledao nedostižno daleko. Linden nije znala kako da se suoči sa tamom i očuva razum.
     Svi saputnici postepeno su se povukli u sebe kao ona. Strepnja ih je pokrila kao mrak, uvukla se u njih kao hladnoća. Da se vetar tada promenio, Vedrogneva ne bi imala upozorenje. Pod udaljenim svetlom svoje svetiljke, izgledala je nepokretna kao kamen, nesposobna za reakcije od kojih zavisi dromond. No, Brusobol joj nije poslao smenu; svaka kratka nesigurnost dok brodosrce prelazi u druge ruke mogla je da izazove prevrtanje broda. I tako su džinovi koji nisu bili za pumpama mogli da se bore za život samo držeći se i drhteći. Na kraju im čak ni kapetanovo bockanje više nije davalo nadu ni hrabrost. Čučali su kraj ograde, sa crnim morem koje je teklo gotovo odmah iza njih, i čekali kao osuđenici na smrt.
     No, Brusobol ih nije ostavio. Kada su šale i dovikivanja postali beskorisni, neočekivano je povikao. "Hej, Lupiženo! Ozbiljnost ovih džinova me postiđuje! U predstojećim danima jedva će čekati da čuju priču o sebi! Daj nam pesmu da nam ispuni srca, kako bismo se setili ko smo!"
     Odnekud izbliza Linden je začula mračno mrmljanje Prve. "Da, Lupiženo. Daj im pesmu. Kada pravi posrnu, polovični moraju da ih podignu."
     Lupižena kao da je nije čuo. "Kapetane!" Nasmejao se u odgovor Brusobolu. "Upravo sam razmišljao o takvoj pesmi. Ne bih ni mogao da ćutim dalje, jer mi je ispunila srce, a ono je od toga postalo preveliko da bi mi ostalo u grudima! Slušaj!" Nesigurno se sasuljao niz palubu. Kada je udario o prvi konopac, ovaj je zabrujao od težine, ali je izdržao. Napola oslonjen o njega, Lupižena je podigao pogled. "Prijaće mi da vam otpevam ovo!"
     Svetiljke su mu neravnomerno osvetljavale izobličeno lice, pretvarajući ga u grimasu. Ali osmeh mu je bio istinski; a kako je nastavljao, dobro raspoloženje postajalo je sve prirodnije.
     "Pevaću pesmu koju je pevao Bagun pošto ga je pripitomila supruga i ženetina, u mnogo legendi opisana veličanstvena Telma Dvopest!"
     Moć njegovog ličnog humora izmamila je žamor slabih dobacivanja i odgovora od potištenih džinova.
     Zauzeo je pozu karikirane sete i počeo. Zapravo i nije pevao; tako ga niko ne bi čuo. No, izgovarao je stihove vičući, naglašenim ritmom, pa je to slušaocima ličilo na muziku.

     Oči moje ljubavi nemaju sjaja:
     Njena ljupkost pomalo je čudna,
     Spisak mana k'o da je bez kraja,
     I takva je uvek - ne samo budna.

     Udovi su joj jači od mojih,
     Uzima ono što ne bih da dam.
     U kosi nema ni vlasi svojih
     Njen poljubac gasi požude plam.

     Smuči mi se od njenog mirisa,
     Ni najbolja odeća na njoj ne valja,
     Razgovara bez duha i smisla,
     No, imajte milosti: jer volim je ja.

     Pesma je bila podugačka, ali Linden je već trenutak kasnije prestala da sluša. Nejasno je začula kako Prva mrmlja za sebe, očito ne misleći da bi je iko mogao čuti.
     "Zato te volim, Lupiženo", govorila je u vetar i noć. "Istina je, veliki je dar podići nekome srce. Mužu moj, stidim se što nemam ništa slično tvome."
     Izgledalo je da je grbavi džin na isti način postideo čitavu posadu. U odgovor na njegovu pesmu, polako su se budili iz neutešnosti i odgovarali jedni drugima kao da se vraćaju u život. Neki su se smejali; drugi su protezali leđa i čvršće se hvatali za ogradu, kao da će tako bolje čuti pesmu.
     Linden se nagonski dizala sa njima. Njihova ubrzana zračenja nagonila su je da strese deo svoje otupelosti.
     Ali kada je to učinila, čula su počela da viču u njoj. Iza buđenja džinova vrebalo je osećanje opasnosti. Nešto se približavalo džinobrodu - nešto zlokobno i smrtnonosno.
     Nije bilo u vezi sa olujom. Oluja nije bila zla. Ovo jeste.
     "Odabrana?" pitao je Kail.
     "Ne dodiruj me", izdaleka je kazao Kovenant.
     Pokušala je da se podigne na noge. Samo ju je Kailova brza pomoć spasla da se ne sruči na Lupiženu.
     "Isuse!" Jedva je čula samu sebe. Tama i oluja su je zagluhnuli. "Napašće nas ovde!"
     Prva se naglo okrenula ka njoj. "Napasti?"
     Onog časa kad je Linden kriknula "Besomuk!" - napad je počeo.
     Iz vode tik ispod zadnje katarke ispuzale su desetine tamnih tela. Probijala su se kroz odsjaje svetiljki, vijugajući po strmom kamenu.
     Dok su napredovala, počinjala su da svetle. Vazduh kao da ih je zapalio i dao im plameno crvenu boju.
     Plamteći unutrašnjim purpurom kao vatrene zmije, preplavile su palubu, rojeći se ka Kovenantu i Linden.
     Jegulje!
     Nepregledno more jegulja.
     Nisu gorele, nisu bile u plamenu. Pre su zračile usijano crvenom zlobom iz čitavih zmijolikih tela. Vođene pohlepom Besomuka u sebi, sijale su, penjući se, kao neutaživa krv. Bile su dugačke koliko ljudska ruka. Razjapljeni zubi su bleštali, oštri kao brijač.
     Prva je doviknula upozorenje koje je bez odjeka nestalo u vetru.
     Prve jegulje stigle su do katarke, ali Linden nije mogla da se pomeri. Bila je prikovana u mestu čistom silom Besomukovog prisustva. U utrobi su joj gorela sećanja na Gibona i Marida; a odgovorila im je crna čežnja, poskakujući u njoj kao divlja radost. Moć! Nešto u njoj želelo je opsednutost i Besomuke, čeznulo za neprikosnovenom snagom smrti, otimalo se od njenog svesnog gađenja, ranjivog i promišljenog odbacivanja zla; i ta suprotnost okovala ju je u mestu. Ovako je stajala i u šumi iza farme 'Utočište', kada je poglavar Kletnik pogledao iz vatre u nju i kada je pustila Kovenanta da sam siđe u susret svojoj sudbini.
     Opasnost po njega konačno joj je razbila strah i navela je da mu potrči u pomoć. Jer jegulje su dolazile po njega, a bio je potpuno nesposoban da se brani. Podstaknut pretnjom, um kao da joj je ustuknuo i, upaničen, pobegao u njenu staru profesionalnu distancu.
     Zašto je Kletnik rešio da napadne sada, kada su Elohimi već naneli toliko zlo Kovenantu? Da li su Elohimi delovali iz nekih svojih razloga, bez znanja i uplitanja Opakog? Je li ih ipak pogrešno procenila? Ako Kletnik nema pojma u kakvom je stanju Kovenant...
     Hergrom, Cer i Prva već su pošli naniže, u susret napadačima; ali Lupižena je bio najbliži. Brzo se provukao ispod užeta i skliznuo do sledećeg. Tu se uhvatio, sagnuo se i podigao jednu jegulju da je zdrobi.
     Čim je stegao pesnicu, protresao ga je nalet crvene moći. Ocrtao mu je obrise, jasne i purpurne, na pozadini tamnog mora. Sa vriskom u grudima, otkotrljao se niz palubu i udario punom snagom o podnožje jarbola. Nesigurno oslonjen, ostao je tamo nepomičan, jedva dišući.
     Po nogama su mu puzale nove jegulje. No, pošto je bio nepomičan, nisu trošile vatru na njega.
     Hergrom se dugim skokom bacio ka povređenom džinu. Smesta je udarcima nogu zbacio tri jegulje sa njega. Stvorenja su, uvijajući se, pala u more; ali moć im se rasprsla u Hergromovim stopalima, bacajući ih u grčeve. Samo kratkoća udarca spasla mu je život. Imao je još toliko vlasti nad mišićima da jednom rukom ščepa Lupiženinu jaknu, a drugom ručku na jarbolu. Grčeći se i trzajući kao ludak, uspeo je da spase i sebe i Lupiženu od daljeg klizanja.
     Svaki grč pretio je da dovede i njega i džina u dodir sa novim stvorenjima.
     A onda je do mesta napada stigla Prva. Čvrsto oslonjena na palubu, vezana konopcem oko pojasa, držala je mač obema rukama. Leđa i ramena su joj se napeli, nalik na uzvik straha i gneva zbog Lupižene.
     Opasnost po Prvu ponovo je istrgla Linden iz izdvojenosti. Očajnički je kriknula. "Ne!"
     Prekasno. Prva je zarila oštricu u najbližu jegulju.
     Moć je suknula uz gvožđe i iz ruku joj prodrla u grudi. Plamen joj je dao koronu. Crvene varnice odskakale su joj iz kose. Ispustila je mač. Okružen pljuskom varnica, pao je u more uz oštro cvrčanje i nestao.
     Nije ni pokušala da ga uhvati. Ošamućeno telo previlo joj se preko konopca. Voda ispod nje ključala je od zlobe, jer su se na palubu penjale nove jegulje, kroz vazduh i vatru.
     Cer ju je jedva uhvatio. Procenivši situaciju brzinom koja se graničila sa vidovitošću, zadržao se trenutak da veže uže oko pojasa. Kada je Prva pala, dobacio je kraj užeta najbližem članu posade i skočio za njom.
     Uspeo je da je ščepa za rame. Džin je povukao uže i zaustavio Cera i Prvu tik iznad vode.
     "Ne pokreći ih!" smesta povika Linden. "Ona ne može više da podnese!"
     Prva je nepomično ležala. Cer se takođe nije micao. Jegulje su puzale preko njih kao da su deo palube.
     Hergrom se divlje borio da uspostavi kontrolu nad sobom. Umirio je udove i prestao da cima Lupiženu trenutak pre nego što su jegulje počele da gamižu preko njih.
     Linden je jedva uspevala da misli. Prijatelji su joj bili u opasnosti. U njoj su pulsirala sećanja na Veselkamen i Gibona. Prisustvo Besomuka vređalo joj je čula i ispunjavalo joj telo grozom. U Veselkamenu su je sukobljene reakcije na toliku zlu moć odvukle u ukočenost užasa. No, sada je pustila da ukus zla teče kroz nju i trudila se da se usmeri na sama stvorenja. Morala je naći način borbe sa njima.
     Sanomor je reagovao brže. Istrgao je Kovenanta iz Brinovog stiska, skočio do prvog užeta i počeo da se povlači ka hranoholu.
     Brin je pošao za njim kao da će oteti Prapoglavara od poludelog džina.
     No, gotovo istog trenutka Sanomorov cilj postao je jasan. Dok je vukao Kovenanta napred, jegulje su skrenule na tu stranu, uvijajući se da sustignu plen. Čelo napada pomerilo se napred.
     Ubrzo su Cer i Prva ostali pozadi. A trenutak kasnije Lupižena i Hergrom takođe su bili van opasnosti.
     Džin koji je držao Cerov konopac smesta je povukao Prvu i haručaija naviše. Brusobol se provukao ispod konopaca do katarke i preuzeo Lupiženu iz Hergromovog ranjeničkog stiska.
     No, jegulje su i dalje nadirale, Besomučne, kako bi se bacile na Kovenanta. Sanomor je uskoro stigao do kraja konopca pričvršćenog za ogradu kraj početka hranohola. Tu je zastao, osvrćući se ka poteri. No, nije imao izbora. Izložio se i sada je bio sateran u ugao između građevine i ograde. Najbliža stvorenja gotovo su mu stigla do nogu.
     Kada ga je Brin sustigao, Sanomor je zgrabio haručaija za ruku i u širokom luku podigao ga na nagnuti krov. Našao se taman na ivici zavetrine, ispod oluje koja je besnela. Gotovo istim pokretom Sanomor je oslonio nogu na ogradu i skočio za Brinom.
     Vetar ga je za trenutak zahvatio, pokušavajući da ga baci u more. No, zahvaljujući težini i ubrzanju uspeo je da se zadrži na krovu. Sa druge strane hranohola doskočio je i nestao sa pogleda. Onda se ponovo pojavio, priljubljen uz srednji jarbol. Držao je Kovenanta prebačenog preko ramena.
     Uprkos strašnom riziku kome se izlagao, uspeo je da povrati Linden hrabrost. Možda će zid barake zadržati jegulje.
     No, stvorenjima nije smetala strmina palube; sada su počela da pužu uz zid hranohola, držeći se trbusima uz plohu građevine. Kako se vatra penjala sa njima, postavila se između Linden i tamnog jarbola, zaklanjajući joj pogled na Sanomora i Kovenanta.
     Na Brusobolovo naređenje, nekoliko džinova pošlo je u napad na jegulje. Borili su se koristeći konopce kao bičeve - i imali su uspeha. Blesci moći trošili su se na paljenje konopaca, a nisu dosezali do ruku džinova. Snažni udarci pobili su dosta jegulja.
     No, spodoba je bilo previše, a džinovi su bili spori jer su im stalno trebali novi konopci. Nisu uspevali da raščiste put do zida, nisu mogli da spreče desetine plamenih zmija da pužu naviše. A iz mora su neprestano izlazile nove. Uskoro će Sanomor biti u klopci. Stvorenja su se već uvijala po krovu.
     Žurba i nagon naterali su Linden da se pokrene. U trenutku se setila Kovenanta kako stoji, hrabar i privlačan, u kamori koju je stvorio za Mrtve iz Leleja - jer ga je divlja magija štitila od plamena. Vatra protiv vatre. Oslonjena na Kaila, zrabila je svetiljku koja joj je visila nad glavom, okačena o ogradu. Iako slaba od hladnoće i neravnoteže, okrenula se i zavitlala svetiljku ka hranoholu.
     Pala je ispod crveno osvetljenog zida, ali razbila se pri udaru o palubu; petrolej se razlio po najbližim jeguljama. Planule su istog časa. Sopstvena moć im se pretvorila u požar koji ih je proždrao. Zahvaćene samrtnim grčevima, popadale su u vodu, šišteći, i nestale u tami.
     Linden je pokušala da uzvikne, ali Brusobol je bio brži. "Petrolej!" zagrmeo je. "Donesite još petroleja!"
     Cer i dvoje džinova bacili su se ka najbližem ulazu u potpalublje.
     Drugi članovi posade zgrabili su preostale svetiljke, ali Brusobol ih je zaustavio. "Biće nam potrebno svetlo!"
     Sanomor, Kovenant i Brin sada su se videli pod svetlom jegulja koje su napredovale. Sanomor je stajao na jarbolu, sa Kovenantom preko ramena. Kako su jegulje napredovale ka njemu, povlačio se sve više. Bilo je opasno hodati po katarci - nakrivljenoj, prepletenoj palamarima, ispresecanoj varljivim osloncima. Ali pažljivo je išao naviše, pogleda uperenog u jegulje. U pogledu mu se ogledala odlučnost njihove vatre. Pod jezivim svetlom izgledao je težak i smrtonosan, kao da je i njegova težina dovoljna da prevrne Dragulj Zvezdoputa.
     Brin je stajao između njega i napadača. Haručai je pratio Sanomora, okrenut ka opasnosti kao poslednji čuvar Kovenantovog života. Linden je bila suviše daleko da bi mu razabrala izraz lica; ali sigurno je znao da će prvi udarac koji zada svakako biti i poslednji. No, nije se kolebao.
     Cer i dvoje džinova nisu se vraćali. Odmeravajući vreme isprekidanim disanjem, Linden je već poverovala da će zakasniti. Do krova je stiglo previše jegulja, a iz mora ih se pojavljivalo još i još, kao da im je broj beskonačan koliko i zlokobnost koja ih vodi.
     Sanomor je naglo zašao u kovitlac van zavetrine broda. Uragan ga je zateturao i gotovo ga srušio sa jarbola. No, spustio se i obuhvatio kameni stub nogama, a snažne butine spasile su ga od vetra. Svetlo mu se odražavalo sa ožiljka pod očima kao da mu lice gori. Kovenant mu je mlitavo, neosetljivo visio sa ramena. Stvorenja su prešla polovinu razdaljine duž jarbola. Između Kovenanta i smrti stajao je samo nenaoružani haručai.
     Besneći od žurbe, Brusobol je nešto doviknuo bratu.
     Sanomor ga je čuo i razumeo. Premestio je Nevernika između nogu. Onda je počeo da odvezuje okolne konopce.
     Kada nije mogao da dohvati čvorove ili da ih dovoljno brzo razveže, kidao je užad kao konac. Pri tom je dodavao komade Brinu.
     Tako naoružan, haručai je pošao u susret jeguljama.
     Nemoguće raspet između opreznosti i hrabrosti, napao je spodobe, udarajući ih improvizovanim bičem. Neka užad bila su prekratka da bi ga potpuno zaštitila od povrede; ali nekako je povratio kontrolu i nastavio da se bori. Kada mu je ponestalo oružja, povukao se do Sanomora da preuzme novo koje mu je ovaj pripremio u međuvremenu.
     Sa udaljenosti na kojoj se Linden nalazila, činilo joj se da Kovenantovi branioci izgledaju herojski i osuđeno. Površina jarbola ograničavala je broj jegulja koje su mogle da se istovremeno približavaju. No, Brinova zaliha konopaca takođe je bila ograničena količinom palamara na dohvat Sanomorovih ruku, kojih je bilo sve manje. A pomoć im nije stizala.
     Linden se panično spremila da dovikne Brusobolu da baci Sanomoru još užadi. No, tog trenutka vratio se Cer. Držeći pod rukom veliku mešinu, izjurio je ispod krmene palube i skočio ka najbližem razapetom konopcu. Žurio je napred najvećom veštinom haručaija.
     Za njim je stiglo dvoje džinova. Kretali su se sporije jer su nosili po dve mešine, ali žurili su koliko god su mogli.
     Brusobol je naredio posadi da se skloni Ceru sa puta. Hitajući ka zadnjem jarbolu, ovaj je otvorio mešinu. Stežući je pod rukom, počeo je da sipa tamnu tečnost po kamenu pod sobom. Petrolej se razlivao po palubi i širio se naniže.
     Kada je petrolej stigao do jegulja, paluba se pretvorila u plameni prekrivač.
     Vatra se širila, goreći toliko brzo da je izgledalo da gladno proždire Cerov mlaz. Palila je jegulje, bacajući ih jednu preko druge i pojačavajući time plamen. Za nekoliko trenutaka čitava je paluba gorela. Besomukova stvorenja bivala su zbrisana sopstvenom vatrom.
     No, stotine njih su već stigle do zidova i krova hranohola, a posada sada nije mogla da im priđe. Sama vatra ne bi mogla da zaustavi džinove, ali paluba je bila suviše klizava. Sve dok petrolej ne sagori, niko neće moći da pođe u pomoć Sanomoru i Brinu, osim duž konopca koji je koristio Cer.
     Ostalo im je još samo nekoliko trenutaka. Sanomor više nije mogao da dohvati nijedan konopac. Pokušao je da sklizne ka narednoj prečki, gde je bilo još dosta užadi; ali to ga je dovelo dublje pod nalete oluje. Pre nego što je prešao pola razdaljine, vetar je postao prejak. Morao je da se sagne preko Kovenanta i uhvati se za kamen kako bi sprečio da obojica nestanu u noći.
     Cer je ispraznio mešinu pre nego što je stigao do hranohola. Morao je da stane. Niko nije mogao da stigne do barake.
     Brusobol je izvikivao naređenja. Žena džin sa mešinama, koja je bila bliža, stala je, osigurala oslonac i bacila mešine napred, jednu za drugom. Prva je stigla do kapetana koji je stajao odmah iza Cera. Druga je preletela preko obojice i pala na ivicu krova. Petrolej je pljusnuo niz zid. Plamen je zbrisao jegulje. Ostatak napadača začas je nestao sa zadnje palube.
     Brusobol je dovikivao Ceru uputstva. Cer se provukao oko džina i popeo mu se uz leđa kao uz drvo dok je Brusobol prelazio poslednje korake do zida. Sa kapetanovih ramena Cer je skočio na krov i okrenuo se da dohvati mešinu koju mu je Brusobol dobacio.
     Čim je Cer počeo da poliva jegulje, suknuo je plamen.
     Brusobol se izvio i dohvatio ivicu krova. Uprkos petroleju, uspeo je da zadrži stisak i spreči klizanje dok se podizao preko strehe. Džinovi su mu dobacili poslednje dve mešine. Držeći po jednu u svakoj ruci, sagnuo se da izbegne vetar i pošao za Cerom.
     Linden nije videla šta se dešava. Hranohol joj je zaklanjao pogled na podnožje jarbola. No, plameni odsjaj na Brinovom nepomičnom licu, dok se povlačio, i dalje je bio crven kao jegulje, a ne narandžast kao vatra.
     Trenutak kasnije, i dalje se povlačeći, stigao je na udar vetra.
     Zateturao se. Odupro se svom snagom i osećanjem ravnoteže; ali uragan ga se dočepao, pojačan kako je prolazio kraj zavetrine krova. Nije mogao da spreči pad.
     U padu je udario po jeguljama i smesta pošao dalje ka Sanomoru. Udarac je odbacio napadača, ali crveno svetlo ga je smesta ocrtalo u noći kao munja bola.
     A onda se pojavila mešina, koju su Cer ili Brusobol dobacili Sanomoru. Boreći se sa vetrom, Sanomor je uspeo da podigne ruke i dohvati je. Stegao ju je pod miškom i počeo da sipa petrolej niz jarbol.
     Svetlo jegulja pretvorilo se u plamen. Vatra je oblizala jarbol, padajući u potocima petroleja i zapaljenih spodoba sve niže ka moru.
     Linden je začula bezglasni vrisak. Besomuk je bežao, zavijajući od besa. Njegovo zlokobno prisustvo razbilo se i iščezlo, oslobađajući je kao da je upravo izbegla gušenje.
     Svetlo jegulja i petroleja otkrilo je Brina. Visio je sa Sanomorovog članka, bespomoćno se njišući. No, uprkos naletima vetra koji ga je bacakao kao krpenu lutku, uspevao je da se održi.
     Petrolej je brzo sagorevao. Zadnja paluba već je ponovo utonula u mrak oluje - noć osvetljenu samo malobrojnim slabim svetiljkama. Uskoro su Cer i Brusobol mogli da se popnu uz jarbol.
     Vezan užetom za Brusobola, Cer je visio sa jarbola, njišući se, sve dok nije dohvatio Brina. Zagrlio ga je i pustio da ih Brusobol obojicu izvuče u srazmernu bezbednost. Onda je kapetan pošao u pomoć bratu.
     Držeći Kovenanta između sebe, kao vezu prisniju i čvršću od srodstva, Brusobol i Sanomor polako su se spustili van domašaja vetra.
     Linden je jedva poverovala da su preživeli, da je Besomuk poražen. Smesta je osetila vrtoglavicu od olakšanja i iscrpljenosti, a istovremeno i grozničavu želju da opet bude kraj Kovenanta, da vidi je li zdrav i čitav.
     I on i spasioci bili su zaklonjeni hranoholom. Nije mogla podneti čekanje, ali morala je da čeka. Trudeći se da se kontroliše, pošla je da pregleda Lupiženu, Prvu i Hergroma.
     Već su se oporavljali. Izgledalo je da dvoje džinova nije zadobilo trajnije povrede. Prva je već bila dovoljno snažna da proklinje gubitak mača; Lupižena je mrmljao kao da ga čudi lakomislenost kojom je jurnuo na jegulje. Spasla ih je otpornost na vatru koju imaju svi džinovi.
     U poređenju sa njima, Hergrom je izgledao i manje i jače povređen. Nije izgubio svest; um mu je ostao bistar. No, grčenje mišića sporo je jenjavalo. Očito je opiranje delovanju jegulja produžavalo dejstvo dodira. Udovi su mu uglavnom bili mirni, ali mišići na licu grčili su mu se i trzali kao u prenaglašenom izrazu strepnje.
     Možda, pomislila je Linden kao da su te grimase proročanstvo, možda Besomuk i nije poražen. Možda je samo dovoljno saznao o stanju u kome se nalaze i Kovenant i čitav pohod, pa je pošao da obavesti poglavara Kletnika.
     Okrenula se da dočeka Cera i Brina, Brusobola i Sanomora. I Kovenanta.
     Pažlljivo su se kretali duž konopaca. Kao i Hergroma, Brina su još držali povremeni grčevi, ali jenjavali su. Sanomor je bio bolno umoran posle silnih napora; ali na čvrstom telu nije bilo tragova drugih povreda.
     Brusobol je nosio Kovenanta. Pri pogledu na njega Lindenine oči ispunile su se suzama. Nikada nije uspela da kontroliše suze koje su joj tekle pri svakom povodu; a sada nije ni pokušavala. Kovenant se nije promenio - i dalje je bio lišen uma i volje kao napuštena grobnica. Ali bio je bezbedan. Bezbedan. Kada ga je kapetan spustio, smesta mu je prišla. Iako nije bila navikla na takve gestove, a možda nije imala ni prava na njih, obgrlila ga je, ne mareći ko sve vidi koliko je zagrljaj strastan.
     No, noć je bila duga i hladna, a oluja je još besnela kao da ovaploćuje sve gnevove sveta. Dragulj Zvezdoputa leteo je preko mora ludačkom brzinom, na granici života i smrti. Niko ništa nije mogao da učini sem da se čvrsto drži u nadi da prežive. Obuzeta dubokim drhtajima, umorom koji joj je onesposobio udove do te mere da joj je i alem-vino jedva pomagalo, Linden se iznenadila kada je utvrdila da je sposobna za nadu koliko i džinovi.
     Njihov duh kao da se najviše ogledao u Brusobolu, koji je izdavao naređenja kao da je Dragulj Zvezdoputa neuništiv. Vedrogneva za brodosrcem više nije izgledala vezana dužnošću toliko da ne podnosi dalji napor. Sada je stezala žbice krupnim šakama kao da je čvršća od svake oluje. Brin i Hergrom povratili su uobičajenu neprozirnost. Dromond je preživeo. Nada je bila moguća.
     No, kada je konačno svanulo, Linden je toliko duboko zapala u ukočenu istrajnost da ju je sunce iznenadilo. Otupljena iscrpljenošću, nije znala šta je više čudi - prosti povratak dana, neočekivan posle beskonačne napetosti te noći, ili činjenica da je nebo vedro.
     Jedva je mogla da poveruje sopstvenim očima. Zaklonjena zavetrinom broda, nije primetila da je tokom noći kiša stala. Sada su se nebesa pretapala iz crvenog u plavo, jer se sunce promaljalo gotovo tačno iza krme džinobroda. Oblaci su nestali kao da ih je razneo neprestani vetar. A oluja je i dalje trajala, ne pokazujući znake jenjavanja ili prestanka.
     Nemoćno trepćući, pogledala je saputnike. Izgledali su neprirodno jasni u bistrom vazduhu, ko da ih je napor izoštrio i doveo do jasnijeg postojanja. Odeća im je bila bela i kruta od soli; so im se nataložila i na licima, pretvarajući ih u isušene maske smrtnosti, drobeći se u prah pri otvaranju i zatvaranju dlanova, savijanju ruku, promeni položaja. Ipak, kretali su se. Promuklo su razgovarali, masirali ruke da spreče grčeve, bacali kratke, ispitivačke poglede na more. Bili su živi.
     Linden je prebrojala preživele da bi se uverila da niko nije nestao. Uporna tutnjava pumpi pomogla joj je da proceni broj džinova u potpalublju; taj broj joj je upotpunio zbir. Progutala je gorčinu soli u grlu i upitala Kaila je li neko video Vaina i Findejla.
     Odgovorio joj je da je Hergrom pre nekog vremena pošao napred da vidi jesu li demonokot i Elohim još na mestu. Našao ih je onako kako su ih ostavili: Findejl je stajao na pramcu kao ukrasna figura; Vain je bio zagledan u dubine kao da u tamnom vrtlogu iščitava tajne Zemlje.
     Linden je klimnula glavom. Nije ništa drugo ni očekivala. Vain i Findejl zasluživali su jedan drugog: obojica su bili tajanstveni i nepredvidivi kao more, nedosežni kao kamen. Kada joj je Kail ponudio činiju alem-vina, oprezno je otpila, a onda je dodala najbližem džinu. Žmirkajuči na neobičnom svetlu, okrenula se da razgleda mirnu površinu okeana.
     No, more više nije bilo mirno. Vetar je podizao talase. Nije osećala jenjavanje vetra; ali mora da je malo opao. Više nije imao silinu da potpuno izravna talase.
     Trgla se i zagledala u vodu tik uz brod.
     Nivo se vidljivo podizao i spuštao. A pri svakom podizanju zahvatao je novi delić palube, jer su talasi dolivali novu vodu u džinobrod. Škripa jarbola postajala je glasnija. Pumpe su grozničavo radile.
     Dragulj Zvezdoputa polako je zapadao u novu opasnost.
     Linden se osvrnula po palubi tražeći Brusobola i pozvala ga po imenu. No, kada se okrenuo da joj odgovori, predomislila se. Oči su mu bile mračne od shvatanja i tuge.
     "Video sam, Odabrana." Glas mu je zvučao napušteno. "Srećom je svanulo. Da smo još u mraku..." Zapao je u tužno ćutanje.
     "Brusobole." Prva je oštro progovorila, kao da je ljuti njegova tuga. "To se mora učiniti."
     "Da", tiho je odgovorio. "Mora se."
     Prva nije popuštala. "Mora se učiniti odmah."
     "Da", ponovo je uzdahnuo. "Odmah." Lice mu se grčilo od tuge. No, trenutak kasnije povratio je snagu odluke i ispravio leđa. "Pošto mora da se učini, učiniću."
     Brzo je pozvao četiri člana posade, mahnuo im da pođu za njim i krenuo ka krmi. "Poslaću Sedmoruka da ovde zapoveda", dobacio je preko ramena.
     Prva je doviknula za njim kao da priznaje ili se izvinjava. "Koje ćeš odabrati?"
     Ne okrećući se, odgovorio je imenom kojim džinovi nazivaju srednju katarku, izgovarajući reč mračno, kao da se obraća izgubljenoj ljubavi. "Dragulj Zvezdoputa ne sme biti nagnut napred ili nazad."
     Praćen džinovima, pošao je pod palubu.
     Linden je stajala kraj Prve i pokušavala da shvati njenu strepnju. "Šta će sad učiniti?"
     Prva ju je pogledala oštro kao da udara. "Odabrana", mračno je rekla, "učinila si mnogo - a učinićeš još. Prepusti ovo kapetanu."
     Linden se trgla od takve grubosti i zaustila da odgovori. Ali, tog časa joj se sluh razbistrio, pa se predomislila. Glas Prve bio je pun bola i žaljenja, a ne besa. Osećala je isto što i Brusobol. I bila je bespomoćna. Opstanak dromonda bio je u njegovim rukama, a ne u njenim. Osim toga, izgleda da joj je gubitak mača oduzeo deo samopouzdanja, ispunivši je gorčinom nesigurnosti.
     Linden ju je razumela, ali nije imala čime da je uteši. Vratila se do Kovenanta, uhvatila ga za ruku, kao da i taj jednostrani dodir može pružiti smirenost, i usmerila pažnju na nivo vode.
     Blago talasanje se pojačavalo, postepeno osnažujući vlast mora nad džinobrodom. Sada je bila sigurna da paluba stoji strmije. Vrhovi prečki na jarbolima bili su preteći blizu površine vode. Čula su joj pulsirala od napete nesigurnosti ravnoteže broda. Prosto je osećala da će onog časa kad prečke dodirnu vodu čitav Dragulj Zvezdoputa potonuti.
     Trenutak kasnije iz potpalublja je žurno izišao Sedmoruk. Njegovo izborano, mršavo lice bilo je napeto i odlučno. Iako je čitavu noć i veći deo prethodnog dana proveo komandujući pumpama, znojeći se i sam za njima, kretao se kao da potreba Dragulja Zvezdoputa prevazilazi sve što bi ga moglo učiniti slabim. Dok je išao napred, pozvao je nekoliko džinova za sobom. Kada su mu se pridružili, poveo ih je u hranohol i svi su nestali sa vidika.
     Linden je zarila prste u Kovenantovu mišicu, trudeći se da savlada drhtanje. Svako podizanje talasa pokrivalo je novi delić džinobroda, povlačeći ga još malo na bok.
     Iz potpalublja se začuo Brusobolov upitni uzvik. Zvučao je kao da dopire iz prostora pod srednjom katarkom.
     Sedmoruk je promuklo doviknuo da je spreman.
     Istog časa, kroz kamen su se proneli snažni udarci. Prigušili su tutnjavu pumpi, nadglasavši čak i dugo zavijanje vetra. U jednom ludačkom trenutku, Linden je pomislila da Brusobol i njegovi iznutra razbijaju potpalublje, pokušavajući da unište dromond kako bi ga učinili bezvrednim za oluju, nedostojnim potapanja. No, džinovi oko nje napeto su iščekivali, a Prva ih je opominjala. "Budite spremni! Moramo se boriti za život!"
     Snaga udaraca - besa očajničkog kao lišavanje - privukla je Lindeninu pažnju ka srednjem jarbolu. Kamen je počeo da stenje kao da je na mukama. Užad su podrhtavala pri svakom udarcu. Tek tada je razumela. Brusobol je navalio na temelj jarbola. Želeo je da ga oslobodi i baci preko palube, kako bi promenio ravnotežu dromonda. Svaki udarac težio je da razbije podupirače jarbola.
     Linden je, u iščekivanju, stezala Kovenantovu ruku do bola. Kapetan možda neće uspeti. Neće imati dovoljno vremena. Džinobrod se pod njom primetno naginjao ka smrti. Pad će uslediti za nekoliko otkucaja srca.
     No, Brusobol i njegovi džinovi udarali su i udarali, kao da time odlažu neizbežnu sudbinu. Iz kamena se izvio novi zvuk - krik pobune glasniji od oluje.
     Uz užasnu škripu slomljenog i razbijenog granita, jarbol je počeo da se krivi.
     Zvučao je kao samrtni ropac planine dok se otkidao iz ležišta. Krov barake je popucao. Jarbol je pri padu zdrobio deo boka džinobroda. Dromond se tresao sve do kobilice - snažni drhtaji pronosili su se od pramca do krme. Linden je osećala da joj u kostima odzvanja slična agonija. Činilo joj se da vrišti, ali nije mogla da čuje svoj glas.
     A onda se buka lomljave stišala ispod nivoa vetra. Jarbol je udario o more u pantomimi uništenja, a pljusak je bezvučno zalio sve palube i osmatračnice, kao da su onemele od tuge.
     Iz razbijene unutrašnjosti dromonda Brusobolov uzvik se podigao nad vodom koja se grmeći ulivala kroz ranu na mestu jarbola.
     A zajedno sa njegovim uzvikom podigao se i Dragulj Zvezdoputa.
     Ogromna težina kobilice vukla je dno ka nemirnom moru. Polako, oklevajući, džinobrod je počeo da se ispravlja.
     Čak je i tada mogao da strada. Imao je u sebi daleko više vode no što su pumpe mogle da savladaju; a otvor na boku zijao je kao otvorena rana, propuštajući sa svakim trenutkom sve više vode.
     No, Sedmoruk i Vedrogneva bili su spremni. Sidromajstor je istog časa poslao džinove na zadnju katarku da razviju najniže jedro. A kada je vetar zategao tkaninu, pokušavajući da je otrgne ili njome ponovo gurne brod naniže, Vedrogneva je naglo okrenula brodosrce, zarivajući krmu u pobesnelo more.
     Tog časa je Dragulj Zvezdoputa bio spasen. To jedno jedro i krma bili su dovoljni: okrenuli su dromond leđima u vetar. Jureći pred olujom, džinobrod je mogao da ostane uspravan, sa povređenim bokom iznad nivoa vode.
     Neko vreme brodom se jedva moglo upravljati, jer je bio preopterećen vodom. Jedino jedro bilo je u opasnosti da svakog časa pukne. No, Sedmoruk je štitio jedro svom veštinom moreplovca, svim sposobnostima posade. A džinovi za pumpama su herojski radili. Njihovi napori održavali su brod na površini dok je Brusobol raščišćavao prilaz pumpama sa leve strane. Onda se brže napredovalo. Kako je dromond olakšan, pritisak na jedro je popustio; Sedmoruk je mogao da digne još jedno. Živ uprkos ranama, Dragulj Zvezdoputa hramao je ispred oluje, prema vedrom jugu.









13. LUKA BHRATHAIRA
     Vetar je vrlo polako jenjavao. Tek posle dva dana se smanjio do neke uobičajene snage. Dotle je Dragulj Zvezdoputa mogao samo da leti pred njim. Nije smeo nimalo da skrene na zapad, jer bi se nagnuo ulevo i time potopio otvor u boku. Džinovi su imali previše posla i bez pumpanja smrtonosne vode. Kad god bi more postalo toliko uzburkano da zapljusne pukotinu, Brusobol je morao da skreće nekoliko stepeni na istok, kako bi Dragulj Zvezdoputa bio nagnut udesno, štiteći ranjenu stranu.
     Nije ni pokušavao da podigne nova jedra. I ona dva usamljena komada platna pod prejakim vetrom zahtevala su neprekidan nadzor nekoliko džinova. Još koje bi odvojilo preveliki deo posade od mnogih ostalih poslova koji su im zauzimali vreme.
     Potreba stalnog nadzora nad jedrima bila je zapravo najmanji problem na dromondu. Haos u potpalublju predstavljao je daleko veću teškoću. Pad srednjeg jarbola ostavio je za sobom pustoš, a dan proveden na boku takođe je uzeo danak. Sadržaj skladišta bio je ispreturan, zbrkan i izlomljen. Slana voda mnogo je šta uništila. Osim toga, more je nanelo ozbiljnu štetu pojedinim delovima broda - kabinama na levoj strani i skladištima hrane, između ostalog - koji nisu bili predviđeni za potapanje i obrtanje. Iako su džinovi naporno radili, nisu uspeli da kuhinju dovedu u red sve do kasno popodne; a noć je prilično odmakla pre no što su prve kabine na levoj strani opet bile upotrebljive.
     No, topla hrana donela je malo olakšanja Lindeninim prenapetim nervima, a Brin je konačno mogao da odnese Kovenanta u njegove odaje. Najzad je mogla dozvoliti sebi odmor. Pošto je njena kabina bila sa desne strane, naneta joj je samo manja šteta. Uz Kailovu nemu pomoć, začas je namestila sto, stolice i lestvice kako treba. Onda se popela u ležaljku i pustila da je osujećeno zavijanje oluje odvede u san.
     Sve dok je vetar trajao, mogla je samo da se odmara. Povremeno je napuštala kabinu da pregleda Kovenanta, ili da pomogne Vezi Vedrognevoj oko povreda posade. Jednom joj je palo na pamet da ode do Findejla: želela je da traži objašnjenje što je odbio da pomogne i njoj i džinobrodu. No, kada ga je videla kako usamljenički stoji na pramcu, kao da su ga sunarodnici odredili da bude niža rasa, ustanovila je da nema volje za preganjanje se njim. Osećala je umor u svakom mišiću i zglobu. Sve što bi možda uspela da izvuče od njega može i da sačeka. Tupo se vratila u kabinu kao da je tamo očekuje skladište sna.
     Bila je osetljiva na neumoran rad posade, ali nije imala ni snage ni veštine da im pomogne u tome. Ipak, njihovi napori sve su je više dirali kako se oporavljala od naprezanja pod olujom. A onda je najzad osetila da se preko dubina približava kraj oluje. Pošto nije više mogla da spava, pošla je u potragu za poslom kojim bi zaokupila um i povratila značaj sopstvenim šakama.
     Videći njen nemir, Sanomor je ćutke poveo nju i Kaila do jednog od skladišta u potpalublju koje je još bilo zakrčeno lepljivom masom od morske vode i uništenog žita. Provela je veći deo dana radeći rame uz rame sa njim, u prijateljskom ćutanju. On je koristio lopatu, a ona i Kail kutlače iz kuhinje, i zajedno su skupljali mulj u ogromnu posudu koju je Sanomor povremeno iznosio da isprazni. Kutlača džinova bila joj je velika kao kofa, samo malo kabastija; no, prijao joj je posao i napor. Jednom davno na farmi 'Utočište' radila je sličan posao da bi prigušila nelagodnost u duši.
     Povremeno je obraćala pažnju na Sanomora. Izgledalo je da mu prija njeno društvo, kao da njegov Zemljovid nalazi para u njenom čulu za zdravlje. U svemu ostalom izgledalo je da se smirio. Ostavljao je utisak kao da su mu se nevolje svele na podnošljivu meru, i to ne promenom vizije nego prostom činjenicom što više ne idu pravo prema Jedinom drvetu. Nije imala srca da ga uznemirava pitanjima na koja ne bi mogao da odgovara bez ogromnog i neizvesnog napora komunikacije. No, i dalje joj je izgledao kao da je video sopstveni kraj na mestu gde se nalazi Jedino Drvo.
     Očito se u Elemesnedenu nešto u njemu promenilo, bilo prilikom ispitivanja bilo prilikom gubitka kratke nade koju mu je Brusobol dao. Možda mu se vizija prenela sa Kobi Sunca na neku novu ili drugačiju oasnost. A možda... stomak joj se zgrčio od te pomisli. Možda je video dalje od Kobi Sunca i shvatio namere poglavara Kletnika. Ciljeve koje će putovanje do Jedinog Drveta ispuniti.
     No, nije znala kako da započne takve razgovore. Bili su suviše lični. Dok je radila, obuzeo ju je nalet čežnje za Kovenantom. Savladala ju je ponovo, okrećući misli ka prirodi njegove nevolje. U mislima je ponovo i ponovo pretraživala neprobojne velove koji su mu obavijali um, tražeći čvor koji treba razvezati. No, jedini zaključak do koga je došla bio je da je onaj poslednji pokušaj da prodre u njega bio loš na više načina - zato što ga je narušio i zbog besa i gladi koji su nju pri tom vodili. Ta osećanja su je prevazilazila, jer je znala da nikada ne bi pokušala da nije bila toliko besna - i toliko ranjiva pred tamom. U izvesnom smislu je, zapravo, ličila na Sanomora: onaj glas kojim je mogla da se obrati Kovenantu bio je nem.
     Kasno po podne poslednji ostaci oluje razleteli su se i odlutali kao razbojnik koga su izdali živci; Dragulj Zvezdoputa se opustio u mnogo mirnijem moru kao da uzdiše. Linden je kroz kamen osetila oduševljenje posade. Sanomor je spustio lopatu, pognuo glavu i nekoliko trenutaka ostao nepomičan, sjedinjen sa sunarodnicima u činu zahvalnosti ili skrušenosti. Džinobrod se izbavio iz neposredne opasnosti.
     Nešto kasnije Kail je objavio da kapetan zove Odabranu. Sanomor je sleganjem ramena i izrazom lica pokazao da će on završiti čišćenje skladišta. Zahvalivši nemom džinu zbog više stvari no što bi mogla da nabroji - najviše što je spasao Kovenanta od jegulja - Linden je pošla za Kailom ka Brusobolovoj kabini.
     Kada je ušla, zatekla je Prvu, Lupiženu i Vedrognevu u kapetanovim asketskim odajama. Povremeni uzvici sa krmene palube pokazali su joj da se o brodu stara Sedmoruk.
     Brusobol je stajao u čelu dugog stola, gledajući ostale saputnike. Kada je Linden ušla u kabinu, klimnuo joj je glavom, a onda ponovo usmerio pažnju na sto. Bio joj je visok tačno do očiju i pokriven svicima pergamenta i papirusa koji su pucketali dok ih je ostvarao i zatvarao.
     "Odabrana", rekao je, "okupili smo se da se posavetujemo. Moramo odabrati put kojim ćemo ići dalje. Evo kakva je situacija pred nama." Razvio je kartu, a onda, shvativši da je ona ne vidi, ponovo je savio. "Prešli smo gotovo osamdeset milja putem koji ne vodi ka Jedinom Drvetu. Možda nismo mnogo dalje od svog cilja nego pre no što nas je oluja zahvatila - ali sigurno nismo ni bliže. A pohod je u žurbi. U žurbi je od kada se Potraga rodila u Zemljo-vidu Palamara Sanomora." Licem mu se proneo drhtaj. "Sada to još jasnije vidimo na njegovom licu.
     Pa ipak", nastavio je, odlažući brigu za brata, "Dragulj Zvezdoputa je ozbiljno oštećen. Sada nam je svako more opasno. A uništena skladišta..."
     Pogledao je Vedrognevu. Ona je odmah odgovorila. "Ako budemo jeli i pili bez ograničenja, za pet dana ćemo ostati bez mesa. Rezerve vode će se isprazniti za osam. Sačuvano žito i preostala skladišta možda će istrajati deset dana. Samo alem-vina imamo dovoljno."
     Brusobol je pogledao Linden. Klimnula je glavom. Dragulju Zvezdoputa su nove zalihe bile neophodne.
     "Prema tome", nastavio je kapetan, "imamo da biramo. Ili da nastavimo Potragu, poveravajući živote sposobnosti gladovanja i milosti mora. Ili da potražimo obalu ili luku gde bismo mogli da izvršimo popravke i popunu zaliha." Ponovo je otvorio mapu i nagnuo je preko ivice stola kako bi mogla da je vidi. "Oluja nas je donela do obala Bhrathairdoma, gde žive Bhrathairi u svom Peskodržu kraj Velike Pustinje." Pokazao joj je mesto na karti, ali ona ga je i dalje gledala u lice, pokušavajući da nasluti kakva se odluka očekuje od nje. "U Luci Bhrathaira", zaključio je, "možemo ispuniti svoje potrebe i srediti Dragulj Zvezdoputa. Ako vetrovi dozvole, stigli bismo do te Luke za dva dana."
     Linden je ponovo klimnula glavom. Pogledala je ostale džinove i utvrdila da bi svi voleli takav kurs, da okrenu dromond ka luci Bhrathaira. No, u očima im se nazirala zebnja. Možda im je podrila samopouzdanje kada se izborila za pravo naređivanja po izlasku iz Elemesnedena. Ili ih je sam pohod naveo da ne veruju svojim željama za sigurnim sidrištem. Kovenant im je svakako dovoljno često govorio o potrebi za hitnjom.
     A možda, pomislila je uz iznenadni nalet strepnje, možda ne veruju meni.
     Smesta je stegla usne u naviknutu grimasu strogosti. Rešila je da ne uzmakne ni korak od odgovornosti koju je uzela na sebe. Suviše je dala za to. Progovorila je ravnim, službenim glasom, kao lekar koji ispituje simptome. "Ima li razloga da ne popravljaš brod na moru?" upitala je Lupiženu.
     Grbavi džin joj je odgovorio ozbiljno, gotovo bolno. "Odabrana, mogu da obavljam svoj posao kad god to more dozvoli. Ako su voda i vetrovi mirni, ništa drugo mi ne nije potrebno za neophodne popravke. Ono što je izlomljeno u potpalublju dalo bi mi dovoljno materijala da iscelim bok dromonda - da, i da uredim same palube. Ali zidovi i hranohol..." Slegnuo je ramenima. "Da bih potpuno zalečio Dragulj Zvezdoputa, moram imati navoz. A samo u pristaništima Doma možemo dobiti novi srednji jarbol umesto izgubljenog. Moglo bi biti moguće", zaključio je, "nastaviti Potragu u nedostatku takve raskoši."
     "Imaju li Bhrathairi navoz?"
     Lupiženine oči vedro su zaiskrile. "Zaista. Bharathairi malo šta imaju sem kamena i peska. Zato je njihova Luka postala mesto mnogih trgovina i razmena, jer moraju nekako ispuniti ostale potrebe."
     Linden se obratila Vedrognevi. "Ako smanjiš sledovanja koliko god je moguće, možemo li stići do Jedinog Drveta i nazad u Domaju sa ovim što imamo?"
     Skladomajstor je odgovorila jednom rečju. "Ne." Prekrstila je smeđe ruke preko grudi kao da je ta jedna reč neporeciva.
     Linden je ipak nastavila. "Popunili ste zalihe pri pristajanju u Domaji. Zar ne možemo da uradimo isto tako? Da ne potrošimo toliko vremena u toj Luci?"
     Vedrogneva je pogledala kapetana, a onda odgovorila manje odlučnim glasom. "Možda. Povremeno ćemo prolaziti pored kopna. Ali većina oznaka na ovim kartama je nesigurna, jer ih nisu ispitali ni džinovi ni oni koji pričaju priče o džinovima."
     Linden je privremeno zanemarila Vedrognevine sumnje. "Brusobole." Nije mogla da se otrese utiska da džinovi strepe od Bhrathairdoma. "Ima li razloga zbog kojih je bolje da ne idemo u tu Luku?"
     Odgovorio joj je kao da se neprijatno oseća. "U davnim vremenima", rekao je ne gledajući je u oči, "Bhrathairi su bili prijatelji džinova i dočekivali su svaki naš brod dobrodošlicom. I mi im nismo dali razloga da promene mišljenje o nama." Lice mu je bilo sivo od sećanja na Elohime kojima je verovao. "No, tokom tri naša pokolenja - dvadeset i više njihovih - nijedan džin nije putovao u Bhrathairdom. A priče koje su za to vreme stigle do nas govore da su se Bhrathairi promenili. Uvek su bili nagao i oštar narod, bilo to dobro ili zlo - jer takvima su ih učinila duga iskušenja u ratu za preživljavanje protiv Peščanih gorgona iz Velike pustinje. Priče govore da su postali gizdavi."
     Gizdavi? Linden se zbunila. Nije znala na šta Brusobol misli. No, stigla je do prelomne tačke: kapetan nije bio siguran kako će Dragulj Zvezdoputa biti dočekan u Luci Bhrathaira. Ozbiljno je pogledala Prvu.
     "Da nema mene i Kovenanta - da ste na pohodu bez nas - šta biste učinili?"
     Pogled Prve nije imao ništa od Brusobolovih nejasnih očekivanja. Bio je prav i čvrst kao oštrica.
     "Odabrana, ja sam izgubila mač. Ja sam Mačomoćnica i mač mi je dat kao znak i simbol obreda onoga što sam postigla. Njegovo ime ne zna niko sem mene i onih koji su mi ga otkrili, a to ime neće biti izgovoreno dogod nešto vredim među Mačomoćnicima. Izgubila sam ga sopstvenom greškom. To je velika sramota.
     No, nekakvo oružje moram imati. U ovkvoj situaciji, ja sam manje od Mačomoćnice - manje od Prve od Potrage.
     A Bhrathairi su nadaleko poznati po opremljenosti za ratovanje."
     Pogled joj je bio nepomičan. "U svoje ime ne bih odlagala Potragu. Svoj položaj Prve predala bih nekom drugom, a sama bih se zadovoljila nekim poslom za koji sam sposobna." Lupižena je rukom pokrio oči, očito povređen onim što čuje; ali nije je prekidao. Sada je Linden shvatila zašto mu je glas drhtao dok joj je odgovarao na pitanja: znao je šta bi njegovoj ženi značila odluka da zaobiđu Luku Bhrathaira. "Ali potreba Dragulja Zvezdoputa je jasna", nastavila je Prva. "Imajući u vidu tu potrebu i blizinu Bhrathairdoma, ne bih oklevala da pođem tamo, zbog dromonda koliko i zbog sebe. Lako je načiniti izbor između odlaganja i smrti."
     Nastavila je da gleda Linden pravo u oči; na kraju je Linden oborila pogled. Bila je dirnuta otvorenim priznanjem Prve i njenom tvrdoglavom čvrstinom. Kao da su je svi džinovi nadmašivali u mnogo čemu osim u fizičkom rastu. Odjednom joj je insistiranje da donosi odluke u ovakvom društvu izgledalo suludo. Kovenant je svoje mesto među džinovima zaslužio - kao i među haručaijima - ali ona nije imala pravo na to. Zahtevala je odgovornost, moć izbora, jedino zato da bi savladala glad za drugim vrstama moći. No, toliki napor pokazao je koliko je bezvredna.
     Nastavila je, trudeći se da liči na Kovenanta. "U redu. Čujem te." Naporom volje podigla je glavu, savladavajući napregnuto srce da bi mogla da pogleda džinove u oči. "Mislim da smo ovako suviše ranjivi. Nećemo ničim koristiti Domaji ako se udavimo ili umremo od gladi. Hajde da oprobamo sreću u toj Luci."
     Brusobol i ostali za trenutak su zurili u nju kao da su očekivali drugačiji odgovor. A onda je Lupižena počeo tiho da se smeje. Izraz veselja pošao mu je iz uglova usana i brzo se proširio na čitavo lice. "Budite mi svedoci, džinovi", rekao je. "Zar nisam tvrdio da je pravilno odabrana?"
     Veselo je uhvatio Prvu za ruku i glasno je poljubio. Onda je vedro izjurio iz kabine.
     Oči Prve ispunile su se neočekivanim suzama. Kratko je položila ruku na Lindenino rame u znak zahvalnosti, ali kada je progovorila, obratila se Brusobolu. Glas joj je bio promukao. "Želim da čujem pesmu koja sada leži Lupiženi na srcu." Brzo se okrenula da sakrije osećanja i izišla iz odaje.
     Lice Vedrogneve nosilo je sjaj otvorenog zadovoljstva. Kao da joj je bilo gotovo drago kada je podigla jednu kartu i pošla da prenese Sedmoruku novi kurs dromonda.
     Linden je ostala sama sa kapetanom.
     "Linden Averi. Odabrana." Kao da nije znao kako da joj se obrati. Osmeh olakšanja za trenutak je nadvladao strepnju. No, ozbiljnost mu se gotovo odmah vratila. "Ova Potraga je u ime mnogo toga, i opasnosti po Zemlju, što ja ne razumem. Srce me boli od tajanstva vizija mog brata. Elohimi su se promenili - i došao je Findejl..." Slegnuo je ramenima i podigao ruke kao da su pune neprijatnog neznanja. "Ali Kovenant Džinoljub je svima jasno rekao da nosi ogroman teret krvi onih čiji se životi prolivaju u Domaji. A od kako je u nevolji, ti si prihvatila da nosiš njegove terete.
     Prihvatila si ih i više od toga", gorko je dodao. "Primila si ih za svoje. Zaista, nisam znao da si načinjena od takvog kamena."
     Brzo se vratio na stvar. "Odabrana, zahvaljujem ti što pristaješ na ovo odlaganje. Zahvaljujem ti u ime Dragulja Zvezdoputa, koga volim koliko i život i koga čeznem da vidim potpuno popravljenog." Ruke su mu nehotice zadrhtale kada se setio udaraca koje je nanosio srednjoj katarci. "A zahvaljujem ti i u ime Palamara Sanomora, mog brata. Lakše mi je kad znam da će dobiti malo odmora. Iako se bojim da njegove rane nikada neće zaceliti, drago mi je što znam da će mu ovo odlaganje pružiti malo predaha."
     "Brusobole..." Linden nije znala šta da kaže. Nije zaslužila toliku zahvalnost. A nije imala čime da odgovori na patnju saosećanja koja ga je vezivala za brata. Dok ga je gledala, pomislila je da su njegove strepnje manje vezane za nepoznatu reakciju Bhrathaira nego za moguće posledice odlaganja po Potragu - i po Sanomora. Kao da je sumnjao u ono što mu je nalagala briga za brod, kao da su mu nagoni izgubili čistotu zbog brige za Sanomora.
     Taj unutrašnji nemir nadvladao je sve što bi mogla da mu kaže, bilo podržavajući njegovu odluku bilo prihvatajući zahvalnost. Umesto toga pružila mu je ono malo znanja što je imala.
     "On se boji Jedinog Drveta. Misli da će se tamo dogoditi nešto užasno. Ne znam zašto."
     Brusobol je polako klimnuo glavom. Više je nije gledao. Zurio je kroz nju kao da ga nedostatak vidovitosti oslepljuje. Tiho je promrmljao. "On nije nem zato što je izgubio sposobnost govora. Nem je jer Zemljo-vidu ne odgovaraju reči. U stanju je da shvati da je tamo opasnost. Ali za njega ta opasnost nema izgovorivo ime."
     Linden nije znala kako da mu olakša. Tiho je izišla iz kabine, ostavljajući mu samoću jer nije imala šta drugo da mu pruži.
     Izmučenom nesigurnim vetrovima, Dragulju Zvezdoputa bila su potrebna još puna dva dana dok nisu ugledali kopno; a tek sledećeg jutra dromond se približio ulazu u Luku Bhrathaira.
     Tokom tog vremena pohod je ostavio za sobom poslednje znake severnjačke jeseni i prešao u suvu, vrelu klimu bez ikakvog nagoveštaja približavanja zime. Otvoreno sunce prosto je pržilo Lindeninu kožu, čineći je neprestano žednom; inače svež kamen na palubama zračio joj je vrelinu kroz đonove. Izbledela jedra izgledala su siva i pohabana u poređenju sa jakim svetlom i presijavanjem mora. Povremeni naleti vlage milovali su joj obraze, ali poticali su od oblačaka visoko na nebu - koji bi možda i doneli kišu kad ne bi isparili pre no što stignu do mora ili broda - i nisu donosili olakšanje.
     Prvi pogled na obalu nekoliko milja istočno od Bhrathairdoma pokazao joj je samo kamen i golo tle. Kamena obala bila je toliko izbledela i isprana tokom tolikih suvih milenijuma da su litice izgledale ošamućeno i uspavano, kao da ih od nestanka u izmaglici čuva samo stepen otupljenosti. Iz bledog tla odavno je istisnut i izbijen svaki znak života. Zalazak sunca obojio je obalu u žuto i ružičasto, prikrivajući pustoš, ali nije mogao da vrati ono što je nepovratno izgubljeno.
     Te noći, dok se dromond polako ljuljao duž obale, reljef se promenio i pretvorio u niz niskih litica koje su gledale u more nalik na izraz mrštenja večite ozlojeđenosti. Kada je svanulo, Dragulj Zvezdoputa kretao se kraj usamljenih brežuljaka ne viših od katarki. Stojeći kraj Lupižene na levoj ogradi krmene palube, Linden je ugledala pukotinu između litica nešto napred, nalik na ulaz u uzak kanjon ili ušće reke. No, duž ivica pukotine stajali su zidovi visoki otprilike trideset ili četrdeset stopa. Bili su načinjeni od istog izbledelog kamena od kog su se sastojale i litice. A na krajevima - na vrhovima procepa - pretvarali su se u stražarske kule. Tako su štrčale da su pod sumračnim obzorjom izgledale kao zmijski zubi.
     "Je li to Luka?" nesigurno je upitala Linden. Prolaz između litica izgledao je preuzak za bilo kakvo sidrenje.
     "Luka Bhrathaira", veselo je odgovorio Lupižena. "Da. Tu počinje Peskozid koji okružuje čitavo stanište Bhrathairdoma - i sam Bhrathair i moćni Peskodrž iza njega - štiteći ga od Velike pustinje. U čitavom ovom području sigurno ne postoji brod koji ne poznaje Šiljke što označavaju i čuvaju ulaz u Luku Bhrathaira."
     Nošen lakim vetrom, džinobrod se polako kretao ka dvema kulama koje je Lupižena nazvao Šiljcima. Tu je Brusobol okrenuo dromond kako bi prošao između njih. Prolaz je bio taman toliko širok da Dragulj Zvezdoputa nesmetano prođe; a iza toga Linden je ugledala prostran zaliv, širok više od milje. Zaštićene od ćudi mora, ovde su čitave eskadre brodova mogle da vrše manevre. U daljini je razabrala jedra i katarke okupljene kraj najdalje obale Luke.
     Iza dokova gde su brodovi bili usidreni, uz severozapadnu padinu, gusto se dizao grad. Završavao se na Peskozidu koji je opkoljavao čitav grad i Luku. A iza zida stajalo je masivno kameno znanje Peskodrža.
     Podignut pet nivoa iznad Bhrathaira, dominirao je prizorom kao nadneseni div. Peti nivo predstavljao je vitku, visoku kulu nalik na kameni prst podignut u znak upozorenja.
     Dok je Dragulj Zvezdoputa prolazio između Šiljaka, Linden je postala svesna da je Luka ćorsokak iz koga je vrlo teško pobeći. Bhrathairdom je bio sjajno zaštićen. Razgledajući ono što se videlo od grada i Peskozida, shvatila je da, ako stanovnici Peskodrža odluče da zatvore kapije, Bhrathairi ne bi imali izlaza iz sopstvene odbrane.
     Veličina Luke i ogromni zatvoreni oblik Peskodrža su je na naveli napetost čuđenja i iščekivanja. Tiho se obratila Lupiženi. "Pričaj mi o ovom narodu." Posle susreta sa Elohimima osećala je da ne zna šta treba očekivati od novih stranaca.
     Odgovorio joj je kao da već ima spremnu priču. "Čudni su - izmučeni ovom škrtom zemljom i slučajem ili sudbinom koji su ih okovali u večnoj borbi sa najstrašnijim stanovnicima Velike pustinje. Istorija ih je učinila čvrstim, tvrdoglavim i žestokim. Možda ih je i pomalo lišila obzira. Ali to nije sigurno. Priče koje smo čuli prilično su različite, već prema duhu pripovedača.
     Po rečima Kovenanta Džinoljuba, kao i iz kasnijih putovanja našeg naroda, jasno je da su Bezemljaši neko vreme boravili u Bhrathairdomu, pruživši im koliko su mogli pomoći protiv Peščanih gorgona. Stoga su džinovi ovde bili lepo dočekivani. Ali retko su nam bili potrebni trgovina i oružje koje nude Bhrathairi, pa smo retko posećivali njihovu Luku. Zato mojim saznanjima nedostaje opširnost koju džinovi toliko vole."
     Zastao je za trenutak da prikupi priču, a onda je nastavio. "Bhrathairi imaju izreku: 'Onaj ko čeka da mu mač padne za vrat, svakako će izgubiti glavu'. I to je neporeciva istina." Iskrivio je usne u grimasi gorkog humora. "Ipak, način na koji je to kazano mnogo govori. Mnogo pokolenja borbi protiv Peščanih gorgona načinile su od Bhrathaira narod koji radije napada pre nego što bude napadnut.
     Peščane gorgone su - kako pričaju - stvorenja rođena u nezamislivoj silini oluja koje besne Velikom pustinjom. Pomalo su nalik na ljude - po telu i po lukavosti. Ali glavna osobina njihove prirode jeste užasna nasilnost i moć koja prevazilazi i kamen i gvožđe. Da su Peščane gorgone bića koja smišljeno deluju, nikakva pomoć džinova ne bi spasla Bhrathaire od gubitka zemlje koju smatraju svojom - a možda ni od istrebljenja. Srećom, one deluju slučajno, kao i oluje koje im daju život. Stoga su Bhrathairi mogli da se bore, i da istraju. Ponekad su pobeđivali, ponekad bivali svedeni na šačicu ljudi, jer nasilje Peščanih gorgona je narastalo i jenjavalo u dubinama pustinje. Ali mir nikada nije bio osiguran. Tokom razdoblja manjih opasnosti sagradili su Peskozid. Kao što vidiš", pokazao je unaokolo, "to je bio veliki posao. A ipak ne predstavlja zaštitu od Peščanih gorgona. Često su ga obnavljali i često je jedno ili više tih stvorenja nabasalo na njega i pretvorilo ga u šljaku.
     Bhrathairi su mogli da vode takav život sve do kraja sveta. No, jednog dana - pre otprilike četiri naša pokolenja - preko mora je došao čovek i predstavio se gaddiju, vladaru Bhrathairdoma. Nazvao je sebe otelovljenjem ogromnog junaštva, tražio je da mu daju mesto Kempera - vrhovnog savetnika i prvog gaddijevpg doglavnika. Da bi zaslužio to mesto, ponudio je da okonča opasnost od Peščanih gorgona.
     To je i učinio - ne znam kako. Možda samo on zna. No, postigao je i tako je ostalo. Umeo je da uprede oluje Velike pustinje u ogromni vrtlog, toliko moćan da pri svakom okretu menja i preoblikuje zemlju. I u tu oluju - sada nazvanu Usud gorgona - usmerio je sve zveri. Još su u njoj i sila veća od njihove vezuje i obuzdava njihov gnev. Kažu da se sa vrha Peskodrža vidi Usud gorgona kako bez prestanka besni i zrači silom, bez pokretanja i bez predaha. Priča se da i Peščane gorgone u njemu postepeno izumiru tokom vekova, naterane na očajanje gubitkom slobode i otvorenog peska. A priča se još" - spustio je glas - "da Kemper povremeno oslobađa poneku kako bi mu izvršila mračne poslove.
     Gaddijev Kemper, Kasrein od Vrtloga, i sad je u Bhrathairdomu, poživevši mnogo duže od samih džinova, iako se govori da je smrtan kao i svi ljudi. Bhrathairi nisu dugovečniji od tvog naroda, Odabrana. Imali su mnogo gaddija od kako je Kasrein došao, jer njihovo poglavarstvo ne prelazi mirno sa kolena na koleno. No, Kasrein od Vrtloga istrajava. On je naredio izgradnju Peskodrža. A zbog ogromne moći, i mnogih godina koje ima za sobom, veruje se da svakog gaddija drži kao lutku na koncu, vladajući preko vladara da bi sakrio svoj uticaj.
     Ne znam je li to tačno, ali eno ti svedoka." Dugom rukom je pokazao ka Peskodržu. Kako je Dragulj Zvezdoputa napredovao kroz Luku, tvrđava je postajala sve jasnija i veća na pustinjskom nebu. "Eno njegovog dela na pet nivoa, a svaki je uobličen kao savršen krug oslonjen ivicom o ostale. U Peskozidu se nalazi Prvi Uvoj, na koji se oslanja Drugi. Zatim sledi Niz Obilja, a nad njim je Veličanstvo. Tu boravi gaddi u svom Okrilju. A peti i najviši nivo je toranj koji vidiš i koji se zove Kemperov Vrh, jer u njemu obitava Kasrein od Vrtloga u svoj svojoj moći. Po onome što vidim, ne sumnjam da odatle vlada čitavim Bhrathairdomom - da, kao i čitavom Velikom pustinjom."
     U glasu mu se osećala mešavina poštovanja i zebnje; slična osećanja probudila su se i u Linden. Peskodrž joj se dopadao - ali nije verovala onom što je čula o Kasreinu. Čovek sa toliko moći da veže Peščane gorgone mogao je lako da postane bezobzirni tiranin. Osim toga, sudbina samih gorgona ju je uznemiravala. U njenom svetu, opasne životinje često su uništavane, a sam svet se time nije popravljao.
     Lupižena je i dalje govorio, ponovo joj obraćajući pažnju na Luku. Jutarnje sunce plamtelo je na vodi.
     "No, Bhrathairi su postajali sve moćniji. Nedostaje im mnogo šta što je neophodno za napredan život, jer kaže se da u čitavom Bhrathairdomu postoji samo pet izvora slatke vode i dve parcele obradivog zemljišta. Pa ipak, imaju mnogo šta što je potrebno drugim narodima. U miru pod Kasreinom procvetala je trgovina. A Bhrathairi su postali moćni brodovlasnici koji mogu da dopru i do najdaljih suseda. Priče koje smo čuli o Bhrathairima i Peskodržu sadrže odjeke nepoverenja - ali, pripazi. Ovo svakako nije mesto za nepoverenje."
     Linden je shvatala na šta on misli. Dok se Dragulj Zvezdoputa približavao dokovima i pristanima u podnožju grada, jasnije je razabirala desetine brodova i žive pokrete na privezima. U Luci - delom na dokovima, delom na gatovima oko Peskozida - videla je razne bojne brodove: ogromne, sa po pet jarbola; trireme sa gvozdenim pramcima predviđenim da razbijaju; galije opremljene katapultima. No, njihovo prisustvo kao da nije uticalo na masu drugih brodova od kojih je sve vrvelo. Brigantini, jedrenjaci, šalupe i trgovački brodovi svih vrsta zakrčili su dokove, stvarajući šumu katarki i jedara pred gradom punim pokreta. Nikakvo nepoverenje prema Bhrathairdomu nije uticalo na živost njegovog poslovanja.
     A vazduh je bio pun ptica. Galebovi, vrane i kormorani kružili su i kričali nad jarbolima i prečkama, čučali na krovovima Bhrathairdoma, hraneći se otpacima i pomijama sa brodova. Jastrebi i sokoli su kružili, osmatrajući, i nad gradom i nad Lukom. Bhrathairdom je zaista morao biti bogat da bi hranio toliko glasnih sakupljača.
     Linden se obradovala što ih vidi. Možda nisu bili čisti ni veseli; ali bili su živi. I davali su verodostojnost verovanju u dobrodošlicu Luke.
     Kada se dromond dovoljno približio da bi čuli galamu sa dokova, na otvoreno more žurno se izvezao čamac. Četvorica preplanulih ljudi brzo su veslali ka džinobrodu; peti je stajao na krmi. Pre nego što su stigli na domet glasa, ovaj je počeo da daje znake Dragulju Zvezdoputa.
     Mora da joj se na licu videla strepnja, jer se Lupižena odazvao tihim smehom. "Nesumnjivo hoće da nas odvedu do pristana gde može da se usidri brod ovolikog gaza."
     Ubrzo je utvrdila da je džin bio u pravu. Kada se Brusobol pokorio gestovima Bhrathaira, čamac se okrenuo i pošao ispred džinobroda, vodeći ga ka dokovima. Brusobol ga je pratio i uskoro doveo Dragulj Zvezdoputa do dubokog nasipa između zakrčenih gatova.
     Radnici na doku čekali su da pomognu oko sidrenja. No, brzo su shvatili da dromondu pomoć nije potrebna. Užad prebačena na dok bila su predebela da bi ih mogli saviti. Kada su se džinovi iskrcali da sami osiguraju brod, Bhrathairi su se zadivljeno odmakli, zagledani sa početka nasipa u ogromni kameni brod. Ubrzo se oko njih sakupila gomila - drugi radnici, mornari sa okolnih brodova, trgovci i građani koji nikada nisu videli džinobrod.
     Linden ih je pažljivo proučavala dok su razgledali džinobrod. Većina uzvika bila je na nepoznatim jezicima. Bilo ih je svih boja i oblika; odeća im je varirala od jednostavnih ogrtača kakve su nosili Sunder i Holian to raskošnih nošnji, istkanih od svile i brokata u bogatim bojama, dostojnih jednog sultana. Običan mornar - možda i kapetan nekog broda, ili vlasnik - bio je po pravilu bogato obučen. No, najveličanstvenije su bile odežde samih Bhrathaira. Očito su bili sasvim imućni. A imućnost im je omogućila ukus za razmetljivost.
     Kroz masu se proneo žamor kada se jedan muškarac probio na nasip. Bio je preplanuo kao oni koji su veslali u čamcu, ali odeća je pokazivala viši položaj. Nosio je tuniku i pantalone od bogate crne tkanine koja je sijala kao saten; pojas mu je bio istkan od sjajnih srebrnih niti; a na desnom ramenu imao je pričvršćenu srebrnu oznaku nalik na oficirski čin. Pošao je napred kao da pokazuje okupljenima kako ga čak ni brod veličine Dragulja Zvezdoputa ne može uplašiti, a onda stao pod krmenom palubom i pomalo nestrpljivo sačekao poziv da se popne na brod.
     Na Brusobolovo naređenje, crno odevenoj ličnosti spuštene su lestvice. Linden je zajedno sa Lupiženom prišla bliže tom mestu. Prva i Sanomor već su stajali pored kapetana, a Brin je izneo Kovenanta iz kabine. Kail je stajao tik iza Lindeninog levog ramena; Cer i Hergrom bili su u blizini. Samo su Vain i Findejl rešili da ne obraćaju pažnju na dolazak Bhrathaira.
     Trenutak kasnije, čovek se provukao kroz ogradu i stao pred okupljenu družinu. "Ja sam kapetan Luke", rekao je bez uvoda. Imao je grleni glas, koji je u Lindeninim ušima zvučao prenaglašeno, jer nije govorio maternjim jezikom. "Morate imati moju dozvolu za pristajanje i trgovinu ovde. Prvo mi dajte vaša imena i ime vašeg broda."
     Brusobol je pogledao Prvu, ali ona nije istupila. Zato se on mirno obratio kapetanu Luke. "Ovaj brod je dromond Dragulj Zvezdoputa. Ja sam Kapetan, Mrkotrag Brusobol."
     Zvaničnik je nešto zabeležio na voštanoj tablici. "A ostali?"
     Brusobol se ukočio od njegovog glasa. "To su džinovi i prijatelji džinova". Ipak je dodao. "U ranija vremena Bhrathairi su džinove smatrali saveznicima."
     "U ranija vremena", uzvratio je kapetan Luke uz besan pogled, "svet je bio drugačiji. Moja dužnost se ne odnosi na davna savezništva. Ako ne budete otvoreni sa mnom, neću doneti odluku u vašu korist."
     Pogled Prve blesnuo je od gneva, ali stegnula je prstima prazne kanije i uspela da se savlada. Brusobol je s naporom progutao ozlojeđenost i predstavio saputnike.
     Bhrathair je vredno sve zapisivao. "Vrlo dobro", rekao je kad je završio. "Kakav teret nosite?"
     "Teret?" mračno je ponovio Brusobol. "Nemamo nikakav teret."
     "Nikakav?" Kapetan Luke se trgao, iznenada uvređen. "Zar niste došli da trgujete sa nama?"
     Kapetan je prekrstio ruke preko ogromnih grudi. "Ne."
     "Mora da ste ludi. S kojim ciljem...?"
     "Pogledaj pa ćeš videti naš cilj." Džinov glas bio je grub kao trenje kamenih gromada. "Velika oluja nanela nam je ozbiljnu štetu. Došli smo u potrazi za kamenom za popravke i popunom za skladišta."
     "Pih!" obrecnuo se Bhrathair. "Glup si, džine - ili si budala." Govorio je vrelo, kao da mu je karakter stvoren pod stalnim pritiskom pustinjskog sunca. "Mi smo Bhrathairi, a ne neki seljački narod koji smeš uznemiravati ovom olupinom. Živimo na ivici Velike pustinje, i teško živimo. Sve što imamo dobijamo trgovinom. Ne pružam ništa ako zauzvrat ne dobijam ništa. Ako nemate teret, morate kupiti novcem ono što želite. Ako nemate ni novca, morate da odete. To je moja presuda."
     Brusobol je nepomično stajao, ali izgledao je spreman na sve. "A ako rešimo da ne odemo? Ako hoćete bitku, saznaćete na sopstvenoj koži da se četrdeset džinova ne predaje baš lako."
     Kapetan Luke nije oklevao; imao je potpuno poverenje u svoj čin. "Ako nećete ni da platite ni da odete, brod će vam biti uništen pre večeri. Niko neće podići ruku na vas. Bićete slobodni da odete na obalu i ponesete sve što želite. A dok to radite, pet galija sa katapultima zasipaće vaš brod takvim stenama i eksplodirajućim vatrama da će se pretvoriti u šljaku tu gde jeste."
     Kapetan Dragulja Zvezdoputa za trenutak nije odgovorio. Linden se uplašila da neće uopšte odgovoriti, da je načinila strašnu grešku odlučujući da dođu ovamo. Niko se nije micao ni progovarao.
     Nekoliko ptica obrušilo se da razgleda dromond, ali su brzo ponovo uzletele.
     Brusobol je tiho progovorio. "Sedmoruče." Sidromajstor na krmenoj palubi ga je čuo. "Pripremi dromond za napad. Pripremi se za utovar zaliha i odlazak. Vedrognevo." Skladomajstor je stajala kraj njega. "Zarobi ovog kapetana Luke." Smesta ga je poslušala, iskoračila i stegla ogromnom šakom Bhrathaira oko vrata. "Brzo donosi odluku da preti onima koji dolaze u nevolji. Neka podeli sa nama svaku sudbinu."
     "Budale!" Službenik je pokušao da viče, ali čvrsti stisak Vedrogneve učinio je da deluje usopljeno i pomamno. "Nema vetra! Zarobljeni ste do večernjeg povetarca!"
     "Onda si i ti u klopci", mirno je odgovorio Brusobol. "Za početak ćemo se zadovoljiti da pokažemo tvojoj Luci kako izgleda gnev džinova. Mi nismo olako pružili Bhrathairima prijateljstvo kada im je bila potrebna pomoć protiv Peščanih gorgona. Sada ćeš shvatiti da se ni naše neprijateljstvo ne podnosi lako."
     Među posmatračima na nasipu proneo se nemir. Linden se nagonski okrenula da vidi nameravaju li da napadnu dromond.
     Odmah je ustanovila da pokret ne predstavlja pretnju. Gomilu su grubo prosecala petorica jahača.
     Jašući krupne konje crne kao ponoć, petorica su se probijala napred. Očito su bili vojnici. Preko crnih košulja i pantalona nosili su prsnike i golenjače od srebrnastog metala; na leđima su imali lukove i tobolce, o boku kratke mačeve, preko ruke štitove. Kad su se probili kroz masu, nagnali su konje u galop niz nasip, a onda se naglo zaustavili kraj lestvica na dromondu.
     Četvorica su ostala u sedlu; peti, koji je nosio na sredini prsnika oznaku nalik na crno sunce, brzo je sjahao i skočio na lestvice. Začas se uspeo na zadnju palubu. Cer, Hergrom i džinovi su se pripremili, ali vojnik nije obratio pažnju na njih. Procenjivački se osvrnuo po palubi, a onda se okrenuo službeniku koji je napola visio iz Vedrognevinog zahvata i počeo da viče na njega.
     Vojnik je govorio grubim jezikom koji Linden nije razumela - maternjim jezikom Bhrathaira. Odgovori kapetana Luke bili su pomalo prigušeni Vedrognevinom pesnicom; ali ipak se naslućivalo da se brani. Za to vreme, Lupižena je nežno gurnuo Linden. Kada ga je pogledala, namignuo joj je. Trgla se, a onda se setila da džinovi imaju dar za jezike - a setila se i da to treba prikriti. Ostali džinovi su bezizražajno slušali.
     Posle dernjave koja je izgleda prilično uzrmala kapetana Luke, vojnik se obratio Brusobolu i Prvoj. "Izvinjavam se", rekao je. "Dužnost kapetana Luke je jasna, ali on je suviše usko shvata" - otrov u njegovom glasu bio je upućen službeniku - "a osim toga malo šta razume. Ja sam Rire Grist, katifin gaddijevih Konja. Dolazak vašeg broda je primećen iz Peskodrža, pa su me poslali da poželim dobrodošlicu. Avaj, zadržale su me prepune ulice i nisam stigao da sprečim nesporazum."
     Pre no što je Brusobol stigao da progovori, katifin je nastavio. "Možete pustiti ovog uobraženog čovečuljka. Sada sigurno shvata da vam mora pružiti svaku moguću pomoć, u ime drevnog prijateljstva sa džinovima, kao i u ime gaddijeve volje. Siguran sam da će svi vaši zahtevi biti ispunjeni smesta - a takođe i vrlo učtivo", dodao je preko ramena, obraćajući se kapetanu Luke. "Zar ga nećete osloboditi?"
     "Samo trenutak", gunđao je Brusobol. "Bilo bi mi drago da čujem od tebe nešto više o gaddijevoj volji u vezi sa nama."
     "Svakako", odgovorio je Rire Grist, naklonivši se. "Rant Absolen, gaddi Bhrathairdoma, želi vam dobro. Želi da se u potpunosti iziđe u susret svim vašim potrebama. I moli da oni od vas koji mogu biti odvojeni od posla na brodu budu njegovi gosti u Peskodržu. Ni on ni njegov Kemper, Kasrein od Vrtloga, ne poznaju džinove i obojica žele da to što pre nadoknade."
     "Govoriš gostoljubivo." Brusobolov glas bio je prilično hladan. "Ali razumećeš da je naše poverenje malo poljuljano. Dozvoli mi da se za trenutak posavetujem sa prijateljima."
     "Ovo je tvoj brod", ljubazno je odgovorio katifin. Izgledao je naviknut na provođenje gaddijeve volje. "Ne želim da vas požurujem."
     "To je dobro." U Brusobolov pogled vratio se opori humor. "Džinovi nisu žurljiv narod." Naklonivši se tako da je to ličilo na karikiranje učtivosti, pošao je ka krmenoj palubi.
     Linden je pošla za njim, zajedno sa Prvom, Sanomorom i Lupiženom. Kail ju je pratio; Brin je poneo Kovenanta. Popeli su se na krmenu palubu i okupili oko brodosrca, gde su bili dovoljno daleko od ušiju Rire Grista.
     Brusobol je smesta odbacio ulogu koju je glumio pred Bhrathairima i ponovo se sa poštovanjem obratio Prvoj. "Šta misliš?" tiho je upitao.
     "Ne sviđa mi se", gunđala je ona. "Ova dobrodošlica je nekako suviše milostiva. Ljudi kojima je potrebno izričito gaddijevo naređenje da bi ponudili pomoć oko običnog brodskog oštećenja čine mi se pomalo bezobzirni."
     "A imamo li ikakvog izbora?" upitao je Lupižena. "Ovako neobično ponuđena dobrodošlica može biti isto tako neobično povučena. Upravo smo saznali koliko nam je potrebna dobra volja tog gaddija. Ako odbijemo poziv, svakako ćemo je prokockati."
     "Jeste", odgovorila je Prva. "A prokockaćemo je i ako načinimo i jedan jedini pogrešan korak u onoj tvrđavi, Peskodržu. Tamo će nam sloboda biti nesigurna koliko i učtivost Bhrathairdoma."
     I ona i Brusobol pogledali su Sanomora, tražeći savet Zemljo-vida. No, on je odmahnuo glavom; nije imao šta da im kaže.
     A onda su svi pogledali Linden. Nije progovorila ni reč od kako je stigao kapetan Luke. Vrelo sunce bacalo joj je preko misli izmaglicu nalik na predskazanje nesposobnosti. Peskodrž se nadvijao nad Bhrathairom - kamena slika uskovitlane moći koja je stvorila Usud gorgona. Predosećanja koja nije mogla da imenuje govorila su joj da i gaddi i njegov Kemper predstavljaju i rizik i mogućnost. Morala je da se bori protiv narastajuće zbunjenosti kako bi mogla da pogleda džinove u oči.
     S naporom je postavila pitanje. "Šta je kafitin rekao kapetanu Luke?"
     Brusobol je polako odgovorio. "Isto ono što je kazao i nama - grdio ga je zbog uplitanja u gaddijevu želju da nas lepo dočeka. No, već sama njegova žestina govori i o drugim namerama. Ovakva dobrodošlica, na neki način, nije jednostavno topla. Žurna je. Sve mi se čini da je Rire Gristu naređeno da ne sme omanuti."
     Linden je odvratila pogled. Nadala se nekom jasnijem zaključku. Tupo je promrmljala. "Već smo doneli ovu odluku - kada smo uopšte odlučili da dođemo ovamo." Pogled joj je stalno skretao ka Peskodržu. Crni zidovi krili su ogromne moći. A moć znači odgovor.
     Džinovi su se opet zagledali. Kada je Prva mračno klimnula glavom, Brusobol je ispravio ramena i okrenuo se Sedmoruku. "Sidromajstore", tiho je rekao, "ostavljam tvojim rukama Dragulj Zvezdoputa. Dobro ga čuvaj. Najvažnija nam je bezbednost džinobroda. Drugo po redu jeste kamen za Lupiženin posao. Treće je popuna skladišta. Moraš naći načina da nas upozoriš na svaku opasnost koja bi se pojavila. Ako proceniš da je neophodno, beži iz Luke. Ne oklevaj da nas ostaviš. Pokušaćemo da ti se pridružimo van Šiljaka."
     Sedmoruk je primio naređenje. Njegovo mršavo, preplanulo lice nije pokazivalo ni najmanji znak oklevanja. Opasnost i odluke su mu odgovarali, jer su ga odvajali od večite sete.
     "Ja ću ostati na Dragulju Zvezdoputa", rekao je Lupižena. Izgledalo je da mu to nije baš drago. Nije želeo da se odvaja od Prve. "Moram početi sa poslom. A ako zatreba, Sedmoruk me može poslati sa porukom u Peskodrž."
     Prva je ponovo klimnula glavom. Brusobol je prijateljski potapšao Lupiženu po ramenu, a onda pogledao zadnju palubu. "Skladomajstore", glasno je rekao, "sada možeš da pustiš kapetana Luke. Prihvatićemo ljubazno gostoprimstvo gaddija."
     Vrane i galebovi nastavljali su da kriče nad brodovima kao da su poludeli.









14. PESKODRŽ
     Linden je pošla sa Brusobolom, Prvom i Sanomorom sa krmene palube prema katifinu. Pokušavala je da odluči treba li ili ne treba makar da pokuša da spreči Brina da ponese Kovenanta u Peskodrž. Nagonski se ježila od tog mesta. No, izmaglica u umu usporavala joj je razmišljanje. A nije želela da se odvoji od Kovenanta. Izgledao je tako ranjivo u mlitavoj praznini da je želela da stoji između njega i svake opasnosti. Osim toga, ona je bila najsposobnija da bdi nad njegovim zdravljem.
     Kapetan Luke već je pobegao sa dromonda, uništenog dostojanstva. Rire Grist ljubazno je sa svoje strane uveravao da će Rant Absolen, gaddi, biti veoma zadovoljan što družina prihvata njegovu dobrodošlicu; Brusobol je uzvratio ozbiljnom učtivošću. No, Linden nije slušala nijednog od njih. Posmatrala je Vaina i Findejla.
     Zajedno su prilazili grupi kao da se dobro poznaju. Ipak, Vainovo neprozirno crnilo predstavljalo je oštru suprotnost Findejlovoj bledoj koži, svelom ogrtaču i izrazu naviknutog jada. Lice mu je izgledalo još urušenije od kako ga je Linden poslednji put pogledala; u žutim očima bilo je stalne strepnje, kao da mu Vainovo prisustvo nanosi bol.
     Očito su obojica nameravala da prate nju i Kovenanta u Peskodrž.
     Ako je Rire Grist i osetio iznenađenje pred ovim neobičnim stvorenjima, nije ga pokazao. Obasipajući i njih učtivošću, pošao je nazad ka doku. Džinovi su se spremili da ga prate. Prva se na brzinu oprostila sa Lupiženom, a onda skočila preko ograde za katifinom. Brusobol i Sanomor pošli su za njom.
     Držeći Kovenanta između sebe, Brin i Hergrom su zastali kraj ograde kao da sačekaju da Linden progovori. Ali nije imala šta da im kaže. Lucidnost joj je isparila iz misli kao znoj koji joj je zatamnio kosu na slepoočnicama. Brin je slegnuo ramenima i haručai su spustili Kovenanta preko ograde pravo u Sanomorove ispružene ruke.
     Linden je oklevala još trenutak, pokušavajući da razbistri misli. Osećala je da u Rire Gristu postoji nešto prikriveno; zračio je prefinjenim ambicijama i spremnošću da zavodi u zablude. No, nije joj delovao zlo. Nije bilo ni nagoveštaja otrovnog zadaha zlobe. Pa zašto se onda tako nelagodno oseća?
     Očekivala je da će Vain i Findejl smesta poći za Kovenantom, ali čekali su nju. U Vainovom pogledu nije se videlo ništa, a možda ni on nije video ništa. Findejl nije gledao u nju; kao da je oklevao da se suoči sa njenom prodornošću.
     Njihovo nemo iščekivanje nagnalo ju je u pokret. Ukočeno je prišla ogradi, napipala stopalom prečku na lestvicama i pustila da je sopstvena težina povuče ka obali.
     Kada se pridružila ostalima, četvorica vojnika su sjahala, a katifin je ponudio njihove konje njoj i ostalima. Brin je smesta skočio iza jednog sedla, a Hergrom mu je dodao Kovenanta tako da mu je sedeo između ruku. Cer i Hergrom su uzjahali sami, ostavljajući četvrtog konja za Linden i Kaila. Sada više nije oklevala. Ove životinje bile su daleko manje i bezopasnije od honja koje je imala Klava. Iako nije znala da jaše, stavila je nogu u uzengiju, obema rukama zgrabila jabuku sedla i uspela da uzjaše. Sledećeg trenutka iza nje se našao i Kail.
     Dok je Rire Grist uzjahivao svog konja, vojnici su uhvatili uzde ostalih. Brusobol i Prva stali su kraj katifina; Sanomor je zauzeo mesto između konja koji su nosili Kovenanta i Linden. Cer i Hergrom išli su za njima, a Vain i Findejl završavali su kolonu. Tako poređani, napustili su pristanište i u koloni ušli u sam grad Bhrathaira.
     Posada im nije dovikivala pozdrave. Čitav Dragulj Zvezdoputa nemo je izražavao poštovanje, svestan opasnosti u koju se upuštaju.
     Na jednu reč Rire Grista, masa na obali se razdvojila. Oko Linden se podigao žamor radoznalih glasova na nerazumljivim jezicima. Najviše je bilo grlenog naglaska jezika Bhrathaira. Samo nekoliko posmatrača izražavalo je svoje divljenje na uobičajenom jeziku Luke - koji je Linden razumela. No, i tih nekoliko se, izgleda, uklapalo u opšte mišljenje. Saopštavali su susedima da su i ranije viđali neobične putnike kao što su džinovi i da haručai i Findejl nisu nešto naročito. Ali Linden i Kovenant - ona u kariranoj flanelskoj košulji i grubim pantalonama, on u majici kratkih rukava i farmerkama - bili su ocenjeni kao čudno obučeni; a Vain je opisan kao najneobičnije stvorenje u ovom delu sveta. Linden je pažljivo slušala uzvike i razgovore, ali nije čula ništa drugo do iznenađenja.
     Katifin je neko vreme vodio kolonu duž dokova, između pristana i niza zbijenih radnji koje su trgovale robom najneophodnijom za brodove - jedrima, drvetom, užadima, hranom. Ali kada je skrenuo u strme, uske uličice ka Peskodržu, ponuda u radnjama se promenila. Ovde su preovlađivali trgovci dragocenostima i oružjem; na svakom uglu bila je po krčma. Većina zgrada bila je od kamena, sa kosim krovovima; i najmanje radnjice bile su prezaposlene, kao da Bhrathairi plivaju u bogatstvu. U svakoj kapiji i prolazu bilo je sveta, na svakoj ulici vrvelo je od ushodanih Bhrathaira i brojnih mornara, trgovaca i kupaca iz svih zemalja i naroda u ovom kraju sveta. Vazduh je bio ispunjen mirisima brojnih ljudi - egzotičnih začina i parfema, kovačnica i topionica, znoja, cenkanja, dobiti i loše kanalizacije.
     A za sve to vreme vrelina je nalegala na grad kao mlinski kamen, istiskujući miris i buku iz svakog kamena pod konjskim kopitima. Lindenina čula bila su prezasićena pritiskom koji im je smanjivao domet; ali iako je primetila nagoveštaje najrazličitijih pohlepa i požuda, i dalje nije osećala neprijateljstvo ni podvalu, ni traga od zlobe. Bhrathairi su bili spremni da oteraju strance na prosjački štap, ali ne i da ih napadnu.
     Brusobol je povremeno prekidao razgledanje grada da bi postavljao pitanja katifinu. Jedno je posebno privuklo Lindeninu pažnju. Kapetan je potpuno prirodnim glasom upitao da li dobrodošlica Dragulju Zvezdoputa potiče možda od gaddijevog Kempera, a ne od samog Ranta Absolena.
     Katifinov odgovor bio je olak kao i Brusobolovo pitanje. "Gaddi svakako želi da vam bude prijatno i udobno. No, činjenica je da ga razne dužnosti veoma zaokupljaju. Stoga neka pitanja mora da zanemari zbog drugih stvari. Osećajući njegovu volju, gaddijev Kemper, Kasrein od Vrtloga, naložio mi je da vam poželim dobrodošlicu. Baš zbog takve sposobnosti osećanja Kemper je veoma drag gaddiju i svima koji gaddija vole. Moglo bi se reći", dodao je sa ironijom sličnom Brusobolovoj, "da je malo onih koji ga ne vole. Blagostanje uči podanike da budu odani."
     Linden se trgla od te izjave. U njenim ušima jasno je odzvanjalo da je Rire Grist odan Kasreinu, a ne gaddiju. U tom slučaju, svrha katifinovog poziva mogla bi biti sasvim drugačija.
     Brusobol je i dalje bio odmereno smiren. "Znači da Kasrein od Vrtloga živi među vama i posle mnogih stoleća službe. To je zaista izuzetno čudo. Zar to nije isti Kasrein koji je zarobio Peščane gorgone u njihovom Usudu?"
     "Tako je kao što kažeš", odgovorio je Rire Grist. "Kemper gaddija Ranta Absolena upravo je taj čovek."
     "Zašto se tako zove?" nastavio je Brusobol. "Čuven je širom Zemlje - ali nikada nisam čuo odakle mu ime."
     "Na to je lako odgovoriti." Katifin je bio otporan na sva ispitivanja. "Kasreinom je nazvan od kako je stigao u Bhrathairdom. A titulu je dobio po prirodi svoje veštine. On je veliki čovek, a čarolije mu se najčešće iskazuju u krugovima koji se podižu naviše. Tako je Usud gorgona zapravo krug vetrova koji drže u svom središtu ove zveri. A i sam Peskodrž je kružnog oblika i podiže se uvis. Kemper ima i drugih znanja, ali njegova glavna dela uvek su u obliku kovitlaca ili vrtloga."
     Potom je kapetan prešao na manje važne teme i Linden se ponovo zagledala u zakrčene ulice, mirise i vrelinu Bhrathairdoma.
     Kako se družina uspinjala vetrovitim ulicama ka Peskozidu, zgrade su se polako menjale. Trgovine su postajale sve ređe i raskošnije, nudeći robu daleko prefinjeniju od one koja bi mogla zatrebati mornarima i običnim građanima. Između njih su bile sve češće stambene zgrade svih vrsta. U ovo doba dana - sunce je tek prošlo zenit - ulice ovde nisu bile tako zakrčene kao one nešto niže u gradu. Ovde nije bilo povetarca da raznese lepljive mirise, a suva vrelina gomilala se na svemu. Gde god bi se među svetom pojavila praznina, bela kaldrma je prosto sijala.
     No, Linden je uskoro prestala da primećuje takve stvari. Pred njom se dizao Peskodrž, čvrst i siguran kao stena, i više nije gledala ni u šta drugo.
     Rire Grist vodio je družinu ka srednjoj od tri ogromne kapije koje su služile kao izlaz iz Bhrathaira i ulaz u Peskodrž. Bile su načinjene od kamenih ploča i ogromnih gvozdenih šarki i brava, kao da treba da brane Peskodrž od ostatka Bhrathairdoma. Ipak, bile su širom otvorene; Linden u prvi mah nije videla čak ni stražu. Tek kada se njen konj približio prolazu, primetila je tamne prilike kako se pažljivo kreću iza uskih proreza sa obe strane kapije.
     Katifin je ujahao zajedno sa Brusobolom i Prvom. Dok je išla za njima, uznemirenog srca, Linden je ustanovila da je Peskozid debeo barem stotinu stopa. Iza kapije je izišla na sunce, pa je podigla pogled i utvrdila da je ova strana zida oivičena grudobranima za strelce. Sada su bili napušteni, kao da ih je blagostanje Bhrathairdoma učinilo izlišnim.
     Kapija je dovela družinu pred glatku, ispupčenu površinu novog zida. Peskodrž je bio okružen savršenim krugom; ovaj zid je dopunjavao odbranu Bhrathaira, jer spajao se sa Peskozidom dodatnim zidovima sa obe strane, koji su stvarali dva grubo trouglasta, otvorena dvorišta. U središtu svakog od njih nalazio se po jedan od pet izvora Bhrathairdoma. Pretvoreni u vodoskoke od isklesanog kamena, izgledali su živo i sveže u poređenju sa svetlim zidovima. Voda se sakupljala u besprekorno održavane bazene, a odatle se slivala u podzemne kanale: jedan je vodio ka Bhrathairu, a drugi ka Peskodržu.
     U ogranku Peskozida koji je okružavao svako dvorište nalazila se po jedna kapija, otvorena ka spoljašnjosti. To je bio jedini put od Bhrathaira do oskudnih polja i tri preostala izvora.
     Kraj vodoskoka su postojale još dve kapije kroz koje se ulazilo u utvrđenje Peskodrža. Rire Grist je poveo družinu ka kapiji u istočnom dvorištu; vodoskok je činio vazduh prijatno vlažnim. Sigurne da nisu u opasnosti, vrane su bezbrižno skakutale da se sklone od konjskih kopita.
     Dok je njen konj savladavao razdaljinu, Linden je proučavala unutrašnji Peskozid. Kao i ostala odbrana Bhrathaira, bio je čvrst koliko god su ga mogle stvoriti Kemperove veštine; ali nad kapijom mu se gornja ivica izdizala u dve krivine, stvarajući ogromne oblike. Nalik na karijatide, čučali su nad ulazom, usta razjapljenih u nemom besu.
     Ovde su ulazi ličili na one iz grada, ali čuvari nisu bili skriveni. Sa obe strane stajao je po mišićavi ratnik, uspravno držeći dugačko, oštro koplje. Bili su obučeni kao Rire Grist i njegovi vojnici, ali Linden je sa zgražanjem uvidela da u njima ima vrlo malo ljudskog. Lica su im bila životinjska, sa očnjacima nalik na tigrovske, čekinjavom kosom, svinjskim nosevima i očima. Na prstima nisu imali nokte, nego kandže. Delovali su dovoljno snažno da se sukobe i sa džinovima.
     Nije mogla da pogreši. To nisu bila prirodna bića, nego potomci neke strašne i nehotične degeneracije.
     Dok se družina približavala, stražari su stali na kapiju i ukrstili koplja. Oči su im zlokobno sijale od sunca. Progovorili su u glas, kao da nemaju svoju volju. "Ime i cilj." Glasovi su im bili nalik na režanje nekih drevnih grabljivica.
     Rire Grist se zaustavio pred njima. Obratio se družini. "Ovo su hustini iz gaddijeve straže. Kao i kapetan Luke, doslovce shvataju svoju dužnost. Ipak", oporo je dodao, "nešto su manje podložni ubeđivanju. Biće neophodno da im odgovorimo. Uveravam vas da ovako postupaju iz opreznosti, a ne iz neučtivosti."
     Obratio se hustinima, zvanično se predstavio i objasnio razlog dolaska družine. Dvojica stražara slušala su nepomično kao da su gluvi. Kada je završio, progovorili su uglas: "Možeš da prođeš. Oni moraju reći imena."
     Katifin je pogledao Brusobola i slegnuo ramenima kao da se izvinjava.
     Linden je osećala da joj se grlo steže od neizgovorenih upozorenja. Još je bila potresena saznanjem ko su hustini. Oni su samo oruđe, načinjeni jedino zato da služe kao oruđe; Kolika je moć osobe kojoj su potrebni takvi robovi...?
     No, družina je bila predaleko od Dragulja Zvezdoputa. A Dragulj Zvezdoputa bio je suviše ranjiv. Ako progovori, možda će zatvoriti klopku. Na ovakvom mestu i ona i njeni saputnici mogu se nadati sigurnosti i bekstvu samo ako prihvate igru koju im nameću gaddi ili njegov Kemper. Stegla je zube i oćutala.
     Brusobol nije oklevao; on je već doneo svoje odluke. Zakoračio je pred hustine i odgovorio. Glas mu je bio miran, ali teške obrve su mu se namrštile kao da želi da nauči stražare učtivosti.
     "Možeš da prođeš", bezizražajno su rekli i razdvojili koplja. Rire Grist je projahao između njih u mračni otvor kapije i tamo stao da ih sačeka. Brusobol je pošao za njim.
     Pre no što je Prva mogla da prođe, stražari su ponovo ukrstili koplja.
     Mišići na vilicama su joj se stezali. Desnicu je grčevito stezala na mestu gde bi trebalo da joj se nalazi drška mača. Progovorila je jasnim, oštrim glasom. "Ja sam Prva od Potrage."
     Hustini su je pogledali sa primitivnom zlobom. "To nije ime, nego titula."
     "Svejedno." Linden je osetila da joj se mišići zatežu od spremnosti za borbu ili beg. "Biće dovoljno i toliko."
     Stražari su za trenutak zatvorili oči kao da se savetuju sa nevidljivim pretpostavljenim. Onda su ponovo pogledali Prvu i podigli koplja.
     Prostrelila ih je pogledom, prošla kraj njih i zaustavila se pored Brusobola.
     Kada je došao red na Sanomora, kapetan se oglasio jedva savlađujući grubost glasa. "To je Palamar Sanomor, moj brat. On nema glasa kojim bi izgovorio ime."
     Stražari su, izgleda, razumeli; nisu preprečili prolaz Sanomoru.
     Trenutak kasnije, vojnik koji je vodio Lindeninog konja prišao je kapiji i izgovorio svoje ime, a onda sačekao da i ona to učini. Srce joj se grčilo u iščekivanju opasnosti. Čula su joj drhtala od hustina. Nagonski je znala da je iz Peskodrža teško izaći kao i iz zatvora - da joj je ovo poslednja prilika da pobegne od tajne i skrivene opasnosti. No, već je suviše bežala. Iako se trudila da govori mirno kao Brusobol, u glasu joj se osetio drhtaj. "Ja sam Linden Averi, Odabrana."
     Kail je bezizražajno izgovorio svoje ime preko njenog ramena. Hustini su ih propustili kroz kapiju.
     Došao je red na Cera i Hergroma. Ponovili su isti postupak i ušli bez problema.
     Onda je stigao vojnik sa Kovenantom i Brinom. Pošto je vojnik saopštio svoje ime, Brin je progovorio ravnim glasom. "Ja sam Brin od haručaija. Sa mnom je Prapoglavar Tomas Kovenant, Džinoljub i nosilac belog zlata." Glasom je prosto izazivao hustine da mu se suprotstave.
     Oni su tupo podigli koplja.
     Na kraju su došli Vain i Findejl. Prišli su kapiji i stali. Vain se držao kao da ne zna i ne mari što se više ne kreće, ali Findejl je zurio u stražare sa očitim gađenjem. "Ne dajem svoje ime takvima. Oni su svetogrđe, a onaj ko ih je načinio poseduje mnoge zle sile."
     Odjednom je zavladala napetost. Pokrenuvši se kao jedan, hustini su ustuknuli za korak, spustili koplja i spremili se za boj.
     Katifin se smesta proderao. "Mir, budale! To su gaddijevi gosti!" Glas mu je mračno odjeknuo duž prolaza.
     Linden se okrenula, oslonjena o Kailove ruke. Cer i Hergrom su već sjahali i postavili se iza hustina.
     Stražari nisu napali, ali nisu ni spustili oružje. Svinjske očice uperili su u Findejla i Vaina. Čvrsto oslonjeni o debele, raširene noge, delovali su dovoljno snažno da kopljima probiju čak i najtvrđi oklop.
     Linden se nije bojala za Vaina i Findejla. Obojica su bila otporna na svaku povredu, ali mogla bi da započnu bitku koja bi uništila čitavu družinu. Jasno je videla kako se na Findejlovom urušenom licu prezir pretvara u gnev i pokret.
     No, sledećeg trenutka kroz hodnik se proneo nemi šapat moći, dodirujući joj uši tonom suviše tihim za normalan sluh. Hustini su smesta povukli pretnju. Podigli su koplja i sklonili im se sa puta, vrativši se na mesto kao da se ništa nije ni desilo.
     Findejl je progovorio, ne obraćajući se nikome određenom. "Ovaj Kasrein svarno ima uši." Pošao je u polumračan hodnik sa Vainom za petama.
     Linden je dopustila sebi da uzdahne od olakšanja. Čula je da i Prva čini to isto.
     Rire Grist je brzo počeo da se izvinjava. "Oprostite, molim vas." Reči su mu bile učtive, ali izgovarao ih je prelako da bi izražavale stvarno žaljenje. "Opet ste bili žrtve dužnosti koja nije bila uperena protiv vas. Kada gaddi čuje za ovo, biće veoma nezadovoljan. Možete li da zaboravite glupu grubost ovih hustina i da me pratite dalje?" Načinio je pokret jedva vidljiv u polutami.
     "Katifine." Glas Prve bio je grub i oštar. "Mi smi džinovi i volimo ljubaznost. Ali ne bojimo se ni bitke kada nam se nametne. Pazi se. Otrpeli smo mnoge uvrede i trpeljivost nam se sve više smanjuje."
     Rire Grist joj se naklonio. "Prva od Pohoda, uveravam te da nismo smerali nikavu uvredu - i da ih više neće biti. Peskodrž i gaddijeva dobrodošlica te čekaju. Hoćeš li poći?"
     Prva nije oklevala. "Možda i neću. Šta ćeš reći ako rešimo da se vratimo na Džinobrod?"
     Na to se na katifinovom licu pojavio nagoveštaj strepnje. "Nemojte", zahtevao je. "Jasno vam govorim da Rant Absolen nije navikao na takvo ponašanje. Vladari po prirodi ne gledaju blagonaklono na one koji odbiju njihovu dobru volju."
     Odnekud iz tame začulo se novo pitanje Prve. "Odabrana, šta ti misliš?"
     Linden je osećala da joj srce još podrhtava. Posle vreline sunca, kamen u Peskodržu delovao je neprirodno hladno. Oprezno je uobličila reči. "Mislim da želim da vidim čoveka koji je odgovoran za te hustine."
     "Vrlo dobro", rekla je Prva Rire Gristu. "Pratićemo te."
     "Zahvaljujem se", odgovorio je sa dovoljno iskrenosti da se Linden uveri kako je maločas zaista strepeo. Okrenuo je konja i poveo družinu kroz kapiju.
     Kada je stigla do kraja hodnika, Linden je zažmirkala od sunca i ustanovila da gleda pravo u strmi zid Prvog Uvoja.
     Između Peskozida i Peskodrža prostiralo se oko pedest stopa golog, otvorenog peska. Unutrašnja krivina zida i ovde je bila oivičena grudobranima, ali ovi nisu bili napušteni. Duž zida su u pravilnim razmacima bili raspoređeni hustini. Brojni prolazi omogućavali su da se sa grudobrana zađe u unutrašnjost zida. A pred njima su se temelji Prvog Uvoja dizali kao spoljašnja površina kule iz koje se niko ne vraća. Tu su grudobrani bili tako visoko da Linden nije mogla da preko njih vidi ostale delove Peskodrža.
     Samo jedan ulaz se video - nova, masivna, kamena kapija tačno u nivou sredšnje kapije spoljnjeg Peskozida. Očekivala je da će Rire Grist pojahati ka njoj, ali on je sjahao i sačekao da i ona i Kovenant učine tako. Kail je brzo skočio na pesak i pomogao joj da siđe; Hergrom je preuzeo Kovenanta iz Brinovih ruku i pažljivo ga spustio dok je Brin okretno skočio sa konja.
     Katifinovi vojnici poveli su pet konja nekuda levo, ali Rire Grist je poveo družinu ka kapiji. Vrelina peska prodirala je kroz Lindenine cipele; košulja joj se od znoja lepila za leđa. Bhrathairdom se nalazio pod popodnevnim pustinjskim suncem nalik na daleku Kob Sunca. Osećala se nesposobno i beskorisno dok je koračala za Brusobolom i Prvom. Još od svitanja nije ništa jela ni pila, a zid pred njom budio joj je neobično mračna sećanja na Veselkamen i ruke Gibon-Besomuka. Nebo je imalo prašnjavo pustinjsku boju. Morala je da ga pogleda nekoliko puta dok nije ustanovila da na njemu nema ptica. Nad Preskodržom nije kružio ni jedan jedini galeb ni kormoran od onih silnih jata nad Bhrathairom.
     Tog časa zahvatla ju je iznenadna čežnja za Lupiženom: njegov neuništivi duh pomogao bi joj da savlada strepnje. Kovenant nikada nije izgledao tako ranjiv i izgubljen kao sada, na suncu koje je prodiralo između zidova. No, hustini su joj ipak učinili uslugu: podsetili su je na zlo i bes. Nije dozvolila sebi da se pokoleba.
     Kapija Peskodrža bila je zatvorena, ali na uzvik Rire Grista se otvorila, pokretana snagom stražara iznutra. Brusobol i Prva ušli su sa katifinom. Linden je stegla pesnice i pošla za njima.
     Dok su joj se oči privikavale na polumrak, Rire Grist je počeo da govori. "Kao što ste možda čuli, ovo je Prvi Uvoj gaddijevog Peskodrža." Nalazili su se u predsoblju ili pokrivenom dvorištu dovoljno velikom za nekoliko stotina ljudi. Tavanica je bila zaklonjena u senkama visoko iznad poda, kao da je čitavo mesto predviđeno baš zato da učini poniznim svakoga ko uđe u Peskodrž. Svetlo je padalo u prugama kroz proreze visoko nad kapijom i Linden je ugledala dva široka stepeništa na suprotnom kraju prostorije. "Ovde je stanište straže i onih koji kao ja jašu gaddijeve konje." Na zidovima je bilo bar dvadeset hustina, očito na dužnosti, ali kao da nisu primećivali ni Katifina ni družinu. "Tu su nam kuhinje, skladišta, kupatila, vežbaonice. Ima nas osam hiljada stražara i tri stotine konjanika." Očito je želeo da ospokoji družinu, mirno im odajući takve podatke. "Štale za konje su unutar Peskozida. Kemper je bio toliko dalekovid da još nismo napunili ovo mesto, iako nas svake godine ima sve više."
     Linden je poželela da upita zašto je gaddiju - ili gaddijevom Kemperu - potrebna tolika vojska. Ili, uostalom, šta će Bhrathairdomu onoliki bojni brodovi koje je videla u Luci. No, ostavila je takva pitanja za kasnije i usmerila se na razumevanje Peskodrža.
     Dok je govorio, Rire Grist je pošao ka desnom stepeništu. Brusobol mu je naizgled nezainteresovano postavio nekoliko pitanja o skladištima hrane, vode i sličnom; katifinovi odgovori potrajali su taman do stepeništa.
     Vodilo je u dugoj krivini ka Drugom Uvoju, koji je izgledao kao manja i luksuznija verzija Prvog. Ovde su, po rečima Rire Grista, živeli oni koji se staraju o gaddijevom dvoru - posluga, dvorani, savetnici i gosti. Nisu se videli stražari, a sala u koju se stepenište otvaralo bila je nameštena i ukrašena kao balska dvorana. Svetlo je dopiralo kroz mnoge prozore, a bile su zapaljene i svetiljke velike kao kazani. Unutrašnji zidovi bili su pokriveni balkonima za gledaoce i muzičare; isklesani kameni stolovi spremno su čekali posluženje. Ali dvorana je ovog trenutka bila prazna; uprkos svetlu i dekoru, delovala je neobično neraspoloženo.
     Opet su se na drugom kraju videla dva stepeništa. Pošavši u tom pravcu, katifin je objasnio da će družina biti smeštena ovde, da će dobiti vremena za osveženje i odmor, ali tek pošto budu predstavljeni Rantu Absolenu.
     Brusobol je nastavio da zasipa vodiča beznačajnim pitanjima i zapažanjima, ali Prva je imala izraz lica kao da deli Lindeninu strepnju da će biti teško otići iz Peskodrža. Držala je štit preko leđa kao da time pokazuje da neće lako biti zarobljena. No, svaki pokret ruku i prstiju delovao je nesigurno i obogaljeno, odajući koliko joj nedostaje mač.
     Nije se čuo nikakav glas. Kovenant se klatio u Brinovom stisku kao negativ Sanomorove nemosti. Haručai su proračunato ćutali. Linden je iznenada bila suviše uplašena i zauzeta proučavanjem Peskodrža da bi progovorila. Svom krnjom pažnjom koju je uspela da sakupi pretraživala je gaddijevu kulu u potrazi za zlom.
     Družina se popela iz Drugog Uvoja i našla se u Nizu Obilja.
     Ime je bilo primereno mestu. Za razliku od donjih nivoa, ovaj se sastojao od niza prostorija veličine galerije. A svaka soba bila je krcata bogatstvom.
     Ovde, objasnio je Rire Grist, gaddi drži najlepša dela umetnika i zanatlija Bhrathairdoma, najvrednija tkanja, pronalaske i dragulje koje su Bhrathairi zadobili trgovinom, najdragocenije darove koje su u Peskodrž doneli vladari drugih zemalja. Nizala se dvorana za dvoranom ispunjena oružjem: nizovi sablji, bodeža, mačeva; kolone buzdovana, kopalja, lukova i bezbroj drugih oruđa za zadavanje smrti; složene ratne mašine, kao kule za opsadu, katapulti, ovnovi za vratnice, postavljeni kao predmeti obožavanja u veličanstvenim odajama. Druge dvorane bile su ispunjene draguljima svih mogućih vrsta. Desetine zidova bile su pokrivene tapiserijama koje su pokazivale odanost, poštovanje ili laskanje. Nekoliko soba prikazivale su predivno izrađene pehare, tanjire i ostali pribor za jelo. A sve su bile blistavo osvetljene lusterima od prozirnog kristala.
     Dok je Rire Grist vodio družinu kroz najbliže sobe, Linden se čudila veličini gaddijevog bogatstva. Ako su ovo plodovi Kasreinove službe, nikakvo čudo da je svaki gaddi cenio ovog Kempera. Kako bi bilo koji vladar otpustio službenika koji je stvorio Niz Obilja? Kasreinov položaj nije bio osiguran samo dugim vekom i čarobnjaštvom, nego i lukavstvom.
     Oči Prve zablistale su od pogleda na mačeve, od kojih su neki bili dovoljno veliki i moćni da zamene njen izgubljeni; a čak je i Brusobol zaćutao pred onim što je video. Sanomor kao da je bio ošamućen veličanstvenošću svega. Osim Vaina i Findejla, samo su haručai naizgled ostali smireni. Doduše, Brin i njegovi ljudi postali su oprezniji i pripravniji negoli ikada ranije, sužavajući krug zaštite oko Linden i Kovenanta kao da se približavaju srcu opasnosti.
     Tu u Nizu prvi put su sreli ljude koji nisu bili ni vojnici ni stražari. Bili su to članovi gaddijevog dvora. U celini gledano, delovali su pristalo i fino. Linden nije primetila među njima nijedno prosto lice ni telo. A svi su bili vrlo otmeno obučeni u saten protkan draguljima, ogrtače i haljine koji su sijali kao paunovo perje, prozirne plašteve koji su im obavijali udove kao da su predviđeni da zavode. Pozdravljali su Rire Grista jezikom Bhrathaira i zurili u družinu sa iznenađenjem ili drskom radoznalošću. Ipak, lica su im bila bistra i jasna kao čarobnjačka; Linden je primetila da, iako se kreću kroz Niz kao ljubitelji umetnosti, zapravo ne obraćaju pažnju na izloženo bogatstvo. Iz svakog je osećala zračenje napetosti, kao da prikrivaju strepnju iščekivanja da se desi nešto što bi moglo ispasti i opasno - a protiv čega ne mogu da se brane ničim sem izgledom i ljupkošću.
     U svakom slučaju, pristajali su uz okolinu. Kao i katifin, nisu pokazivali ništa neobično što bi bilo vidljivo običnim čulima. No, njeno osećanje govorilo joj je da se u Peskodržu vlada pomoću straha.
     Jedan mladić joj se nasmešio, naizgled potpuno smireno i otvoreno. Sluge su se bešumno kretale kroz sobe, nudeći pehare vina i druga osveženja. Prva se jedva otrgla od jednog mača koji je bio namešten na stalak ukoso, kao da se naginje ka njoj. Linden je uzdrhtala kada je shvatila da Niz Obilja nije stvoren samo radi gaddijevog uživanja. Služio je i kao mamac. Već sama njegova raskoš predstavljala je opasnost po ljude koji imaju razloga za strepnju.
     Kroz vazduh se proneo drhtaj i naterao je da se zaustavi. Tek trenutak kasnije shvatila je da ga niko drugi nije osetio. To nije bio zvuk, nego pre prisustvo koje je izmenilo atmosferu Niza nečim što je samo ona mogla da oseti. I kretalo se ka družini. Kada se približilo, žamor glasova u odajama potpuno je zamro.
     Pre no što je stigla da upozori saputnike, u salu je ušao čovek. Znala je ko je to i pre nego što se Rire Grist poklonio i predstavio ga kao gaddijevog Kempera. Moć koja je zračila iz njega bila je opipljiva kao objava. To je mogao biti samo čarobnjak.
     Zračio je glađu.
     Bio je visok, za glavu viši od nje; ali i tako vitak da je delovao izgladnelo. Koža mu je bila prozirna od duboke starosti, otkrivajući plavičastu mrežu krvnih sudova. No, lice mu nije bilo staračko i kretao se kao da su mu udovi potpuno sigurni i čvrsti. Uprkos znanoj dugovečnosti, nije izgledao stariji od sedamdeset godina. Preko očiju bila mu je prevučena blaga skrama - zaklanjala je boju dužice, ali ne i oštrinu pogleda.
     Linden je u trenutku shvatila da iz njega zrači glad za vremenom - da njegova želja za životom, što dužim životom, prevazilazi zasićenost od dugih stoleća.
     Nosio je zlatasti plašt koji se vukao po podu. Oko vrata je imao zlatan krug okačen o žutu traku. Ličio je na monokl, ali bez stakla.
     Preko ramena su mu se videle kožne trake, kao da nosi ranac na leđima. Tek kada se okrenuo da odgovori na katifinov pozdrav, Linden je videla da na leđima nosi bebu umotanu u žuti somot.
     Posle nekoliko reči sa Rire Gristom, Kemper je pošao ka družini.
     "Drago mi je što mogu da vas pozdravim." Glas mu je pomalo podrhtavao od starosti, ali bio je pun pouzdanja i nekako poznat. "Dozvolite da kažem da su takvi gosti retki u Bhrathairdomu - prema tome još više dobrodošli. Stoga sam poželeo da vas upoznam pre no što vas pozovu u Okrilje da primite blagoslov gaddija. No, ne moramo se predstavljati. Ovaj valjani katifin već vam je rekao moje ime. A ja vas takođe znam.
     Mrkotraže Brusobole", brzo je nastavio, kao da želi da umiri družinu svojim znanjem, "doveo si svoj brod preko ogromnih daljina - i to ga je i koštalo, na žalost."
     Lako se naklonio Prvoj. "Ti si Prva od Potrage - i veoma dobrodošla među nas." Onda je pogledao Sanomora. "Budi miran. Tvoja nemost neće umanjiti zadovoljstvo gaddija i njegovog dvora što si među nama."
     Onda se zaustavio pred Linden i Kovenantom. "Tomase Kovenante", rekao je sa prizvukom pohlepe u glasu. "Linden Averi. Kako mi je drago. Među ovako neočekivanim saputnicima" - pokretom ruke pokazao je haručaije, Vaina i Findejla - "vi ste najneočekivaniji i zato je najveće zadovoljstvo videti vas. Ako reč gaddijevog Kempera išta znači, neće vam nedostajati udobnost i posluga dogod budete boravili među nama."
     Kovenant se oglasio razgovetno, kao da odgovrara. "Ne dodiruj me."
     Kemper je iznenađeno podigao sede obrve. Brzo je odmerio Kovenanta, a onda pogledao Linden kao da traži objašnjenje.
     Pokušala je da se odupre njegovom zračenju, pokušala je da nađe pogodan odgovor. Ali nije uspevala da razbistri misli. Ovaj čovek ju je uznemiravao. Nije joj smetalo samo njegovo prisustvo, već nezasitost koja je zračila iz njega. Najviše zbog deteta koje je nosio na leđima. Mlitavo je visilo u nosiljci kao da duboko i bezazleno spava; ipak, način na koji se obrazom naslanjalo na Kasreinova leđa ostavljao je utisak da dete isisava nešto iz njega.
     Još gore je bilo što nije uspevala da potvrdi taj utisak. Iako je dete bilo jasno vidljivo iza Kempera, uopšte nije delovalo na ostala čula. Kada je zatvorila oči, i dalje je osećala Kemperovo prisustvo kao gladni pritisak na licu, ali dete je nestalo kao da je prestalo da postoji onog časa kad je prestala da ga gleda. Možda je bilo i priviđenje.
     Kasrein je primetio njen pogled. Licem mu je preleteo izraz proračunatosti, a onda se pretvorio u osećajnost. "Ah, moj sin", rekao je. "Neprestano ga ovako nosim, pa ponekad zaboravim da bi se stranci mogli začuditi. Linden Averi, ja sam papučić, a žena mi je ozbiljno bolesna. Zato se ja staram o našem detetu. Zbog mnogih obaveza, ovo je jedino rešenje. No, ne treba da se brineš zbog njega. On je mirno dete i neće nam uopšte smetati."
     "Oprosti", nespretno je rekla Linden, pokušavajući da oponaša Brusobolovu opuštenu učtivost. "Nisam htela da budem nepristojna." Osećala je da joj to dete predstavlja pretnju. No, Kemperova dobrodošlica mogla bi se pretvoriti u nešto sasvim drugo ako mu pokaže da zna da je laže.
     "Ne misli više na to." Glas mu je bio pomalo snishodljiv. "Zašto bih se uvredio što primećuješ mog sina?" Potom je opet obratio pažnju na džinove.
     "Prijatelji, prošlo je mnogo vremena od kako je vaš narod poslednji put poslovao sa Bhrathairima. Ne sumnjam da ste i dalje moćne lutalice i pustolovi, kao i da vam je istorija obogaćena mnogim zanimanjima i postignućima. Nadam se da ćete želeti da podelite sa mnom bar neke od priča po kojima su džinovi tako poznati. Ali to će biti kasnije, kada mi dužnost prema gaddiju bude dala vremena." Naglo je podigao dugačak, koščati prst; istog časa se kroz Niz obilja pronela melodična zvonjava. "Sada smo pozvani pred Okrilje. Rire Grist će vas povesti do Veličanstva." Bez pozdrava se okrenuo i žurno izišao iz sobe, noseći sina na leđima.
     Linden je osetila olakšanje, kao da je upravo nestao nekakav mučni miris. Tek malo kasnije shvatila je kako je vešto Kasrein sprečio da mu postave ikakva pitanja. A nije ni pitao ništa o Kovenantovom stanju. Zar ga nimalo ne zanima? Ili je uspeo da sam dokuči odgovor?
     Rire Grist je poveo družinu na drugu stranu, ali Brusobol ga je odlučno zaustavio. "Samo trenutak, katifine." Po držanju mu se videlo da ga muče pitanja o Kasreinu. "Imam pitanje, ako ne zameriš. Izvinjavam se ako sam suviše otvoren - ali sve mi se čini da je gaddijev Kemper malo suviše zašao u godine da bi bio otac tolickog deteta."
     Katifin se ukočio. Na licu mu se za trenutak jasno videlo da je vojnik, a ne diplomata. "Džine", hladno je rekao, "nema muškarca ni žene, dvoranina ni stražara, u čitavom Bhrathairdomu, koji će ti reći i jednu jedinu reč o Kemperovom sinu." Na to je izišao iz sobe kao da ih izaziva da ga ne prate.
     Brusobol je pogledao Linden i Prvu. Linden se nije osećala ni spremnom ni sigurnom u sebe, pa je samo slegnula ramenima. Prva je gorko progovorila. "Hajde da posetimo tog gaddija. Ako ništa drugo, srce me boli od tolikih moćnih mačeva koje ne smem da dodirnem."
     Kapetanova nelagodnost zbog uloge koju igra jasno se očitavala u ukočenim ramenima i spuštenim obrvama. Ipak, poveo je družinu za Rire Gristom.
     Sustigli su katifina tek u trećoj galeriji. On je već stigao da povrati otmenu učtivost, ali nije se izvinio zbog promene u ponašanju. Jednostavno je poveo družinu dalje kroz Niz Obilja.
     Ona zvonjava mora da je obuhvatila čitav dvor. Sada su se svi kretali u istom pravcu kao i Rire Grist. Ukrasi na dvoranima presijavali su se na pristalim telima, ali hodali su ćutke, kao da se spremaju za ono što im predstoji.
     Linden je neko vreme bila zbunjena složenošću Niza i nije mogla da se orijentiše. No, uskoro su se odaje otvorile u hodnik kojim se sve gušća reka ljudi slivala ka bogato ukrašenom stepeništtu što se zavojito uzdizalo ka tavanici.
     Okružena dvoranima, bila je još sigurnija da na izveštačenoj veselosti raspoznaje senke strepnje. Očito je prijem kod gaddija predstavljao neku vrstu krize i za njih i za družinu. No, grčevita veselost nije otkrivala prirodu onoga čega su se plašili.
     Stepenici su se vrtoglavo nizali naviše. Glad i umor u nogama terali su Linden da povremeno zadrhti. Bila je suviše nesigurna da bi verovala sebi. No, upijala je snagu iz Kailovog čvrstog prisustva i hodala dalje iza džinova i Rire Grista.
     A onda su se stepenice otvorile u Veličanstvo i zaboravila je na umor.
     Sala u koju je stupila izgledala je dovoljno prostrana da ispuni čitav sprat. Na najdaljem kraju bila je osvetljena samo odbijenom svetlošću, a polumrak je davao čitavoj prostoriji beskonačnost i pećinski izgled. Tavanica se izgubila u senkama. Hustini postrojeni uz najbliži zid izgledali su nejasni kao ikone. A sam zid bio je prekriven duboko uklesanim figurama ogromnih i strašnih demona - izgledali su gotovo živi u polutami, privlačeći Lindenin pogled kao da se uvijaju u paklenim mukama.
     Pod je bio prekriven kamenim pločama isklesanim u obliku savršenih krugova. No, pukotine između ploča bile su prostrane, duboke i tamne. Jedan pogrešan korak bio je dovoljan da se slomi noga. Zato je družina polako napredovala ka svetlu.
     I ostatak sale bio je uređen tako da probudi strepnju. Sva svetlost se nalazila samo oko Okrilja: fenjeri, plamteće posude pune ulja sa uglačanim staklom i živahne svetiljke na visokim motkama bacali su svetlo jedino ka gaddijevom prestolu, a samo Okrilje bilo je fantastičan spoj umetnosti i bogatstva. Izrastalo je iz kružnih stepenica i pretvaralo se u monolit koji se pružao ka tavanici kao ispružena ruka sa šakom. Ruka je bila prošarana dragim kamenjem i metalom, a šaka je predstavljala dugu od koncentričnih prstenova tik iza prestola.
     Okrilje je izgledalo ogromno i dominiralo je dvoranom. No, malo kasnije Linden je shvatla da je to posledica osvetljenja i oblika sale. Tavanica se spuštala od mesta gde je počinjala svetlost, čineći da Okrilje izgleda veće nego što jeste. Prošaran svetlošću i draguljima, presto je privlačio sve poglede kao magnet. Linden je jedva uspevala da pazi gde staje; pri svakom koraku rasla joj je strepnja. Dok se trudila da hoda bez spoticanja o pukotine koje su pokrivale put ka prestolu, shvatila je čemu Veličanstvo služi. Trebalo je da svakome ko uđe ovde nametne osećanje potčinjenosti i ranjivosti.
     Nagonski se oduprla. Mršteći se kao da će izliti sav bes na vladara Bhrathairdoma, išla je za džinovima i stala među njih kada se Rire Grist zaustavio malo dalje od podnožja Okrilja. Dvorani su se rasporedili oko njih u nemi luk pred gaddijevim Okriljem. Pogledala je saputnike i utvrdila da džinovi nisu imuni na moć Veličanstva; kao da su čak i haručai osetili nešto nalik na divljenje koje je navelo njihove pretke da daju zavet Kevinu Zemljogubu. Vainovo crnilo i Findejlovo ravnodušno lice nisu je nimalo tešili. No, našla je oslonac u nehotičnoj određenosti Kovenantovog praznog ponavljanja.
     "Ne dodiruj me."
     Bojala se da će je nešto na ovom mestu lukavo i opasno dodirnuti.
     Trenutak kasnije oglasila se drugačija zvonjava. Svetlo se smesta pojačalo, kao da je čak i sunce pozvano na doček dolaska gaddija. Hustini su se još više ukočili i podigli koplja u znak pozdrava. Za trenutak se ništa nije dešavalo. A onda se iz senke Okrilja pojavilo nekoliko prilika, kao da su se uobličile pod naraslim svetlom.
     Jedan muškarac pošao je uz podnožje. Pod ruku su ga držale dve žene, istovremeno ravnodušno i prisvajački. Za njima je išlo još šest žena. A na kraju kolone bio je Kasrein od Vrtloga, sa sinom na leđima.
     Svi dvorani spustili su se na jedno koleno i duboko se poklonili.
     Katifin je takođe iskazao poštovanje. Tiho je objasnio saputnicima. "Gaddi Rant Absolen. Sa njime su Omiljene, gospa Alif i gospa Bent. Takođe i druge koje su nedavno bile, ili će možda uskoro biti Omiljene. I gaddijev Kemper, koji već znate."
     Linden je zurila u gaddija. Uprkos raskoši koja ga je okruživala, nosio je kratku satensku tuniku kao da time pokazuje koliko ne mari za sopstveno bogatstvo. Ipak, odabrao je tuniku koja mu je davala dostojanstven izgled, a u pokretima mu se osećalo samoljublje i mrzovolja. Svesno je lovio poglede pune obožavanja svojih žena. Linden je videla da su mu lice i kosa prekriveni uljima i bojama da bi prikrili tragove godina i dali mu izgled mladalačke živosti.
     Uopšte nije izgledao kao vladar.
     Žene koje su ga pratile - i Omiljene i druge - bile su sve odreda lepe i divno bi izgledale da nisu imale izraz obožavanja koji se graničio sa bezumljem. Sve su bile odevene kao naložnice. Oskudna i prozirna odeća predstavljala je poziv na želju: njihovi parfemi, nakit i pokreti pokazivali su da služe samo za krevet. One su našle izlaz iz strepnje koja je vladala dvorom, i nameravale su da ga koriste u svakom pogledu.
     Gaddi je namignuo Omiljenima, ostavio ih u podnožju sa Kasreinom i popeo se na presto. Tamo je delovao vrlo pristalo. Čitav tron bio je tako načinjen da mu da izgled pravog, odlučnog vladara. Ipak, nikakva sredstva nisu mogla da prikriju samozadovoljstvo u njegovom pogledu. Imao je oči kao razmaženo dete - svojeglavost bez ikakvih zasluga i bez istinske moći.
     Za trenutak je sedeo naslađujući se pokornošću svojih dvorana, uživajući što se toliki ljudi ponižavaju pred njim. Možda ga je sjaj zaslepljivao; kao da nije bio svestan da Linden i njeni saputnici i dalje stoje uspravno. No, postepeno se nagnuo napred i začkiljio kroz svetlost; na licu mu se ukazao gnev, otkrivajući bore koje su ulje i boja pokušavali da prikriju.
     "Kempere!" nervozno se obrecnuo. "Ko su oni ludaci koji ne kleče pred Rantom Absolenom, gaddijem Bhrathairdoma i Velike Pustinje?"
     "O, gaddi." Kasreinov odgovor bio je uvežban - i prilično sarkastičan. "To su džinovi i putnici o kojima smo maločas govorili. Iako ne znaju kako da dostojno pozdrave gaddija Ranta Absolena, došli su da prihvate dobrodošlicu koju si im milostivo ponudio i da izraze duboku zahvalnost što si ih izbavio iz ozbiljne nevolje."
     Dok je govorio, pogled mu je bio uperen u družinu.
     Brusobol je smesta uzvratio. Kleknuo je na jedno koleno kao marioneta. "O, gaddi", rekao je, "tvoj Kemper tačno govori. Došli smo da ti iskažemo zahvalnost za ljubaznu i vrlo potrebnu dobrodošlicu. Oprosti nam što smo nespretni u iskazivanju počasti koje ti pripadaju. Mi smo priprost narod i imamo malo iskustva sa veličanstvima."
     Rire Grist je tog trenutka krišom dao znak družini, požurujući ih da slede Brusobolov primer.
     Prva je tiho zarežala, ali priznala je neophodnost pretvaranja i naterala sebe da i sama klekne. Ramena su joj bila ukočena od saznanja da družinu okružuje bar tri stotine stražara.
     Linden i Sanomor takođe su se naklonili. Ona je jedva disala od strepnje. Nije uspevala da smisli nikakav način, nikakvu moć koja bi primorala haručaije, Vaina i Findejla da kleknu. A Kovenant je ionako bio potpuno nesposoban da oseti koliko im je potrebno ovo glumatanje poštovanja.
     No, gaddi nije dalje navaljivao. Nestrpljivo je promrmljao nešto na grlenom jeziku Bhrathaira; istog časa svi dvorani su poustajali. Družina takođe - Prva ukočeno, Brusobol naizgled vedro. Linden je za trenutak osetila olakšanje.
     Gaddi je opet gledao Kasreina. Sada je delovao nadureno. "Kempere, zašto sam odvojen od uživanja sa mojim Omiljenim i pozvan na ovaj skup?" Govorio je običnim jezikom Luke, neobično gnevnim glasom, nalik na pobunjenog pubertetliju.
     No, Kemper je odgovorio vrlo učtivo. "O, gaddi, veličanstveno je od tebe što si uvek bio blagonaklon prema onima koje odlučiš da dočekaš dobrodošlicom. Stoga tvoje ime sa zahvalnošću pominju svi koji žive u blagoslovu tvog doma, a dvorani su uzbuđeni i od same pomisli da bi se mogli pojaviti pred tobom. Stoga je vrlo prigodno što su ovi tvoji novi gosti došli da ti izraze zahvalnost. Takođe je prigodno" - glas mu je postao za nijansu oštriji - "da odvojiš nekoliko trenutaka za njih i da ih saslušaš. Došli su potrebiti, noseći u srcu zahteve koje može ispuniti samo vladar veličine jednog gaddija Bhrathairdoma, a odgovor koji im pružiš proneće glas o tvojoj milosti širom Zemlje."
     Na ovo se Rant Absolen zavalio na tronu sa lukavim izrazom lica. Linden je jasno osećala njegovo raspoloženje. Upravo je odmeravao sa Kemperom snagu volje. Ponovo je pogledao družinu i zlobno se nasmešio. "Tako je kako kaže moj sluga" - naglasio je poslednju reč - "Kemper. Volja mi je da pomognem svojim gostima. Šta želite od mene?"
     Družina je oklevala. Brusobol je pogledao Prvu, tražeći uputstva. Linden se jedva obuzdavala. Ovde svaki zahtev može predstavljati opasnost, jer će ih gurnuti u ruke ili gaddiju ili Kemperu.
     No, Prva je gotovo odmah progovorila. "O, gaddi, potrebe našeg džinobroda već se u ovom trenutku ispunjavaju. Za to smo ti beskrajno zahvalni." U njenom glasu bilo je zahvalnosti koliko i u gvozdenoj močugi. "No, tvoja milost me ohrabruje da zamolim još nešto. Vidiš da su mi kanije prazne." Pružila ih je napred jednom rukom. "Bhrathairi su nadaleko poznati po veštini oružarstva. A u Nizu Obilja videla sam mnoge ponosne oštrice. O, gaddi, dozvoli mi da steknem novi mač umesto onog koji sam izgubila."
     Lice Ranta Absolena sinulo je od zadovoljnog osmeha. Odgovorio je likujući i razmaženo. "Ne."
     Kasrein se trgao i namrštio. Zaustio je da progovori, ali gaddi ga je preduhitrio. "Iako si mi gost, moram da odbijem. Ne znaš šta si zatražila. Ja sam gaddi Bhrathairdoma - sluga svog naroda. To što si videla ne pripada meni nego Bhrathairima. Ja ga samo čuvam. Ja sam ne posedujem ništa i stoga nemam mača koji bih mogao da ti poklonim." Govorio je učtivno, ali zloba nije bila upućena Prvoj već Kemperu, kao da je našao neutralno tle na kome može da prkosi Kasreinu. "Ako želiš mač", nastavio je, "možeš ga kupiti u gradu." Pokušao je da očuva likovanje time što neće pogledati Kasreina, ali bio je uplašen sopstvenom hrabrošću i nije uspeo u tome.
     Kemper je dočekao njegov pogled sleganjem ramena od koji se Rant Absolen vidljivo trgao. No, Prva nije odustajala. "O, gaddi", rekla je kroz zube, "nemam čime da platim tako nešto."
     Gaddija je iznenada obuzeo bes. "Onda se snađi!" Lupao je pesnicama po sedištu. "Jesam li ja kriv što si siromašna? Još samo jedna uvreda i poslaću te Peščanim gorgonama!"
     Kasrein je brzo pogledao katifina. Rire Grist je žurno istupio i duboko se naklonio. "O, gaddi", rekao je, "ovo su stranci i ne znaju da tvoja služba narodu nije materijalne prirode. Dozvoli da zamolim da im oprostiš. Siguran sam da nisu hteli da te uvrede."
     Rant Absolen se skljokao u sedištu. Izgledalo je da nije sposoban da održi raspoloženje koje nije u skladu sa Kemperovom voljom. "Oh, naravno", promrmljao je. "Nisam uvređen." Očito je mislio sasvim suprotno. "Ja sam iznad svih uvreda." Počeo je da poluglasno mumla na jeziku Bhrathaira nešto što je veoma ličilo na psovke.
     "To je dobro znano", mirno je rekao Kemper, "i služi ti na još veću čast. No, rastužiće te ako otpraviš svoje goste bez ikakvog poklona koji bi predstavljao znak tvoje dobrodošlice. Možda neko od njih nosi u srcu drugu želju - potrebu koja bi se mogla ispuniti bez narušavanja prirode tvoje službe."
     U naletu strepnje Linden je videla kako Kasrein uzima onaj zlatan krug i podiže ga ka levom oku. Kroz dvorane se proneo drhtaj nalik na strah. Rant Absolen se pribio uz naslon prestola. No, Kemperov pokret delovao je tako prirodno i neizbežno da Linden nije uspela da otrgne pogled od njega, nije mogla da se odbrani.
     Pogledao ju je kroz monokl; sledećeg trenutka sve njene strepnje su nestale. Smesta je shvatila da nema razloga za brigu ni potrebe za nepoverenjem. U njegovom levom oku nalazili su se svi odgovori. Poslednji protest u njoj se pretvorio u olakšanje kada ju je zapljusnula njegova volja i izvukla iz nje neželjene reči.
     "O, gaddi, molim da dozvoliš tvom Kemperu da pregleda i možda isceli našeg sadruga, Tomasa Kovenanta."
     Rant Absolen je očito bio obuzet olakšanjem što monokl nije bio okrenut ka njemu. Odgovorio je neobično glasno. "Siguran sam da će Kasrein učiniti sve što može da vam pomogne." Šminka na licu mu se topila od znoja.
     "O, gaddi, pokoravam se sa zadovoljstvom." Kemper više nije gledao Linden, ali i dalje je delovao na nju - bila je opuštena uprkos očitoj gladi sa kojom je ovaj posmatrao Kovenanta. Brusobol i Prva zapanjeno su je gledali. Sanomor je zgrčio ramena. No, njome je i dalje vladala smirenost od Kemperove volje.
     "Hodi, Tomase Kovenante", oštro je rekao Kasrein. "Smesta ćemo pokušati da te izlečimo."
     Brin je upitno pogledao Linden. Klimnula je glavom; mogla je samo da klima glavom. Osećala je duboko olakšanje što je Kemper skinuo sa njenih pleća teret Kovenantove potrebe.
     Haručai se malo namrštio. Pogledom je postavio isto pitaje džinovima; ali oni se nisu protivili Linden. Nisu shvatali šta joj se događa.
     Brin je slegnuo ramenima i poveo Kovenanta ka Kemperu.
     Kasrein je pažljivo gledao Nevernika. U glasu mu se osetio lak drhtaj. "Zahvaljujem ti se, Brine od haručaija. Možeš ga mirno ostaviti u mojim rukama."
     Brin nije oklevao. "Ne."
     Čitav dvor jeknuo je i ukočio se od te jedne reči. Rant Absolen se nagnuo u prestolu i zagrizao usnu kao da ne veruje sopstvenim ušima.
     Džinovi su se nesvesno klatili u mestu.
     Oglasio se i Kovenant, jasno, kao da podržava Brina. "Ne dodiruj me."
     Kasrein je podigao na oko zlatni krug i progovorio tonom učtivog naređivanja. "Brine od haručaija, moje veštine ne dozvoljavaju prisustvo posmatrača. Ako treba da pomognem ovom čoveku, moram ostati nasamo sa njim."
     Brin je netremice gledao kroz krug. Reči su mu bile čvrste kao granit. "Ipak, on je poveren mojoj brizi. Neću da se odvojim od njega."
     Kemper je prebledeo od besa i neverice. Očito nije bio navikao na protivljenje - ni na neuspeh sopstvene volje.
     Linden je osećala da u njoj raste nelagodnost. Smirenost se razbijala pred strahom koji ju je gonio ka punoj svesti. U grlu joj se talasao uzvik.
     Kasrein ju je ponovo pogledao i ispunio svojom voljom. "Linden Averi, naredi ovom haručaiju da preda Tomasa Kovenanta meni na brigu."
     Smirenost se smesta vratila. Progovorila je kroz njena usta. "Brine, naređujem ti da predaš Tomasa Kovenanta njemu na brigu."
     Brin ju je pogledao. Oči su mu iskrile od sećanja na Elemesneden. Mirno je ponovio. "Ne."
     Dvorani su se uskomešali. Izgledalo je da se neki povlače ka stepeništu. Gaddijeve žene zbile su se u podnožju trona, cvileći i tražeći njegovu zaštitu.
     Kasrein im je dao razloga za strah. Lice mu se izobličilo od besa. Razmahao se pesnicama. "Budalo!" proderao se na Brina. "Ako smesta ne odeš, narediću stražarima da te ubiju na mestu!"
     Pre no što je završio rečenicu, džinovi, Hergrom i Cer pošli su ka Kovenantu.
     No, Brinu pomoć nije bila potrebna. Postavio se između Kovenanta i Kempera tolikom brzinom da Kasrein nije stigao ništa da učini. "Ako izdaš takvo naređenje, umrećeš pre no što se podigne prvo koplje."
     Rant Absolen zurio je u njih sa bezumnim užasom. Svi dvorani žurno su napuštali dvoranu.
     Brin nije ni trepnuo. Imao je pomoć troje džinova i dvoje haručaija. Njih šestoro izgledali su spremniji za bitku od svih hustina. Kasreinovo lice za trenutak je planulo kao da je spreman na sve samo da bi se dočepao Kovenanta. No, brzo su ga umirili mudrost ili lukavstvo koji su mu omogućili ovoliku moć i dugovečnost. Povukao se za korak i ponovo uspostavio samokontrolu.
     "Pogrešno si me razumeo." Glas mu je drhtao, ali sa svakom reči postajao je sve mirniji. "Nisam zaslužio tvoje nepoverenje. Toliko neprijateljstvo ti ne priliči - ne priliči nikome dostojnom gaddijeve dobrodošlice. ipak, povlačim se. I dalje želim da vam učinim dobro. Za sada, izvinjavam se zbog svog nedostojnog gneva. Možda ćete, kada upoznate gaddijevu dobru volju, naučiti i da cenite čistotu mojih namera. Ako ih tada budete poželeli, ponovo ću vam ponuditi svoju pomoć."
     Govorio je smireno, ali pogled mu je i dalje plamteo. Ne čekajući odgovor, lako se naklonio ka Okrilju "Sa tvojim dopuštenjem, o, gaddi", promrmljao je. Naglo se okrenuo i zašao u senke iza prestola.
     Rant Absolen za trenutak je uživao u Kemperovom žurnom odlasku. No, brzo je shvatio da je ostao nasamo sa ljudima koji su se suprotstavili Kasreinu od Vrtloga - da ga od njih štite samo žene i stražari. Sasuljao se sa Okrilja, okružio se Omiljenima i požurio za Kemperom kao da je na uzici. Žene su ga uplašeno pratile.
     Družina je ostala sa Rire Gristom i tri stotine hustina.
     Katifin je bio primetno uzdrman, ali trudio se da zvuči učtivo. "Ah, prijatelji", promuklo je rekao, "molim vas da oprostite zbog ove naopake dobrodošlice. Kao što ste videli, gaddijeva raspoloženja su promenljiva - svakako zbog pritiska brojnih dužnosti - i stoga je i Kemper dvostruko opterećen, i svojim poslom i svojim vladarom. Mir će se vratiti - uveravam vas - i sve će vam biti nadoknađeno.". Naglo je prekinuo, kao da ga zbunjuju sopstvene neprikladne reči. Brže-bolje se uhvatio prve pomisli koja mu je pala na pamet. "Hoćete li da pođete sa mnom do vaših gostinskih odaja? Tamo vas čekaju hrana i odmor."
     U tom trenutku Linden se oslobodila nametnute bezvoljnosti uz blesak saznanja koji ju je gotovo naveo da vrisne.









15. "NE DODIRUJ ME"
     Tomas Kovenant je sve video. Sve je čuo. Od trenutka kada su Elohimi otvorili dar Kaer-Kaverala, mesto Jedinog Drveta, sva čula su mu normalno funkcionisala. Ipak, ostao je prazan kao kamena ploča sa koje je izbrisana svaka zapovest. Ono što je video, čuo i osećao jednostavno mu ništa nije značilo. Veza između delovanja i uticaja, opažanja i razumevanja bila je oštećena ili prekinuta. Ništa nije dopiralo do njega.
     Neobične suprotnosti Elohima nisu ga dodirnule. Oluja koja je gotovo uništila Dragulj Zvezdoputa nije mu ništa značila. Opasnosti po sopstveni život - i napori Brina, Sanomora i Linden da ga spasu - prolazili su kraj njega kao blebetanje na stranom jeziku. Sve je to video. Možda ga je na nekom nivou i razumeo, jer nedostajala mu je čak i sposobnost nerazumevanja. Ništa što mu se dešavalo nije bilo određeno ni najprostijom mogućnošću značenja. Disao je kada je disanje bilo neophodno. Gutao je hranu koju bi mu stavili u usta. Ponekad bi zatreptao da ovlaži oči. No, i ti refleksi bili su lišeni značenja. Povremeno bi u njemu narastala nelagodnost nejasna kao magla; ali kada bi ponovio svoju rečenicu, nestajala bi i ona.
     Te tri reči bile su sve što mu je preostalo od duše.
     Zato je gledao kako Kasrein pokušava da ga se dočepa, a bio je tako potpuno smiren kao da je načinjen od kamena. Gladni talas volje koji je plamteo iz Kemperovog zlatnog kruga nije delovao. On nije bio stvoren od tkiva koje se može pokoriti. Čak i način na koji su ga sadruzi odbranili potonuo je u njegovu prazninu i netragom nestao. Kada su Kasrein, Rant Absolen i dvorani izišli iz Visočanstva svako svojim putem, Kovenant je osto nepromenjen.
     Ipak je sve video. Sve je čuo. Čula su mu normalno radila. Primetio je Findejlov pogled odobravanja kao da je Određeni odmeravao prazninu istkanu od Elohima sa Kemperovom glađu. Video je i talas srama i straha koji je zapljusnuo Lindenino lice kada je Kasreinova volja izgubila vlast nad njom. Vrat joj se grčio od napora koji je ulagala da priguši nagonski krik. Bojala se opsedanja više od ičeg drugog - a pala je pod Kasreinovu vlast tako lako kao da uopšte nema volje. "Blagi Bože", dahnula je kroz zube. No, njen uplašeni i besni pogled bio je uperen u Rire Grista i nije odgovarala na zabrinuta pitanja ostalih saputnika. Čvrsta zatvorenost u sebe jasno je pokazivala da ne veruje katifinu.
     Pogled na toliku njenu patnju probudio je u Kovenantu onu nelagodnost; zato je izgovorio svoje tri reči i one su ga oslobodile svih nevolja.
     Čuo je glas Prve, pun grubog uzdržavanja, kada se obratila Katifinu. "Pratićemo te. Potreba za odmorom i mirom sada nam je velika. Osim toga, moramo da razmislimo o onom što se ovde desilo."
     Rire Grist propratio je grimasom njen opravdani gnev. No, nije ni pokušao da umiri družinu. Samo je poveo gaddijeve goste ka stepeništu koje se spuštalo u Niz Obilja.
     Kovenant ih je pratio jer ga je Brinov stisak na mišici povukao da refleksno postavi jednu nogu pred drugu, kao da je sposoban da se odluči na takav pokret.
     Rire Grist ih je odveo u Drugi Uvoj. U dubinama tog nivoa, iza ogromnog predsoblja ili balske sale, proveo ih je kroz složene i vedro osvetljene prolaze među blistavim salama i odajama - trpezarijama, kuhinjama, muzičkim sobama, ateljeima i galerijama - gde je družina susrela mnoge dvorjane što su se sada trudili da prikriju svoj strah. Konačno su stigli do dugačkog hodnika sa nizom vrata koja su vodila u udobne spavaće sobe. Po jedna je bila predviđena za svakog člana družine. Na kraju hodnika bila je prostrana odaja sa udobnim stolicama i foteljama. Tu ih je čekala zakuska na otmenim stočićima od bronze i mahagonija.
     No, pred ulazom u svaku sobu nalazio se po jedan hustin, naoružan kopljem i mačem; još dvojica su bili kraj stolova, kao sluge ili ubice. Ni Rire Grist nije nameravao da ode. Kovenantu to nije bilo važno. Kao i pikantni mirisi jela i nečist miris stražara, to je bila činjenica lišena značenja. No, Brusobolovi mišići su se zategli, pogled Prve je planuo, Lindenine usne su se stisnule u bledu crtu. Trenutak kasnije, Odabrana se namršteno obratila Rire Gristu.
     "Je li i ovo primer gaddijeve dobrodošlice? Stražari na svakom koraku?"
     "Odabrana, pogrešno si razumela." Katifin je već povratio ravnotežu. "Hustini su stvorenja dužnosti, a ovima je data dužnost da vam služe. Ako hoćeš da odu, otići će. Ali ostaće u blizini, kako bi vam uslišili želje."
     Linden je stala pred dvojicu stražara u odaji. "Gubite se odavde."
     Na njihovim životinjskim licima nije se videla nikakva reakcija, ali okrenuli su se kao jedan i izmarširali u hodnik.
     Pošla je za njima. "Odlazite!" povikala je svim hustinima. "Ostavite nas same!"
     Njihova poslušnost malo joj je umanjila gnev. Kada se vratila, videlo se koliko je umorna. Osećanja koja je probudila u Kovenantu navela su ga da opet progovori. No, njegovi saputnici bili su toliko navikli na njegovu rečenicu da uopšte nisu obraćali pažnju.
     "I ja ću otići", rekao je katifin kao da nije primoran na to. "Kada dođe čas, doneću vam poruku o volji gaddijevoj ili Kemperovoj. Ako vam imalo zatrebam, pozovite stražare i recite im moje ime. Spreman sam da vam poslužim u svakoj prilici."
     Linden je samo umorno slegnula ramenima, ali Prva ga je zadržala. "Samo trenutak, katifine." Od pogleda na njeno lice katifin se oprezno ukočio. "Videli smo mnogo šta što ne razumemo i zato smo uznemireni. Pomozi mi makar jednim odgovorom." Po glasu joj se osećalo da bi bilo mudro poslušati je. "Govorio si o osam hiljada stražara - i o tri stotine konjanika. Videli smo mnoštvo bojne opreme. Ipak, Peščane gorgone vezane su u svoj Usud. A Kemperove veštine sigurno su dovoljna zaštita od svega ostalog. Zašto je Rantu Absolenu potrebna tolika vojna sila?"
     Na to je Rire Grist dozvolio sebi da pokaže malo olakšanje, kao da je pitanje, zapravo, bezbedno. "Prva od Potrage", odgovorio je, "odgovor leži u bogatstvu Bhrathairdoma. Nemali deo tog bogatstva dobijen je od drugih vladara i naroda zauzvrat pomoći našeg oružja i brodova. Naša moć znači veliki ugled i bogatstvo. No, to je opasan posed, jer naše bogatstvo navodi druge zemlje i vladare da nas ljubomorno gledaju. Stoga naša sila služi očuvanju onoga što smo stekli od stvaranja Usuda gorgona."
     Prva je naizgled prihvatila logiku ovakvog odgovora. Pošto niko drugi nije progovorio, katifin se naklonio i otišao. Brusobol je smesta zatvorio vrata; istog časa soba se ispunila napetim, prigušenim glasovima.
     Prva i Brusobol objašnjavali su zašto su razočarani. Linden je opisivala moć Kemperovog kruga i neprirodno poreklo hustina. Brin je navaljivao da se svi smesta vrate na Dragulj Zvezdoputa. No, Brusobol je odvratio da bi takav čin možda naveo gaddija da povuče dobrodošlicu pre nego što dromond bude dovoljno snabdeven i opravljen. Linden je upozorila družinu da ne smeju verovati Rire Gristu. Vain i Findejl su nemo stajali jedan uz drugog.
     Sanomor je znacima i pokretima pokazao Brusobolu šta želi da sazna; kapetan je upitao Brina kako su haručai nadvladali Kasreinovu volju. Brin je mirno omalovažio njegovu moć. "Govorio mi je pogledom. Čuo sam ga, ali sam rešio da ne slušam." Za trenutak je pogledao Linden sa otvorenim optuživanjem. Ugrizla se za usnu kao da se stidi sopstvene ranjivosti. Kovenant je sve to video i čuo. Prošlo je kraj njega kao da je neosetljiv.
     Družina je odlučila da ostane u Peskodržu dogod se može, kako bi Lupižena i Sedmoruk imali što više vremena da završe posao. Potom su se džinovi okrenuli jelu. Pošto ga je Linden ispitala i objavila da je bezopasno, svi su seli da obeduju. Kovenant je gutao kada bi mu Brin stavio hranu u usta; ali i dalje je gledao i slušao kroz prazninu. Na Lindeninim obrazima pojavile su se opasne crvene mrlje i pogled joj je bio pun moguće panike, kao da zna da je saterana u ugao. Kovenant je nekoliko puta ponovio svoju rečenicu kako bi obuzdao nelagodnost.
     Potom se vreme oteglo, kruneći se malo po malo od opšte napetosti družine; ali na Kovenanta to nije delovalo. Mogao je i da zaboravi na postojanje vremena. Niz dana nije imao više značenja od niske đinđuva - iako su možda sećanja na krvoproliće, puno optužbi u dalekoj Domaji, izazivala nelagodnost u njemu; postajala su sve jača kako su kasapljeni ljudi koje bi trebalo da spase. Njemu Jedino Drvo više nije bilo potrebno. Bio je bezbedan i ovako.
     Njegovi sadruzi naizmenićčno su se odmarali, čekali, nemirno se meškoljili, tiho razgovarali ili raspravljali međusobno. Linden nije uspela da odgovori Brina da pošalje Cera ili Hergroma napolje da istraže Peskodrž. Haručai je više nisu slušali. Smirili su se tek kada ju je podržala Prva, tvrđenjem da družina mora ostati na okupu.
     Vain je bio odvojen od svega kao i Kovenant. No, sa Findejlovog lica nikako nije nestajao dugi bol; posmatrao je Kovenanta kao da predviđa nekakav prelomni test za Nevernika.
     Kasnije se vratio Rire Grist sa pozivom da družina prisustvuje banketu na dvoru. Linden nije odgovorila. Stav haručaija iscedio je iz nje deo neophodne odlučnosti. No, Prva je prihvatila; družina je pošla za katifinom u visoku, blistavo osvetljenu trpezariju gde su okićene dame i napirlitana gospoda razgovarali i jeli, razgledali i gostili se uz tihu muziku. Jednostavno odelo družine oštro se razlikovalo od raskoši oko njih; no, dvorani su se ponašali kao da ih upravo to čini zanimljivijim i privlačnijim - ili kao da se gaddijev dvor boji da se drugačije ponaša.
     Linden se našla okružena muškarcima koji su nudili flert, ne obraćajući pažnju na nagoveštaje histerije na njenom licu. Žene su počele da odlučno progone neosetljive haručaije. Džinove su brzo uvukli u razgovore i nadmudrivanja. Nisu se pojavili ni gaddi ni njegov Kemper; samo su duž zidova stajali hustini nalik na osluškivače, ali čak ni najistančanija Brusobolova pitanja nisu izvukla nikakvu korisnu informaciju. Hrana je bila veličanstvena, vina izvanredna. Kako je veče odmicalo, razgovori dvorana postajali su sve više izveštačeni i prenaglašeni. Sanomor ih je naizmenično gledao staklastim pogledom, a Prva je počela da izgleda prilično preteći. Kovenant je povremeno izgovarao svoje upozorenje.
     Družina je podnosila situaciju dogod se moglo, a onda su zamolili Rire Grista da ih vrati u njihove odaje. Povinovao se diplomatski olako. Kada ih je ostavio, našli su se pred neizbežnom potrebom sna.
     Bilo je dovoljno soba za sve, ali u svakoj se nalazio samo po jedan krevet. No, brzo su se rasporedili po svome. Brusobol i Sanomor su se smestili u jednu sobu; Prva i Cer u drugu. Linden je još jednom ispitivački pogledala Kovenanta, a onda se povukla na počinak sa Kailom koji će je paziti. Brin je odvukao Kovenanta u sledeću sobu i smestio ga u krevet, ostavljajući Hergroma na straži u hodniku, sa Vainom i Findejlom. Kada je Brin ugasio svetlo, Kovenant je refleksno zatvorio oči.
     Svetlo se vratilo, pa je otvorio oči. No, svetlo nije bilo ono isto. Dopiralo je od male svetiljke u ženskoj ruci. Žena je nosila prozirni ogrtač, izazovan kao izmaglica; bogata plava kosa rasula joj se po ramenima. Svetlo joj je obavijalo telo kao dobrodošlica.
     Bila je to gospa Alif, jedna od gaddijevih Omiljenih.
     Šaljivo je položila prst na usne i tiho se obratila Brinu. "Ne moraš da pozivaš saputnike. Kasrein od Vrtloga želi da govori sa Tomasom Kovenantom. Slobodan si da ga pratiš. Zapravo, svi tvoji saputnici su slobodni, ako želiš da ih budiš. Kemper žali zbog ranije žurbe. Ali zašto da im se uskrati odmor? Svakako si i ti dovoljan da čuvaš Tomasa Kovenanta."
     Na Brinovom licu nije se videla nikakva reakcija. Bezizražajno je odmeravao opasnosti i mogućnosti nove situacije.
     Dok je razmišljao, prišla mu je gospa Alif. Kretala se suviše meko i ljupko da bi bila opasna. Oko članaka na nogama zvonila su joj srebrni zvončići. Otvorila je slobodnu ruku i pokazala se hrpica srebrnastog praha. Iznenada ga je dunula pravo u lice Brinu.
     Bio je dovoljan i nehotični udah od iznenađenja. Kolena su mu popustila i polako se skljokao na pod.
     Gospa se smesta nadnela nad Kovenanta, željno se smešeći. Kada ga je povukla za ruku, automatski je ustao iz kreveta. "Ne dodiruj me", rekao je; ona se samo nasmešila i povela ga ka vratima.
     U hodniku je ugledao Hergroma kako leži na kamenu kao i Brin. Vain je gledao u Lindenina vrata, ne primećujući ništa. Findejl je ispitivački gledao gospu Alif i Kovenanta.
     Gaddijeva Omiljena povela je Kovenanta dalje od spavaćih soba.
     Dok su se kretali, čuo je kako se otvaraju vrata i kako bosa stopala gotovo nečujno trče, jer je jedan haručai pošao u poteru. Mora da su Cer ili Kail osetili da se sa Brinom i Hergromom nešto dešava.
     No, iza poslednjih vrata kameni zidovi su se promenili i pretvorili se u ogledala. Gospa je povela Kovenanta između njih. Sledećeg časa njihovi odrazi su se pojavili sa obe strane. Likovi i tela su se spajali i stapali. Pre no što ih je haručai stigao, Kovenant i vodilja našli su se u potpuno drugom delu Peskodrža.
     Iskoračivši između dva ogledala postavljena blizu zida, obreli su se u prostranoj okrugloj odaji. Bila je prijatno osvetljena sa tri-četiri svetiljke pažljivo raspoređene duž zidova. Besprekorni plavi tepisi prosto su mamili da se bosonog hoda po njima; satenski i somotni jastuci pozivali su da se sedne na njih. U vazduhu se osećao miris sandalovine. Po zidovima su visile tapiserije sa slikama koje su pozivale na požudu. Samo su dvojica naoružanih hustina, stojeći licem u lice na dve strane, kvarila ugođaj. No, na Kovenanta ionako nisu delovali. Bili su kao i zavojita ograda stepenica koje su se uzdizale iz središta odaje. Gledao je u njih, ne misleći ništa.
     "A sad", rekla je gospa uz uzdah nalik na drhtaj olakšanja, "konačno smo sami." Okrenula se da ga pogleda. Ovlažila je usne vrhom jezika. "Tomase Kovenante, srce mi je ludo od želje za tobom." Oči su joj bile žive kao žeravice. "Nisam te dovela ovamo zbog Kemperovih planova, već zbog svojih. Ovu noć nikada nećeš zaboraviti. Probudiću i ispuniću sve snove koje si u životu imao."
     Gledala ga je, očekujući odgovor. Pošto ga nije bilo, za trenutak je oklevala. Licem joj je preleteo izraz gađenja. No, brzo ga je zamenila strašću i naglo se okrenula. "Gledaj!" tiho je uzviknula. Počela je da igra kao da joj je svaki delić tela bolan od požude.
     Njišući se i okrećući u ritmu zvončića na člancima, pokazivala mu je telo sa umešnošću ponosne kurtizane. Pokazujući samozaborav od gladi za njim, u plesu mu je prilazila bliže, pa se udaljavala, pa ponovo prilazila; milovala je svoje butine, trbuh i grudi kao da priziva vatru u sopstvenom telu. Povremeno su delovi odeće sletali sa nje u oblaku parfema i velova, spuštajući se među jastuke kao da pozivaju. Koža joj je bila kao svila. Bradavice na grudima pokazivale su bojom i čvrstinom jačinu želje; mišići butina glatko su joj se talasali, pozivajući.
     Ali kada je zagrlila Kovenanta, pritisla telo o njegovo i poljubila ga u usta, njegove usne su ostale mlitave. Nije morao da ponovi svoju rečenicu. Gledao ju je kao da ni ne postoji.
     Izostanak odgovora ju je prepao: iznenađenje je dopustilo da joj se u očima pojavi čisti strah. "Zar me ne želiš?" Ugrizla se za usnu, tražeći neki izlaz. "Moraš me želeti!"
     Pokušala je da prikrije očajanje pohotljivšću; ali svaki novi pokušaj da ga uzbudi samo je još jasnije pokazivao koliko se užasava neuspeha. Učinila je sve čemu su je naučili vežba i iskustvo. Nije izostavila nijedan položaj ni pokret koji bi možda mogli da uzbude muškarca. No, nije uspevala da prodre kroz prazninu koju su u njemu stvorili Elohimi. Bio je neprobojan kao da im je svrha bila da ga zaštite, a ne da mu naude.
     Gospa je iznenada panično zacvilela. Prsti su joj gamizali po licu kao pauci. Lepota ju je izdala. "Ah, Kempere", jecala je. "Imaj milosti! On nije muškarac. Koji bi muškarac odbio ono što sam ponudila?"
     Napor artikulacije za trenutak je pribrao Kovenanta. "Ne dodiruj me."
     Na to se njeno poniženje pretvorilo u bes. "Budalo!" uzvratila je. "Uništio si me, a time ništa nećeš dobiti. Kemper će me zbog ovog neuspeha pretvoriti u prosjakinju pred javnim kućama u Bhrathairu, ali ni tebe neće poštedeti. Iščupaće ti ud po ud da bi se zadovoljio. Da si bio dovoljno muško i da si mi uzvratio, bar bi ti preživeo. A ja bih ti pružila zadovoljstvo." Slepo je zamahnula ka njemu i udarila ga dlanom po bradatom obrazu. "Zadovoljstvo."
     "Dosta, Alif." Od Kemperovog glasa ukočila se u mestu. Gledao je nju i Kovenanta sa polovine stepeništa. "Ne treba ti da mu naudiš." Onako uzdignut, izgledao je visok kao džin; samo su mu ruke delovale krhko od starosti i mršavosti. Dete koje je nosio na leđima nije se micalo. "Vrati se gaddiju." U njegovom glasu nije bilo besa, ali ispunjavao je sobu nagoveštajima zlobe. "Završio sam sa tobom. Od sada, napredovaćeš ili propadati u skladu sa njegovim ćudima, Zadovolji ga ako možeš."
     Reči su izražavale prezir, ali presuda je bila manje strašna nego što se plašila i nije se bunila. Poslednji put je optužujući pogledala Kovenanta, ispravila se i pošla ka stepeništu, ostavljajući odeću za sobom sa prezirom koji se graničio sa dostojanstvom.
     Kada je otišla, Kasrein je naložio jednom stražaru da povede Kovenanta. Onda se vratio gore.
     Hustin je stegao šaku sa kandžama oko Kovenantove mišice. Nagoveštaj strepnje naveo ga je da ponovi svoju rečenicu nekoliko puta dok se nije smirio. Stepenice su se uzdizale kao vrtlog Usuda gorgona, noseći ga visoko u skrovitost Kemperovog Vrha. Kada su se završile, našao se u radionici gde je Kemper izvodio svoje veštine.
     Dugački stolovi bili su prekriveni najrazličitijim čarobnjačkim spravama. Duž zidova bile su poređane retorte i bočice sa moćnim praškovima. Parovi ogledala činili su svetlost sveća neugasivom. Kasrein je zašao među njih, pripremajući nešto. Neprestano je stezao i opuštao pesnice da bi savladao nestrpljenje. Oči pokrivene skramom nemirno su preletale sobom. No, njegov mirni sin i dalje mu je spavao na leđima. Zlatnim plaštom šuškao je po podu kao da tu jurcaju neke životinjice. Kada je progovorio, glas mu je bio smiren, sa nagoveštajima umora koji su ukazivali na duboku starost.
     "Zapravo nisam očekivao da će uspeti." Obratio se Kovenantu kao da je znao da Nevernik neće odgovoriti. "Bilo bi bolje za tebe da je uspela - ali očito si iznad njenih mogućnosti. Ipak, možda bi trebalo da je za neuspeh kaznim onako kako su muškarci oduvek kažnjavali žene. Ona je ipak zgodna, mala veštica i svašta zna. Ali to više nije u meni." U glasu mu se osetilo nešto nalik na uzdah. "U stara vremena bilo je drugačije. Tada je gaddi dobijao svoju Omiljenu od onih koje su prvo zadovoljavale mene. No, kasnije sam to zadovoljstvo dobijao samo gledajući nedostojno ponašanje drugih u onoj sobi dole. Zato sam se gotovo nadao da ćeš se predati. Zbog zadovoljstva koje bi mi to pružilo."
     Na jednom kraju odaje stajala je stolica pokrivena kožnim kaiševima i raznim napravama. Dok je Kasrein govorio, hustin je doveo Kovenanta do nje i gurnuo ga da sedne. Kemper je spustio neke stvari na najbliži sto i počeo da kožnim trakama vezuje Kovenantu ruke i noge.
     "Ali to je jalovo zadovoljstvo", nastavio je posle kratke pauze, "i nije mi dovoljno. Ni starost mi nije dovoljna. Zato si sad ovde." Pričvrstio je Kovenantu grudi za naslon stolice. Poseban kaiš oko vrata osigurao je da Nevernik sedi uspravno. Kovenant je još mogao da pokreće glavu levo-desno kada bi bio u stanju da poželi tako nešto; ali Kasrein je sada izgledao uveren da je Kovenant izgubio sve slične želje. Iz praznine se izdiglo nejasno osećanje nevolje, ali Kovenant ga je oterao svojom rečenicom.
     Sada je Kasrein počeo da pričvršćuje aparate na stolicu. Uglavnom su ličili na sočiva raznih vrsta i složenosti. Svi su bili raspoređeni na držač blizu Kovenantovog lica.
     "Video si", nastavio je Kemper dok je radio, "da imam zlatni krug. Najčistije zlato - redak metal, moćan u rukama kao što su moje. Uz takva pomagala moje veštine stvaraju velika čuda, od kojih Usud gorgona nije najveće. Ali moje veštine takođe su čiste, kao što je krug čist, a u prljavom svetu čistota ne može da istraje. Zato u svakom svom delu moram da dopustim neku malu mrlju, inače ne bi uopšte ni bilo dela." Za trenutak se odmakao da pregleda šta je uradio. Onda je približio lice tik do Kovenantovog kao da želi da ga Nevernik razume. "Čak i u delu moje dugovečnosti postoji mrlja i kroz tu mrlju moj život me napušta kap po kap. Iako znam šta je savršenstvo - i imam savršena pomagala - morao sam da ugradim u sebe nesavršenstvo.
     Tomase Kovenante, ja ću umreti." Ponovo se povukao, mrmljajući više za sebe. "To je nedopustivo."
     Nekoliko trenutaka nije ga bilo. Kada se vratio, postavio je drugu stolicu pred Kovenanta i seo na nju. Sada su im oči bile na istoj visini. Koščatim prstima kucnuo je Kovenanta po troprstoj šaci.
     "Ali ti imaš belo zlato." Njegove oči kao da iza skrame nisu imale nikakvu boju. "To je nesavršen metal - neprirodan spoj metala - i na čitavoj Zemlji postoji samo u prstenu koji ti nosiš. Moje veštine su mi govorile o postojanju takvog nečeg, ali nikada nisam ni sanjao da će mi belo zlato dopasti šaka. Belo zlato! Tomase Kovenante, ti nemaš pojma šta nosiš. To nesavršenstvo je sam paradoks od koga je načinjena Zemlja i njime majstor može stvoriti savršena dela, ne bojeći se ničega.
     I zato" - jednom rukom je pomerio sočivo da pokrije Kovenantove oči, izobličujući sve - "nameravam da steknem taj prsten. Kao što znaš - ili kao što si znao - ne smem da ti ga otmem. Biće mi bezvredan, osim ako voljno rešiš da mi ga daš. A u tvom trenutnom stanju nisi sposoban za odlučivanje. Stoga prvo moram da prodrem kroz veo koji ti oslepljuje volju. Onda, dok si mi još u rukama, izmamiću iz tebe odluku koja mi je potrebna." Okrutnim osmehom otkrio je staračke zube. "Zaista, bilo bi bolje za tebe da si se predao gospi Alif."
     Kovenant je započeo svoje upozorenje. Ali pre no što je stigao da ga završi, Kasrein je podigao monokl i uperio pogled levog oka kroz njega i kroz sočivo. Kada je taj pogled dotakao Kovenanta, život mu je eksplodirao u bolu.
     U zglobove su mu se zabili šiljci; noževi su mu ogoleli sve mišiće; bodeži su mu parali svaki nerv. Muke su mu razapinjale glavu kao da mu je koža zguljena sa lobanje. Nesavladivi grčevi gonili su ga da se ludački uvija u vezama. Video je Kasreinovo oko kako se zariva u njega, čuo je sopstveno dahtanje, osećao je nasilje kako mu rastrže svaki delić tela. Sva čula su mu normalno dejstvovala.
     Ali bol nije značio ništa. Padao je u njegovu prazninu i nestajao - osećanje bez sadržaja i bez posledica. Čak i grčevi sopstvenog tela nisu ga naveli da okrene glavu u stranu.
     Napad se iznenada završio. Kepmer se zavalio u stolici i počeo tiho da zviždi kroz zube, razmišljajući o sledećem koraku. Trenutak kasnije doneo je odluku. Dodao je još dva sočiva da izobliči Kovenantov vid. Onda je ponovo prineo oko monoklu.
     Sledećeg treenutka vatra je obavila Kovenanta kao da mu je svaka kap krvi i svaka ćelija tela pretvorena u ulje i užar. Urlikala je kroz njega kao zavijanje vukodlaka. Rastrzala mu je srce, plamtela mu u plućima, pržila mu organe. Koštana srž mu se topila i tekla kao lava. Bol je plamteo u njegovoj praznini kao da na svetu nema sile koja bi sprečila vatru da dopre do najskrovitijih zakutaka njegove duše.
     Sva čula su mu normalno dejstvovala. Ovolika agonija trebalo je da ga odvede u neizlečivo ludilo. Ali njegova praznina bila je bezdanija od svake vatre.
     I od toga su ga Elohimi zaštitili.
     Besno frknuvši, Kasrein je ponovo odvratio pogled. Za trenutak je delovao poraženo.
     No, ubrzo su mu se leđa ispravila od nove odlučnosti. Hitro je uklonio jedno sočivo i umesto njega stavio nekoliko novih. Sada je Kovennt mogao da vidi samo mrlje razlivenih boja. U središtu svega nalazio se Kasreinov zlatni monokl, jer Kemper je ponovo upravio volju ka njemu.
     Tokom par otkucaja srca ništa se nije dešavalo. A onda se mrlja raširila i odaja je počela da se kreće. Isprva polako, a onda se uskovitlala vrtoglavom brzinom. Dok se okretala, zidovi su se rastvorili. Stolica se podigla, iako se Kasreinovo zapovedničko oko nije ni maklo. Kovenant je uleteo u kovitlac noći.
     Ova noć nije ličila ni na šta poznato. Bila je bez ijedne zvezde, bez ikakvog značenja. Zaošijana tama predstavljala je samo odraz unutrašnje praznine u koju je upao. Kasrein ga je gurao u njega samog.
     Pao je kao kamen, okrećući se sve brže i brže kako se pad produžavao. Prošao je kroz vatru koja ga je proždirala - i kroz mučenje noževa - sve dok nisu ostali za njim. I dalje je ubrzavao kroz ponor vrtloga, kroz mučninu stare vrtoglavice. Privlačila ga je kao da hoće da ga razbije o prazan zid sudbine.
     Ipak je sve video i sve čuo. Kasreinovo oko ostalo je pred njim, prodirući kroz mrlju od sočiva. U daljini se začuo Kemperov oštar glas. "Ubij ga." Ali naređenje je bio upereno nekuda drugde i nije dotaklo Kovenanta.
     A onda su se sa dna vrtloga podigle prilike koje se Kovenant plašio da prepozna. Kasreinov pogled izvukao ih je iz dubina. Leteli su Kovenantu oko glave i zavijali dok je padao.
     Uništenje Žezla Zakona.
     Potoci krvi kojima se hrani Vatrokob.
     Nemla i Linden kako padaju pod na-Mhoramov grim jer nije mogao da ih spase.
     Njegovi prijatelji, zarobljeni i osuđeni u Peskodržu. Poraženi pohod. Domaja bespomoćna pod Kobi Sunca. Sve na Zemlji izloženo na nemilost poglavaru Kletniku.
     Zato što nije uspeo da ih spase.
     Elohimi su ga lišili svega što je moglo da ima značenja. Učinili su ga bespomoćnim, da ne pomogne svim ljudima Domaje koje je voleo.
     Opkoljen leprom, izolovan otrovom, pretvorio se u najobičniju žrtvu. Potpunu žrtvu. Opažanja koja su se ulivala u njega iz Kasreinovog oka kao da su govorila potpunu istinu o njemu. Vrtlog ga je nosio naniže kao lavina. Bacao ga je kao koplje, nosioca smrti, u ponor praznine.
     Mogao se slomiti. Mogao je da razbije zid koji ga je štitio, ostavljajući ga ranjivog kao Domaja pred Kasreinovim okom. Ali u tom trenutku začuo je niz udaraca. Zvuke bitke: razmena udaraca, dahtanje i stenjanje borbe. Dve moćne prilike borile su se negde u blizini.
     Nagonski, refleksno, okrenuo je glavu da vidi šta se dešava.
     Tim pokretom razbio je Kasreinovu vlast nad sobom.
     Oslobođen izobličenja sočiva, vid mu se vratio u prostoriju. Sedeo je u stolici gde ga je Kemper vezao. Stolovi i oprema u sobi ostali su isti.
     Ali stražar je ležao na podu, iskašljavajući ostatke života. Nad hustinom je stajao Hergrom. Bio je spreman za skok. "Kempere", mirno je rekao, "ako si mu naneo zlo, odgovaraćeš za to svojom krvlju."
     Kovenant je sve video. Sve je čuo.
     "Ne dodiruj me", prazno je rekao.









16. GADDIJEVA KAZNA
     Linden Averi dugo nije mogla da zaspi. Kamen Peskodrža okruživao ju je i ograničavao joj opažanje. Kao da su joj sami zidovi uzvraćali pogled, trudeći se da zaštite neko tajno lukavstvo. A na ivici opažanja kretali su se hustini kao gužve zla. Neprirodni stražari nalazili su se na sve strane, tamničari za dvor koliko i za družinu. Gledala je dvorane na banketu i utvrdila da je njihova veselost samo glumatanje za koje su verovali da će im očuvati život. Ali ne može biti bezbednosti u dvorcu koji je Kemper stvorio za sebe i za svog razmaženog gaddija.
     Izmučeni um čeznuo joj je za počinkom u snu. No, ispod umora i nemira koji je Peskodrž izazivao u njoj ležala je dublja i ozbiljnija nevolja. Srce joj se grčilo od sećanja na nalet Kemperove volje. Kasrein ju je naprosto pogledao kroz monokl bez stakla, a ona se istog časa pretvorila u njegovo oruđe, u običan instrument njegove volje. Opseo ju je upravo onako lako kao što je strepela čitavog života.
     Haručai su mogli da se odupru, ali ona je bila bespomoćna. Otvorenost čula nije joj ostavljala nikakvu mogućnost odbrane. Nije bila u stanju da potpuno zatvori vrata koja je Domaja otvorila u njoj.
     Zato je izdala Tomasa Kovenanta. Bio je vezan za nju potrebama dubljim od svega što je ikada sebi dopustila da oseti prema nekom muškarcu; a prodala ga je kao da joj ništa ne znači. Ne, nije ga prodala: zauzvrat joj nije ponuđeno ništa. Prosto ga je napustila. Samo Brinova odlučnost ga je spasla.
     Taj bol nadjačavao je opasnosti Peskodrža. Predstavljao je vrhunac njenih promašaja. Osećala se kao kamen koji su prejako i prečesto udarali. Spolja je izgledala nedirnuto, ali iznutra su se pukotine širile pri svakom udarcu. Više nije znala može li da veruje samoj sebi.
     Posle banketa ležala je u sobi i pretvarala se da spava, jer je Kail bio kraj nje. No, i njegovo prisustvo teralo ju je da ostane budna. Kada se okrenula ka zidu, osećala je njegovo tvrdo zračenje kako joj pritiska kičmu, oduzimajući joj i ono malo preostale hrabrosti. Ni on joj nije verovao.
     Ipak, dan je bio dug i naporan; i umor je konačno nadvladao napetost. Potonula je u snove o kamenu - o neuništivim temeljima Veselkamena. Kao zarobljenik Klave pokušala je da se utisne u granit čitavim telom kako bi izbegla Gibona-Besomuka. Ali kamen ju je odbio. Po Kovenantovim rečima, raniji stanovnici Domaje videli su u kamenu lepotu i život; ali ova stena bila je gluva na sve molbe. Još je čula Besomukove reči: Na tvojim plećima leži sudbina Domaje. Zar ti nisi zla? Odgovorila mu je krikom i od tada je neprestano vrištala u sebi. Ne! Nikad!
     A onda je glas rekao nešto drugo. "Odabrana, ustani. Prapoglavar je odveden."
     Oznojena od noćne more, naglo se okrenula od zida. Kail joj je položio ruku na rame: u grlo joj se popelo cviljenje koje je probudio još Gibon. No, vrata su bila otvorena, propuštajući svetlost u sobu. Kailovo lice nije bilo nimalo zlobno. Nagonski je suzbila neizgovoreni krik. Glas joj je drhtao. "Odveden?" Reč nije sadržala ništa sem neugasivog drhtaja strave.
     "Prapoglavar je odveden", mirno je ponovio Kail. "Gospa Alif došla je po njega u Kemperovo ime. Odvela ga je sa sobom."
     Zurila je u njega, pokušavajući da se oslobodi zbunjenosti sna. "Zašto?"
     Kail je slegnuo ramenima u senci. "Rekla je: 'Kasrein od Vrtloga želi da govori sa Tomasom Kovenantom'."
     Odvela ga je. Oštrica strepnje zaparala joj je kičmu. "Je li Brin sa njim?"
     Haručai nije ni trepnuo. "Ne."
     Raširila je oči. "Hoćeš da kažeš da ste pustili...?" Već je bila na nogama. Ščepala ga je za ramena. "Jeste li poludeli? Zašto me niste zvali?"
     Bila je malo viša od njega, ali njegov čvrsti pogled ju je nadvisio. Nisu mu bile potrebne reči da bi je ponizio.
     "Oh, prokletstvo!" Pokušala je da ga odgurne, ali od napora se samo zateturala unazad. Naglo se okrenula i potrčala ka vratima. "Trebalo je da me pozovete", obrecnula se preko ramena, ali već je znala šta će joj odgovoriti.
     U hodniku je zatekla džinove. Brusobol i Sanomor žurno su se oblačili. Prva je stajala potpuno spremna, sa štitom preko ruke, kao da je tako i spavala. Tu je bio i Cer. Vain i Findejl nisu se ni pomerili. Brina i Hergroma nije bilo na vidiku.
     Prva je zabrinuto odgovorila na Lindenin ljutiti pogled.
     "Izgleda da smo potcenili Kemperovu lukavost. Priču sam čula od Cera. Dok smo spavali, gospa Alif je došla do Hergroma koji je stajao sa Vainom i ovim Elohimom. Obratila mu se učtivo i laskavo, prišla mu sasvim blizu i bacila mu u lice prah koji ga je smesta uspavao. Ni Vain ni Findejl" - gorko je rekla - "nisu smatrali da nešto treba preduzeti, a ona se okrenula od njih kao da je njihova bezbrižnost gotova stvar. Onda je pošla kod Brina i Džinoljuba. Brin je takođe postao žrtva njenog praha sna, a ona je odvela Kovenanta.
     Osećajući neočekivani san svojih drugova, Cer me je ostavio. Na hodniku je ugledao gospu Alif kako se udaljava sa Kovenantom." Pokazala je niz hodnik. "Pošao je u poteru. Nestali su pre no što je mogao da ih stigne."
     Linden je zurila u Prvu.
     "Brin i Hergrom su kratko spavali", nastavila je Mačomoćnica. "Pošli su u poteru za Džinoljubom - ili Kemperom. Mislim da bismo morali i mi za njima."
     Lindenino srce toliko je udaralo da je jedva uspevala da diše. Šta bi Kasrein mogao da želi od Kovenanta kada je spreman da uloži toliko ubeđivanja i lukavstva?
     Šta drugo, ako ne beli prsten?
     Zapljusnuo ju je talas histerije. Trudila se da se sredi. Od straha je bila kao na iglama. Obratila se Ceru. "Kako su mogli da nestanu?"
     "Ne znam." I dalje je izgledao potpuno smireno. "Na jednom mestu iza onih vrata" - za trenutak je tražio reč - "zahvatila ih je oštrina. A onda ih više nije bilo preda mnom. Nisam uspeo da otkrijem način na koji su nestali."
     Prokletstvo! Linden je trzajem ruke odustala od nedokučivog kako. "Kemperov Vrh", dobacila je Prvoj.
     "Da." Uprkos praznim kanijama, mačomoćnica je bila spremna za akciju. "Kemperov Vrh." Trzajem glave poslala je Brusobola i Sanomora niz hodnik.
     Cer im se pridružio i počeli su da trče. Prva je smesta pošla za njima, a potom i Linden i Kail, suviše zabrinuti za Kovenanta da bi promislili o posledicama onoga što čine.
     Na prvom uglu se osvrnula i ugledala Vaina i Findejla kako ih prate bez vidljive žurbe ili napora.
     Skoro smesta naleteli su na stražare koji su im ranije bili postavljeni pred sobe. Lica hustina pokazivala su iznenađenje i nesigurnost. Neki su zakoračili napred; ali kada su džinovi promakli pored njih, hustini nisu reagovali. Linden je mračno pomislila da je Kasreinova pažnja svakako usmerena na drugu stranu.
     Kao i haručai, džinovi su naučili mnogo više od nje o rasporedu unutar Drugog Uvoja. Bez razmišljanja su se prodevali kroz hodnike i prolaze, sale i sobe. Ubrzo su stigli do prednje dvorane sa stepenicama koje su vodile u Niz Obilja. Bez oklevanja su pošli naviše.
     Niz je bio blistavo osvetljen kao i uvek; ali u ovo doba noći bio je pust. Brusobol je brzo odabrao krivudavi put kroz odaje. Kada je stigao do dugačkog mača u koji je Prva tako željno gledala, zaustavio se. Pažljivo ju je pogledao i tiho upitao. "Zar se nećeš naoružati?"
     "Ne dovodi me u iskušenje." Lice joj je bilo ledeno. "Ako se pojavimo pred gaddijem ili njegovim Kemperom noseći dar koji nam je uskratio, nećemo imati drugog izlaza do da se upustimo u borbu. Nemojmo hitati tim putem."
     Linden je osetila tamne prilike kako pristižu iz Drugog Uvoja. "Stražari", dahnula je. "Neko im je rekao šta da rade."
     Prva je zapovednički klimnula glavom Brusobolu. Ovaj je pojurio ka stepeništu koje je vodilo ka Veličanstvu.
     Linden je ošamućeno trčala za džinovima uz zavojito stepenište. disala je kratko i isprekidano; suvi vazduh sekao joj je pluća. Bojala se hustina u Veličanstvu. Ako su i oni dobili naređenja, šta će družina protiv tolikog broja?
     Kada je skočila sa poslednje stepenice na nesigurni pod sale Okrilja, utvrdila je da je s pravom strahovala. Desetine zdepastih, snažnih hustina bile su postrojene u luk koji im je zaprečio prolaz. imali su koplja. Pod slabim svetlom koje je dopiralo od Okrilja, izgledali su nesavladivo kao prastara tama.
     Stražari iz potere stigli su do podnožja stepenica.
     "Kamena mu i Mora!" zasiktala je Prva kroz zube. "Ovo će biti veselo putovanje." Sanomor je nagonski zakoračio napred. "Mir, džine", tiho mu je naredila. "Zar da nas pobiju kao stoku?" Istim glasom se preko ramena obratila Linden. "Odabrana, ako ti išta pada na pamet, ne stidi se da kažeš. Ova opasnost mi se ne dopada."
     Linden nije odgovorila. Položaj stražara pokazivao je prirodu Kasreinovih namera prema Kovenantu. A Kovenant je bio bespomoćan kao beba. Elohimi su ga lišili svega što bi moglo da ga zaštiti. Gutala je neme kletve u naporu da obuzda paniku.
     Hustini su pošli ka družini.
     Sledećeg trenutka kroz Veličanstvo odjeknuo je uzvik.
     "Stoj!"
     Stražari su stali. Oni na stepenicama prešli su još nekoliko koraka, a onda su poslušali.
     Neko je počeo da se probija kroz hustine. Linden je ugledala nečiju glavu kako plahovito promiče oko njihovih ramena, praćena oblakom guste, plave kose. Stražari su se nevoljno razmicali. Uskoro se pred družinom zaustavila žena.
     Gospa Alif.
     Bacila je pogled na družinu, izazivajući ih da primete njenu obnaženost. Onda se obratila stražarima. Glas joj je glumio gnev, ali ispod toga je drhtao od prenagljene neustrašivosti.
     "Zašto presrećete gaddijeve goste?"
     Hustini su sa nelagodnošću preletali pogledom između nje i družine. Bilo je jasno da mučno razmišljaju. Nešto kasnije nekolicina ih je odgovorila. "Ovima nije dozvoljeno da prođu."
     "Nije?" obrecnula se žena. "Ja naređujem da ih pustite."
     Hustini su ponovo zaćutali, boreći se sa nepotpunim naređenjima. Začuli su se novi glasovi. "Ovima nije dozvoljeno da prođu."
     Gospa se podbočila rukama. Glas joj je postao opasno tih. "Stražari, da li me poznajete?"
     Hustini su žmirkali, gledajući je. Nekolicina je oblizivala usne kao da su rastrzani između gladi i zbunjenosti. Konačno je šačica njih odgovorila. "Gospa Alif, gaddijeva Omiljena."
     "Pogodak", sarkastično se obrecnula. "Ja sam gospa Alif, Omiljena gaddija Ranta Absolena. Je li vam Kasrein odobrio da odbijate naređenja gaddija i njegovih Omiljenih?"
     Stražari su ćutali. Pitanje je bilo suviše složeno za njih.
     "Naređujem", tiho i jasno je rekla gospa, "u ime Ranta Absolena, gaddija Bhrathairdoma i Velike Pustinje da pustite njegove goste da prođu."
     Linden je zadržala dah dok su se hustini mučili da odmere snagu naređenja. Očito, ova situacija nije bila predviđena uputstvima koja su dobili; a nisu stizala nova naređenja da im pomognu. Suočeni sa upornom gospom Alif, nisu znali šta drugo da urade. Uz šuškavi zvuk nalik na uzdah, razdvojili su se i otvorili im put ka Okrilju.
     Omiljena je smesta pogledala družinu. Oči su joj sijale od opasne osvete. "A sad, požurite", brzo je rekla, "dok je Kasrein obuzet planovima protiv vašeg Tomasa Kovenanta. Nemam razloga da želim dobro vašem saputniku, ali naučiću Kempera da nije mudro ponižavati one koji mu služe. Možda će njegove šape jednog dana smoći hrabrosti da mu se suprotstave." Lupila je nogom o pod i začula se srebrna zvonjava. "Idite, kad kažem! Svakog časa može se sabrati i dati novo naređenje."
     Prva nije oklevala. Prelazeći sa kruga na krug, brzo je prošla između hustina. Cer je pošao za njom. Brusobol i Sanomor takođe, čuvajući joj leđa. Linden je želela da makar malo ispita gospu, ali nije imala vremena. Kail ju je uhvatio za ruku i povukao je za džinovima.
     Stražari iza družine su se okrenuli i ponovo stali u luk. Ukočeno koračajući po kamenim pločama, pratili su Vaina i Findejla ka Okrilju.
     Kada su džinovi stigli pod jače svetlo oko prestola, iz senki je iznenada izronio Brin. Nije zastao da objasni kako se tu stvorio. "Hergrom je našao Prapoglavara", mirno je rekao. "Hodite." Okrenuo se i žurno zašao u senke iza gaddijevog prestola.
     Linden je pogledala hustine. Kretali su se mračno i odlučno, ali nisu ni pokušavali da pristignu uljeze. Možda im je sada naređeno da im preseku odstupnicu.
     Nije mogla da razmišlja o odstupnici. Kovenant je bio u Kemperovim rukama. Potrčala je za Prvom i Cerom, u senke iza Okrilja.
     I ovde je zid bio pokriven dubokim reljefima izmučenih tela nalik na vrtlog aveti. Čak i pod jakim svetlom bilo bi teško naći vrata, jer su bila lukavo skrivena u bareljefu. Ali Brin je znao put. Pošao je pravo ka vratima.
     Gurnuo ih je napred i propustio družinu na usko stepenište koje se izvijalo naviše kroz kamen. Brin je pošao napred, a za njim Brusobol, Sanomor i Cer. Linden je pošla za Prvom. Srce joj se grčilo od žurbe, boreći se sa ubrzanim disanjem i slabošću nogu. Želela je da krikne Kovenantovo ime.
     Stepenice su izgledale neverovatno dugačke; ali konačno su ih dovele do vrata koja su se otvarala u prostranu, okruglu odaju. Bila je uređena i nameštena kao soba za zavođenje. Svetiljke su bacale svetlo preko tamnoplavih tepiha, mekih jastuka i fotelja: tapiserije na zidovima pokazivale su razne erotske prizore. Gotovo istog časa pluća su joj se ispunila mirisom sandalovine koji je donosio mučninu.
     Džinovi i haručai su se zaustavili. Pred njima je stajao hustin sa uperenim kopljem, čuvajući gvozdeno stepenište koje je počinjalo u središtu odaje.
     Ovaj hustin nije sumnjao u svoju dužnost. Jedan obraz bio mu je pokriven modricama, a Linden je videla i druge tragove koji su govorili da je stražar imao borbu. Ako je Hergrom stvarno našao Kovenanta, morao je proći kroz ovu sobu. No, hustin kao da je bio neosetljiv na bol. Bez imalo straha iščekivao je družinu.
     Brin je pošao napred. Za trenutak je išao ka stražaru, a onda se brzo izmakao i skočio na ogradu stepeništa.
     Hustin je zamahnuo kopljem za njim da bi ga udario u leđa. No, Sanomor nije oklevao. Svom svojom težinom, brzinom i snagom tako je raspalio stražara da se ovaj skljokao na jastuke kao iscrpljeni ljubavnik.
     Brusobol je skočio za njim, oteo mu koplje i slomio mu dršku.
     Ostatak družine jurnuo je za Brinom.
     Stepenište ih je odvelo još dalje u skrovite visine Kemperovog Vrha.
     Čvrsto držeći ogradu, Linden se vukla od prečke do prečke, primoravajući olovne noge da je održe. Miris sandalovine i zavojito kretanje delovali su na nju kao noćna mora. Nije znala koliko će još moći da se penje. Kada bude stigla na sledeći sprat, možda će biti preslaba za bilo kakav pokret.
     No, snagom volje uspela je da ipak stigne, ošamućena i zadihana, u radionicu gaddijevog Kempera.
     Panično je pretraživala pogledom prostoriju. Ovo je očito bila Kasreinova laboratorija u kojoj se bavio svojim veštinama. No, nije uspevala da jasno sagleda nijednu stvar. Dugački stolovi natovareni opremom, zakrčene police, neobični aparati, sve se vrtelo oko nje.
     A onda joj se vid izbistrio. Malo dalje od mesta gde su stali Brin i džinovi ležao je još jedan stražar. Bio je mrtav, zgrčen u barici zgrušane, smrdljive krvi. Hergrom je pobednički stajao nad njim. Pokazao je glavom ka jednom kraju radionice.
     Tamo se nalazio Kasrein.
     U sopstvenom staništu, okružen svojim stvarima i moćima, delovao je neprirodno visok. Mršave ruke prekrstio je preko grudi; ali bio je nepomičan poput Hergroma, kao da se on i haručai odmeravaju pred borbu. Zlatni monokl visio mu je oko vrata. Sin mu je spavao na leđima, nalik na tumor.
     Stajao je pred stolicom načičkanom kaiševima i aparatima.
     Pod kaiševima se nalazio Kovenant.
     Gledao je svoje saputnike, ali oči su mu bile prazne, kao da nema dušu.
     Stežući zube da savlada dahtanje, Linden je prošla između džinova i požurila napred. Za trenutak je prostrelila Kasreina pogledom, puštajući da vidi na njenom licu ključanje gneva. Onda mu je okrenula leđa i prišla Kovenantu.
     Ruke su joj se tresle dok ga je odvezivala. Kaiševi su bili prečvrsti za nju. Kada joj je prišao Brin, prepustila je taj posao njemu i usmerila se na ispitivanje Kovenanta.
     Nije našla nikakvu povredu. Telo mu je bilo nedirnuto. Iza mlitavih usana i zamršene brade ništa se nije izmenilo. Zaronila je u unutrašnjost tela, ispitala mu kosti i organe svojim čulima; ni iznutra nije bio povređen.
     Prsten mu je još visio kao okov sa poslednjeg prsta na troprstoj šaci.
     Osetila je vrtoglavicu od olakšanja. Za trenutak ništa nije razumela i morala je da se osloni o Brinovo rame dok je ovaj oslobađao prapoglavara. Je li Hergrom na vreme zaustavio Kasreina? Ili Kemper prosto nije uspeo? Je li ćutanje Elohima nadmašilo čak i njegove veštine?
     Je li možda upravo to zaštitilo Kovenanta?
     "Kao što vidiš", oglasio se Kasrein, "nije povređen." U glasu mu se osećao drhtaj od starosti i savladanog besa. "Uprkos onome što misliš o meni, hteo sam samo da mu pomognem. Da me ovaj haručai nije uznemirio svojim prisustvom i nepotrebnim krvoprolićem, tvoj Tomas Kovenant bio bi ti vraćen zdrav i čitav. No, nikakva ispravnost ne može biti pošteđena tvoje sumnjičavosti. Tvoje sumnje ispunjavaju se same po sebi, jer su me sprečile da postignem ono što bi ti pokazalo poštenje mojih namera."
     Linden se naglo okrenula ka njemu. Olakšanje joj se pretvorilo u gnev. "Đubre jedno. Ako si stvarno tako ispravan, zašto si učinio sve ovo?"
     "Odabrana." Kroz skramu na očima blistalo mu je dostojanstvo. "Postoji li način na koji sam mogao da te ubedim da me ostaviš nasamo sa Tomasom Kovenantom?"
     Svom snagom svoje ličnosti odavao je utisak povređene vrline. No, Linden se nije dala zavarati. Neslaganje njegovog ponašanja i njegove gladi bili su joj suviše očiti. Bila je dovoljno besna da mu kaže šta vidi i time otkrije domet svojih čula. No, nije imala vremena. Na gvozdenom stepeništu odjeknuli su teški koraci. Kroz zadah smrti osetila je hustine kako se penju ka njima. Kada je Brin izvukao Kovenanta iz stolice, okrenula se da upozori saputnike.
     Upozorenje im nije bilo potrebno. Džinovi i haručai već su zauzeli odbrambene položaje po čitavoj sobi.
     No, prva osoba koja se pojavila sa stepeništa nije bio hustin. Pojavio se Rant Absolen.
     Iza njega je bila gospa Alif. Odvojila je toliko vremena da bi nabacila prozirni ogrtač.
     Za njima su dolazili stražari.
     Kada je ugledala mrtvog hustina, na licu gospe Alif za trenutak se ukazala zabrinutost. Nije to očekivala. Posmatrajući je, Linden je pretpostavila da je Odabrana dovela gaddija kako bi još više pomutila Kasreinove planove. No, mrtvi stražar je sve menjao. Pre no što je gospa uspela da se savlada, po licu joj se videlo da shvata koliku je grešku napravila.
     Linden je uzdrhtala kada je shvatla u čemu je greška.
     Gaddi nije ni pogledao Kasreina. Nije primetio svoje goste. Svu pažnju usmerio je na mrtvog stražara. Načinio je korak, pa još dva, i pao na kolena pravo u lokvu krvi. Začuo se vlažan zvuk i krv mu je poprskala odeću. Drhtavim prstima dodirnuo je hustinovo lice. Onda je pokušao da okrene stražara na leđa, ali bio mu je pretežak. Kada je podigao ruke, bile su pokrivene krvlju. Zurio je u njih, a onda podigao pogled ka ljudima oko sebe. Usne su mu drhtale. "Moj stražar." Zvučao je kao očajno dete. "Ko je ubio mog stražara?"
     Za trenutak je u radionici vladala tišina, a onda je istupio Hergrom. Linden je osetila da sve podrhtava od opasnosti. Pokušala je da ga opomene, ali bilo je prekasno. Hergrom je priznao krivicu da bi poštedeo saputnike gaddijevog gneva.
     Hustini još su pristizali. Džinovi i haručai i dalje su bili spremni; ali bili su malobrojni i nenaoružani.
     Rant Absolen je postepeno usmerio pažnju na Hergroma. Ustao je, a sa odeće mu je kapala krv. Za trenutak je zurio u Hergroma kao da se zgraža nad dubinom haručaijevog zločina. Onda je progovorio. "Kempere." Glas mu je bio prigušen od gneva. Bol i bes dali su mu dostojanstvo koje mu je ranije nedostajalo. "Kazni ga."
     Kasrein je prošao između stražara i družine i zaustavio se tik pred Rantom Absolenom. "O, gaddi, nemoj ga kriviti." Kemper je imao dovoljno samokontrole da zvuči više upečatljivo nego skrušeno. "Krivica je do mene. Mnogo šta sam pogrešno procenio."
     Na to se gaddi potpuno slomio.
     "Hoću da bude kažnjen!" Obema pesnicama počeo je da udara Kasreina po grudia, razmazujući mu krv po žutom plaštu. Kemper je ustuknuo za korak; Rant Absolen se okrenuo i usmerio gnev na Hergroma. "Taj stražar je moj! Moj!" Onda je ponovo pogledao Kasreina. "U čitavom Bhrathairdomu ja ne posedujem ništa! Ja sam gaddi, a gaddi je samo sluga!" U njemu su ključali bes i samosažaljenje. "Peskodrž nije moj! Niz Obilja nije moj! Dvorani mi dolaze samo na tvoj mig!" Sagnuo se do mrtvog hustina, podigao pune šake poluzgrušane krvi i bacio je na Kasreina i Hergroma. Masa je pogodila Kasreina pravo u bradu i sasuljala se na pod, ali on nije obraćao pažnju. "Čak i moje Omiljene dobijam od tebe! Pošto ih se ti zasitiš!" Rant Absolen je mlatarao pesnicama u prazno. "Ali straža je moja! Samo oni mi se pokoravaju, ne pitajući prvo tebe! Hoću da bude kažnjen!" proderao se na kraju.
     Ukočen od besa, ponovo je pogledao Kempera. "Tvoja volja je moja volja, o, gaddi", ukočeno je rekao ovaj. Glas mu je bio pun žaljenja. Dok je polako, gotovo oklevajući išao ka Hergromu, napetost pod njegovim ogrtačem kao da je sadržala pretnju. "Hergrome..." zaustila je Linden. A onda joj se grlo steglo. Nije znala u čemu je opasnost.
     I ostali saputnici spremili su se da priskoče u pomoć Hergromu. Ali ni oni nisu znali odakle će doći pretnja.
     Kemper se zaustavio pred Hergromom i zakratko ga pogledao. Onda je podigao monokl pred levo oko. Linden je pokušala da se opusti. Haručai su već pokazali da su neosetljivi na Kemperovu volju. U Hergromovim mirnim očima nije bilo straha.
     Gledajući kroz zlatni krug, Kasrein je pažljivo posegnuo napred i kažiprstom dotakao središte Hergromovog čela.
     Hergrom je samo malo raširio oči.
     Kemper je opustio obe ruke i pogrbio se, kao od umora ili tuge. Bez reči se okrenuo. Stražari su se razdvojili pred njim i propustili ga do stolice za koju je bio vezan Kovenant. Tu je seo, iako nije mogao da se nasloni zbog deteta koje je nosio. Sakrio je lice dlanovima kao da žali.
     Linden je znala da zapravo prikriva radost.
     Nije bila sigurna u svoja čula. Kemper je bio vešt u prikrivanju istine o sebi. Ali reakcija Ranta Absolena bila je jasna. Iskezio se u zlobnom likovanju.
     Pokrenuo je usne kao da će reći nešto što će zgromiti družinu i pokazati koliko je uzvišen; ali reči mu nisu dolazile. No, bes zbog stražara i dalje ga je držao. Po načinu na koji se udaljio mogao je zbilja da bude vladar. Naredio je hustinima da ga prate, uzeo gospu Alif pod ruku i napustio radionicu.
     Pre no što je pošla naniže, gospa je bacila brz pogled na Linden. Ličio je na žaljenje. A onda je otišla, a stražari su počeli da tutnje niz stepenice za njom. Dvojica su nosila mrtvog sadruga.
     Niko iz družine nije se ni pomerio dok su hustini napuštali odaju. Vainov prazni, višeznačni osmeh izgledao je kao negativ Findejlovog bola. Prva je stajala prekrštenih ruku, streljajući pogledom. Brusobol i Sanomor i dalje su bili spremni za bitku. Brin je smestio Kovenanta kraj Linden, gde su četvorica haručaija napravili kordon oko ljudi koje su se zarekli da štite.
     Linden se kruto držala, glumeći strogost. Ali osećanje opasnosti nije jenjavalo.
     Stražari su odlazili. Hergrom nije pretrpeo nikakvu vidljivu povredu. Kasrein će za nekoliko trenutaka ostati sam sa družinom. Biće u njihovim rukama. Sigurno neće ni pokušati da se brani kada ih ima toliko. Pa zašto onda oseća da je opstanak družine toliko ugrožen?
     Brin ju je napeto gledao. Kao da se trudio da joj pogledom prenese poruku. Nagonski ga je razumela.
     Poslednji hustin već je bio na stepenicama. Trenutak je gotovo došao. Kolena su joj klecala. Lako ih je povila, pokušavajući da drži ravnotežu na prednjem delu stopala.
     Kemper se nije ni pomerio. Progovorio je, lica još zaklonjenog dlanovima, glasom punim žaljenja ili dobro odglumljenog žaljenja. "Možete da se vratite u sobe. Gaddi će vas kasnije svakako pozvati. Upozoravam vas da mu se pokorite. Nadam se da mi verujete koliko žalim zbog svega što se ovde desilo."
     Trenutak je došao. Linden je uobličila reči u sebi. Povremeno je sanjala kako ubija Gibon-Besomuka. Čak je grdila Kovenanta zbog njegovog ponašanja u Veselkamenu. Neke infekcije moraju se odseći, govorila je. I verovala je u to. Čemu služi moć, ako ne iskorenjivanju zla? Zašto bi inače ona postala to što jeste?
     Ali sada je odluka bila na njoj - a ona nije mogla da progovori. Srce joj se grčilo od svega što je Kasrein učinio, a ipak nije mogla da progovori. Nije mogla da da Brinu dozvolu koju je tražio.
     Kad joj je okrenuo leđa, lice mu je bilo puno hladnog prezira. Nemo je saopštio svoje želje Prvoj od Potrage.
     Mačomoćnica nije odgovorila. Ako je i bila svesna mogućnosti, odlučila je da ne reaguje. Pošla je ka stepenipštu bez reči.
     Linden je promuklo jeknula od olakšanja ili žaljenja - nije znala ni sama.
     Brinovim čelom proletelo je lako mrštenje, ali nije oklevao. Kada je Brusobol pošao za Prvom, Brin i Hergrom su poveli Kovenanta naniže. Kail i Cer su odmah poveli i Linden ka stepeništu. Sanomor se našao u zaštitnici tik iza haručaija. Ostavivši Vaina i Findejla da se snalaze kako znaju, družina je sišla iz Kemperovog Vrha. Zgrčeni u tišini, vratili su se u svoje odaje u Drugom Uvoju.
     Uz put nisu videli stražare. Nije ih bilo čak ni u Veličanstvu.
     Prva je pošla u veću prostoriju na kraju hodnika sa sobama. Linden i ostali su joj se pridružili, a Cer je ostao u hodniku da pazi na ulaz.
     Brin je pažljivo spustio Kovenanta na jedno sedište. Onda je prišao Prvoj i Linden. Lindenin izoštreni sluh uhvatio je u njegovom mirnom glasu nagoveštaj optužujućeg prizvuka.
     "Zašto nismo ubili Kempera? To nam je bio put ka bezbednosti."
     Prva ga je pogledala kao da grize jezik da bi se savladala. Prošlo je nekoliko mučnih trenutaka pre no što je odgovorila. "Hustina ima osam hiljada. Konjanika je tri stotine. Ne možemo početi krvoproliće."
     Linden se osećala kao bogalj. Ponovo je bila paralisana i nije stigla da dejstvuje; suprotnosti su je učinile beskorisnom. Nije mogla čak ni sebe da poštedi tereta podrške Brinu.
     "Oni ništa ne znače. Za konjanike ne znam, ali stražari uopšte nemaju svoju volju. Bespomoćni su kada im Kasrein ne govori šta da urade."
     Brusobol ju je iznenađeno pogledao. "Ali, gaddi je rekao..."
     "Pogrešio je." Glas joj je drhtao od prigušenih krikova. "Kasrein ga drži kao kućno ljubimče."
     "Znači da i ti misliš", mračno je upitala Prva, "da je trebalo da ubijemo Kempera?"
     Linden je nije gledala u oči. Želela je da vikne Da!, ali i Ne. Zar nije imala dovoljno okrvavljene ruke?
     "Mi smo džinovi", odgovorila je Mačomoćnica na njeno ćutanje. "Mi ne ubijamo." Potom je svemu okrenula leđa.
     Ipak je bila uvežban borac. Ukočena ramena jasno su pokazivala koliko je rastrže napor suzdržavanja pred tolikim opasnostima i zlobom.
     Lindenin pogled se zamaglio. Svaka presuda bila je tačna. Čak i Kovenantova praznina bila je optužba na koju nije imala odgovora.
     Šta je Kasrein učinio Hergromu?
     Svetlo i tama sveta bili su nevidljivi u Peskodržu. No, konačno su se pojavile sluge, objavljujući jutro poslužavnicima punim hrane. Linden je usporeno razmišljala zbog umora i napetosti; ipak je ustala da ispita ponude. U svemu je očekivala izdaju. U svakom slučaju, samo jedan ispitivački pogled bio je dovoljan da utvrdi da je hrana čista. Cela družina se najela, pokušavajući da se pripremi za nepoznato.
     Zagledala se u Hergroma umornim, zakrvavljenim očima. Od smeđe kože na licu pa sve do srži kostiju na njemu nije bilo nikakve povrede, nikakvog traga da ga je iko dotakao. No, kruta strogost njegovog lica sprečila ju je da mu postavlja pitanja. Haručai joj nisu verovali. Odbivši da da znak za Kasreinovu smrt, odbacila je možda jedinu priliku da spasu Hergroma.
     Nešto kasnije pojavio se i Rire Grist. Pratio ga je još jedan čovek, vojnik mračnog lika koga je katifin predstavio kao svog pomoćnika. Pozdravio je družinu kao da nije čuo ništa o njihovim noćašnjim doživljajima. "Prijatelji", vedro je rekao, "gaddi je odlučio da ovog jutra ugodi sebi šetnjom po Peskozidu. Poziva i vas da mu se pridružite. Sunce divno sija, otkrivajući veličanstveni vidik na Veliku Pustinju koja vas možda zanima. Hoćete li doći?"
     Delovao je smireno i samouvereno. No, Linden je po napetosti oko očiju razabrala da opasnost još nije minula.
     Na Prvoj se jasno videlo kakvim gorkim mislima se bavi: imamo li uopšte izbora? Ali Linden nije imala šta da kaže. Izgubila je moć odlučivanja. Strahovi su joj lepetali u glavi kao tamna krila, čineći sve nemogućim. Oni će ubiti Hergroma!
     No, družina zaista nije imala izbora. Nisu mogli da se bore sa svim gaddijevim stražarima i konjanicima. A ako neće da se bore, jedino im ostaje da se ponašaju kao gosti Ranta Absolena. Linden je pretraživala pogledom prazni kamen na podu, izbegavajući ispitivačke poglede, sve dok Prva nije odgovorila Rire Gristu: "Spremni smo." Onda je, ukočena u strepnji, pošla iz sobe za ostalim saputnicima.
     Katifin ih je poveo do masivnih kapija Peskodrža. U dvorištu Prvog Uvoja četrdesetak vojnika uvežbavalo je konje, jureći kasom i galopom kroz ogromnu, polumračnu prostoriju. Svi konji bili su tamnosmeđi ili crni, a potkovanim kopitima izbijali su iskre iz senki poda nalik na strepnju još neiskazanog predosećanja. Rire Grist pozdravio je vođu jahača glasom prisnog naređenja. Među njima je bio siguran u sebe. No, bez zastajkivanja je poveo družinu dalje.
     Kada su stigli do pojasa otvorenog zemljišta koje je opkoljavalo tvrđavu, pustinjsko sunce pogodilo ih je opipljivim talasom sjaja i vreline. Linden je morala da se okrene kako bi razbistrila pogled. Žmirkajući, podigla je oči ka nebu između zidova, zatamnjenom prašinom, tražeći neko olakšanje za čula posle stalnog pritiska Peskodrža. No, olakšanja nije bilo. Nije bilo ptica. A duž grudobrana na gornjoj ivici zida bili su raspoređeni hustini u pravilnim razmacima.
     Kail ju je uhvatio pod ruku i povukao za ostalima, ka istoku, u senku pod zidom. Njenim očima prijala je tama, ali suvi vazduh i dalje joj je grebao pluća. Pesak joj je pri svakom koraku škripao pod nogama. Kada je družina prošla kraj istočne kapije Peskozida, osetila je neverovatnu želju da se okrene i pobegne.
     Učtivo razgovarajući o projektu i izgradnji Peskozida, Rire Grist je poveo družinu oko Prvog Uvoja, ka širokom stepeništu na boku Peskozida. Pričao je Prvoj i Brusobolu da postoje dva takva stepeništa, na suprotnim stranama Peskodrža - a da ima i drugih načina da se na zid stigne pravo iz tvrđave, kroz podzemne prolaze. Glas mu je bio miran, ali duh nije.
     Linden je osetila drhtaj nalik na groznicu kad je pošla uz stepenice. Ipak je išla dalje, kao da je podredila svoju nezavisnu volju potrebi koja je vodila Prvu.
     Stepenice su bile dovoljno široke da osam do deset ljudi ide njima rame uz rame. Ali bile su i strme, a od napora penjanja uz njih po tolikoj vrućini Linden se zarumenela i košulja joj se zalepila za leđa od znoja. Kada je stigla na vrh, disala je grčevito kao da je suvi vazduh pun igala. Unutar grudobrana vrh Peskozida bio je širok kao drum i dovoljno ravan da bi konji i kočije lako išli njime. Bio je na istom nivou sa ivicom Prvog Uvoja i Linden je videla masivni krug Peskodrža kako se dramatično izdiže i završava ponosnim šiljkom Kemperovog Vrha.
     Sa druge strane zida ležala je Velika Pustinja.
     Kao što je Rire Grist rekao, vazduh je vio bistar i oštar sve do obzorja. Linden je osećala kako joj pogred dopire po dvadeset milja na istok i jug. Na jugu je nekoliko oblaka bacalo ljubičaste senke, ali to nije uticalo na jačinu sunčeve svetlosti.
     Pod takvim osvetljenjem, pustinja je bila puna divljeg peska - belog kao so i izbledele kosti, suvljeg od sve žeđi sveta. Hvatao je svetlo i odbijao ga rasuto i uvećano. Ličio je na more nepomično zbog izostanka plime koja bi bila dovoljno jaka da ga pomeri. Dine su se nizale i spajale ka nebu kao da je nekada samo tle bilo oživljeno besom neke katastrofe. Ali to se desilo tako davno da su ga se sećali samo kostur tla i dine. U Velikoj pustinji nije bilo nikakvog života osim vetra - jakih, isušujućih naleta sa dalekog juga koji je dizao pesak kao prah i u trenutku menjao izgled zemlje. A danas nije bilo vetra. Vazduh je ličio na odraz peska, a sve što se moglo videti bilo je mrtvo.
     No, na jugozapadu je bilo vetra. Dok je družina hodala vrhom Peskozida, postala je svesna da u se daljini, iza oblaka i vidljivih dina, sprema nešto veliko. Ne, nije se spremalo: već je dostiglo punu snagu. Ogromna oluja kovitlala se pred obzorjem kao da je u srcu nosila ciklon. Oblaci su joj bili crni kao grmljavina, a povremeno su se iz nje širili blesci nalik na krike.
     Tek kad su se džinovi zaustavili da pogledaju oluju, shvatila je šta je to.
     Usud gorgona.
     Iznenada ju je obuzeo drhtaj proročanstva, kao da čak i sa tolike daljine oluja ima moć da dopre do njih i...
     Gaddi i njegove žene stajali su na jugozapadnoj krivini Peskozida, odakle su imali jasan pogled na Usud. Čuvalo ih je gotovo dvadeset stražara.
     Bili su tačno na oku Kemperovog Vrha.
     Rent Absolen je zaustavio družinu kad su mu se približili. Bilo je nekog tajnog uzbuđenja u njegovoj dobrodošlici. Govorio je zajedničkim jezikom sa prilježnošću koja je zvučala lažno. Rire Grist je davao prigodne odgovore u ime družine. Pre no što je stigao da se pokloni, gaddi ga je pozvao bliže, vodeći družinu ka stražarima. Linden je brzo osmotrila čitavu grupu i utvrdila da nema Kasreina.
     Oslobođen svog Kempera, Rant Absolen je bio rešen da odigra ulogu ljubaznog domaćina. "Dobro došli, dobro došli", ulizički je rekao. Nosio je dugačku, žućkastu odoru koja mu je davala dostojanstven izgled. Njegove Omiljene bile su kraj njega, odevene kao sveštenice boginje ljubavi. Tu su bile i druge mlade žene; ali njima nije bilo dopušteno da se obuku u istom stilu kao gaddi. Ostale su nakićene, u odeći potpuno neodgovarajućoj za sunce i vrućinu. No, gaddi nije obraćao pažnju na njihovu očitu lepotu; sav se posvetio gostima. U jednoj ruci držao je abonosni lanac sa velikim medaljonom u obliku crnog sunca. Njime je naglašavao veličanstvenost pokreta dok je glumatao.
     "Pogledajte Veliku Pustinju!" Osmotrio je pustoš kao da pripada samo njemu. "Zar nije divan prizor? Pod ovakvim suncem otkriva se prava boja - boja koja dopire dokle god su Bhrathairi proputovali, iako se priča da se daleko na jugu pustinja pretvara u zemlju čudesa svih boja koje oko može da zamisli." Mlatarao je medaljonom oko sebe. "Nijedan narod sem Bhrathaira nije uspeo da otme život iz ovako ogromne i škrte zemlje. Ali mi smo učinili i više.
     Peskodrž ste videli. Naše bogatstvo je veće nego kod onih vladara koji imaju raskošne dvore. Ali sada prvi put" - glas mu je postao napet od iščekivanja - "sada vidite Usud gorgona. Nigde na Zemlji ne postoji nešto tako veličanstveno." Uprkos samoj sebi, Linden je pogledala tamo kuda je gaddi hteo. Od vrelog peska kosti na čelu su je bolele kao da opasnost tek počinje; ali daleka sila ju je privlačila. "I nijedan narod nije likovao nad tako strašnim neprijateljima." Njeni saputnici kao da su bili očarani ogromnom olujom. Čak su i haručai zurili, kao da žele da se odmere sa njom.
     "Peščane gorgone." Uzbuđenje Ranta Absolena je raslo. "Vi ih ne poznajete - ali reći ću vam nešto. Ako bi imala dovoljno vremena i slobode, samo jedna od njih mogla bi da razori Peskozid, kamen po kamen. Jedna! One su strašnije od najvećeg ludila noćnih mora. A ipak su vezane. Provešće život okrećući se u vrtlogu svog Usuda, sve dok mi trajemo. Samo vrlo retko se dešava da neka od njih stekne slobodu - a i tada samo nakratko." Napetost u njegovom glasu narastala je pri svakoj reči. Linden je želela da odvrati pogled od Usuda i odvuče saputnike sa grudobrana. Ali nije mogla da imenuje šta je toliko uznemirava.
     "Vekovima su Bhrathairi živeli samo zato što ih Peščane gorgone nisu sve pobile. Ali sada sam ja gaddi Bhrathairdoma i čitave Velike Pustinje i one su moje!"
     Završio je govor pokretom punim kitnjastog ponosa; pri tom mu je ebonosni lanac iskliznuo iz prstiju.
     Proletevši, crni, kroz sunčevo svetlo i beli pesak, lanac i medaljon su poleteli preko grudobrana i pali blizu temelja Peskozida. Na mestu pada podigao se oblačić peska, ali se brzo smirio. Tamno sunce na medaljonu ležalo je kao mrlja na čistom tlu.
     Gaddijeve žene su ciknule i požurile na ivicu da pogledaju dole. I džinovi su provirili preko grudobrana.
     Rant Absolen se nije ni pomerio. Obgrlio je grudi rukama da bi prikrio neko tajno osećanje.
     Rire Grist je reagovao kao pravi dvoranin. "Nemoj brinuti, o, gaddi", hitro je rekao. "Brzo ćemo ga vratiti. Poslaću mog pomoćnika po njega."
     Njegov vojnik pošao je ka stepeništu, očito nameravajući da dođe do jedne od spoljnih kapija i vrati se duž Peskozida kako bi uzeo medaljon.
     Ali gaddi nije ni pogledao katifina. "Hoću ga odmah", obrecnuo se nadureno i zapovednički. "Donesite konopac."
     Dvojica stražara smesta su napustila vrh zida, spustivši se kroz najbliži otvor u unutrašnjost.
     Linden je oprezno pokušavala da nekako nasluti u čemu je opasnost. Svakog trenutka je postajala sve gušća. No, gaddijevo ponašanje nije bilo dovoljno jasno da bi otkrilo njegove namere. Rire Gristovo pažljivo držanje pokazivalo je da i on ima ulogu u igri - ali to je znala od ranije. Od žena su samo dve Omiljene pokazivale da znaju u čemu je tajna. Lice gospe Bent očvrslo je od očekivanja, a gospa Alif krišom je dobacila družini upozoravajući pogled.
     Uto su se hustini vratili, noseći težak smotak konopca. Bez oklevanja su vezali jedan kraj za grudobran, a drugi prebacili preko ivice, puštajući da se odmota niz spoljnje lice Peskozida. Bio je taman dovoljno dugačak da dosegne do peska.
     Niko se nije pokrenuo. Gaddi je mirno stajao. Brusobol i Sanomor su stajali na oprezu kraj Prve. Vain je izgledao neosetljiv na opasnost koja je vrebala na zidu; ali Findejl je sklanjao pogled kao da je već previše video. Haručai su zauzeli najbolje odbrambene položaje među stražarima.
     Bez ikakvog vidljivog razloga, oglasio se Kovenant. "Ne dodiruj me."
     Rant Absolen se naglo okrenuo ka družini. Pogled mu je postao prodoran od vreline.
     "Ti." Glas mu se izvio i slomio se od napetosti. Desnu ruku je grčevito ispružio, zabivši ukočeni kažiprst pravo u Hergroma. "Hoću moj medaljon."
     Skup se ukočio. Neke žene počele su da grizu usne. Gospa Alif grčevito je stezala i opuštala pesnice. Hergromovo lice ostalo je bezizražajno, ali ostali haručai pretraživali su pogledom grupu, motreći na sve.
     Linden se trudila da progovori. Grudi su joj se zgrčile od pritiska, ali uspela je da se otrgne. "Hergrome, ne moraš."
     Prsti Prve kao da su se pretvorili u kandže. "Haručai su naši drugovi. Nećemo to dozvoliti."
     Gaddi je rekao nešto na grlenom jeziku Bhrathaira. Hustini su istog trenutka spustili koplja. U ovako bliskom okruženju, čak ni brzina haručaija nije mogla da zaštiti družinu od smrtonosne povrede.
     "To je moje pravo!" obrecnuo se Rant Absolen na Prvu. "Ja sam gaddi Bhrathairdoma! Kažnjavanje uvrede je moja dužnost i moje pravo!"
     "Ne!" Linden je osećala oštri vrh koplja tik iza sredine sopstvenih leđa. Ali u strahu za Hergroma nije obraćala pažnju na to. "Kasrein je kriv. Hergrom je samo pokušavao da spase Kovenantu život." Usmerila je pažnju na haručaija. "Ne moraš to."
     Hergromovo lice bilo je potpuno nepomično. Njegova smirenost dok je odmeravao stražare jasnije je pokazivala položaj družine od svakog uzvika. Za trenutak se zgledao sa Brinom. Onda se obratio Linden.
     "Odabrana, želimo da izdržimo ovu kaznu, kako bi sve moglo da se završi." U glasu mu se osećala samo potpuna vera u sopstvene sposobnosti - isto samopouzdanje koje je navelo Krvnu gardu da porekne smrt i vreme u službi Poglavara.
     Linden je osetila da joj se grlo steže. Pre no što je stigla da savlada strepnju, da makar pokuša da se raspravlja sa njim, Hergrom je skočio na grudobran. U tri koraka stigao je do konopca.
     Bez reči je uhvatio uže i nestao preko ivice.
     Po ukočenom pogledu Prve videlo se koliko se savladava. No, u nju su bila uperena tri koplja; Brusobol i Sanomor bili su u sličnom položaju.
     Brin je jedva primetno klimnuo glavom. Brži od stražarskih refleksa, Cer se provukao kroz grupu i skočio na grudobran. Sledećeg trenutka već je pošao niz konopac za Hergromom.
     Rant Absolen je opsovao i požurio do ivice da gleda kako se haručai spuštaju. Besno je udario pesnicama po kamenu, ali brzo se savladao.
     Linden i njeni saputnici nisu smeli da se pomere pred uperenim kopljima.
     Gaddi je izdao novo naređenje. U očima Mačomoćnice buknuo je bes, a Brusobol i Sanomor bili su na ivici kontrole.
     Stražari su na to odvezali konopac. Pao je na ramena Hergromu i Ceru.
     Rant Absolen se surovo iskezio družini, a onda se ponovo zagledao u haručaije u podnožju.
     "Sada, ubico!" kreštavo je uzviknuo. "Zahtevam da govoriš!"
     Linden nije znala šta je posredi, ali nervi su joj pulsirali od okrutnosti kojom je zračio. Naglim pokretom sagnula se ispod koplja uperenog u leđa i jurnula ka grudobranu. Čim je promolila glavu preko ivice, ugledala je Hergroma i Cera. Stajali su u pesku, okruženi užetom. Gaddijev medaljon ležao im je pod nogama. Gledali su naviše.
     "Trčite!" povikala je. "Kapija! Idite do kapije!"
     Čula je prigušen udarac iza sebe. Vrh koplja dodirnuo joj je vrat, prikovavši je za kamen.
     Kovenant je ponavljao svoju rečenicu kao da želi da ga neko sasluša.
     "Govori, ubico!" ponovio je gaddi, drhteći kao od pohlepe.
     Hergrom je bio nepokolebljivo miran. "Ne."
     "Odbijaš? Protiviš mi se? Zločin za zločinom! Ja sam gaddi Bhrathairdoma! Odbijanje je izdaja!"
     Hergrom je mirno gledao naviše, ćuteći.
     Gaddi je bio spreman i na to. Viknuo je novo grleno naređenje. Nekoliko žena je vrisnulo.
     Linden je sa mukom skrenula pogled i ugledala stražara kako drži ženu za članak, tako da je visila preko ivice.
     Godpu Alif, koja je ranije pokušala da pomogne družini.
     Grčila se u vazduhu, udarajući o Peskozid. No, Rant Absolen nije obraćao pažnju na nju. Haljina joj je padala preko glave, zaklanjajući joj lice i prigušujući krike. Srebrni zvončići na člancima uporno su zvonili pod belim suncem.
     "Ako ne izgovoriš ime", doviknuo je gaddi Hergromu, "ova gospa će pasti pravo u smrt! A ako ni potom ne izgovoriš ime" - brzo je pogledao Linden - "biće ubijena i ona koju nazivaš Odabranom! Krv za krv!"
     Linden se nadala da će Hergrom odbiti. Zurio je u nju, pa u Ranta Absolena i gospu, a na licu mu se nije videlo ništa. Ali onda mu je Cer klimnuo glavom. Okrenuo se. Naslonio se leđima o Peskozid kao da je sve vreme znao šta će se desiti, i zagledao se u Veliku Pustinju i Usud gorgona, spremno ispravljajući ramena.
     Linden je poželela da krikne. Ne! Ali iznenada ju je snaga napustila. Hergrom je razumeo situaciju. I rešio je da je prihvati. Nije mogla ništa da učini.
     Pažljivo je nagazio na gaddijev medaljon i zdrobio ga pod stopalom. A onda se kroz prigušeni žamor grupe i prostranu tišinu pustinje začula jedna njegova reč.
     "Nom."
     Gaddi je likujući kriknuo.
     Sledećeg časa koplje se povuklo sa Lindeninog vrata. Sva koplja su se sklonila. Hustini su vratili gospu Alif u bezbednost Peskozida i postavili je na noge. Ona je istog časa pobegla. Gospa Bent se smešila dok ju je pratila pogledom.
     Okrenuvši se od grudobrana, Linden je utvrdila da su se stražari odmakli od njenih drugova.
     Svi sem Kovenanta, Vaina i Findejla optužujući su gledali Kasreina od Vrtloga.
     Pažnje usmerene na Hergroma, Linden nije čula ni osetila kada je Kemper pristigao. No, sada je stajao na ivici grupe i obraćao se ružini.
     "Želim da primetim da nisam igrao nikakvu ulogu u ovome. Moram da služim mom gaddiju kako god mi naredi." Nije ni pogledao Ranta Absolena. "Ali ne učestvujem u ovakvim delima."
     Linden je umalo skočila na njega. "Šta si to učinio?"
     "Nisam učinio ništa", kruto joj je odgovorio. "Vi ste mi svedoci." Ali tog časa je opustio ramena kao da se umorio od nošenja deteta na leđima. "Ipak, na neki način zaslužujem vaše optužbe. Bez mene se ovo ne bi desilo."
     Prišao je grudobranu i pokazao rukom ka dalekom crnilu. Kada je progovorio, glas mu je bio starački. "Moć svake umetnosti zavisi od njenih mana. Savršenstvo ne istrajava u nesavršenopm svetu. Zato sam, kada sam zarobio Peščane gorgone u njihovom Usudu, morao da u svoje delo unesem i manu." Zagledao se u oluju kao da joj se divi. Nije mogao da prikrije uživanje u onom što je načinio.
     "Odabrao sam takvu manu", nastavio je, "da se svaka Peščana gorgona može osloboditi ako joj neko izgovori ime. Ostaće slobodna dok ne pronađe onoga ko je ime izgovorio. Onda mora da ubije tu osobu i da se vrati u Usud."
     Ubije? Linden nije uspevala da misli. Ubije?
     Kasrein se polako okrenuo ka družini. "Stoga i ja snosim krivicu. Jer ja sam taj koji je stvorio Usud gorgona. I ja sam uneo u um vašeg saputnika ime koje je izgovorio."
     Na to se u Linden sve uskomešalo. Sada je počela da shvata. Prosto je videla Kemperovu zlobu, ocrtanu pod vrelim suncem. Okrenula se kao da joj se vrti u glavi i požurila nazad na grudobran. Trči! - viknula je. Hergrome! Ali glas joj se nije čuo.
     Zato što je rešila da ostave Kasreina u životu. To je bilo nepodnošljivo. Dahnula je i uspela da otvori grlo. "Kapija!" Uzvik joj je bio slab i promukao, ništavan u poređenju sa pustinjom. "Trčite! Pomoći ćemo vam da se borite!"
     Hergrom i Cer se nisu ni pomerili.
     "Neće", rekao je Kemper, glumeći tugu. "Znaju kakva im je sudbina. Ne žele da dovedu Peščanu gorgonu među vas, ni među nedužne stanovnike Peskodrža. Osim toga", nastavio je, pokušavajući da prikrije ponos, "nema više vremena. Peščane gorgone brzo odgovaraju na poziv. Razdaljina nema značaja pred njihovom moći. Gledajte!" Glas mu je postao ošter. "Iako je Usud više od dvadeset milja daleko, odgovor se već približava."
     Na drugom kraju grupe gaddi je počeo da se kikoće.
     Odnekud ispod oblaka pojavio se talas peska među dinama, krećući se ka Peskodržu. Menjao se sa tlom, dižući dugačak, zmijolik oblak; ali išao je uvek u istom pravcu - ka mestu gde su Cer i Hergrom stajali naslonjeni na Peskozid.
     Čak i sa te daljine Linden je osećala zračenje strašne, neprijateljske moći.
     Beskorisno se priljubila uz grudobran. Sadruzi su stajali iza nje, obuzeti bolom; ali nije se okrenula da ih pogleda, nije mogla da se okrene. Rant Absolen je posmatrao pridolazeću Peščanu gorgonu i drhtao od željnog iščekivanja. Sunce se naginjalo nad Peskodrž kao da im prebacuje.
     A onda se pojavila sama zver. Izbeljena suncem do albinizma, bila je gotovo nevidljiva na pozadini svetle pustinje. Ali trčala je napred stalnom brzinom i uskoro je postala jasna.
     Bila je veća od haručaija koji su je čekali, ali ipak ne dovoljno da sadrži toliku silu. Linden je za trenutak bila zbunjena njenim neobičnim izgledom. Kolena su joj bila savijena unazad kao kod ptica, a umesto stopala imala je široke jastučiće, pa je mogla da napreduje po pesku ogromnom brzinom i snagom. A onda se Peščana gorgona našla gotovo nad Hergromom i Cerom; mogla je da vidi i ostale pojedinosti.
     Imala je ruke, ali ne i šake. Podlaktice su joj se završavale pljosnatim, savitljivim proširenjima nalik na razbijače - ruke stvorene da se bore sa peskom i razbijaju kamen.
     A nije imala ni lice. Glava joj je bila bez ikakvih crta - sem nekoliko ispupčenja na lobanji i dva pokrivena proreza nalik na škrge sa strane.
     Delovala je nasilnički i potpuno, kao sila prirode. Dok ju je gledala, Linden je zaboravila da diše. Možda joj je i srce stalo. Čak ni Kovenant, sa svom svojom divljom magijom, ne bi mogao da se suprotstavi ovakvoj zveri.
     Hergrom i Cer su se zajedno odvojili od Peskozida i razdvojili se, kako ih Peščana gorgona ne bi napala istovremeno.
     Stvorenje je malo promenilo pravac kretanja. U blesku bele kože i besa, jurnulo je pravo za Hergromom.
     On se izmakao u poslednji čas. Peščana gorgona nije uspela da se zaustavi, pa se zabila pravo glavom u zid.
     Linden je osetila udar kao da se čitav Peskodrž zaljuljao. U kamenu su se pojavile pukotine; delići kamena odvojili su se od ivice i pljusnuli po pesku.
     Cer i Hergrom su istovremeno skočili na leđa zveri. Zasuli su je po vratu udarcima u koje su uneli svu svoju veštinu i snagu.
     Spodoba je primila udarce kao šaku peska. Naglo se okrenula i zamahnula rukama.
     Cer se pognuo i izbegao udarac, ali jedna ruka zahvatila je Hergroma preko grudi i bacila ga kao krpu.
     Niko nije ispustio ni glasa. Od bitke su se čuli samo udarci i kretanje po pesku.
     Cer je jurnuo napred i raspalio zver po bradi tolikom snagom da je Peščana gorgona uzmakla za korak. On je odmah pošao za njom, udarajući i dalje. Ali to nije delovalo. Čudovište je povratilo ravnotežu. Povilo je naopaka kolena, spremajući se za skok.
     Cer ga je preduhitrio savršeno usklađenim udarcem pravo u grlo.
     Peščana gorgona se ponovo zateturala. Ali sada je jednom rukom dohvatila haručaija po ramenu. Linden je tupo slušala zvuk lomljenja kostiju. Cer je gotovo pao.
     Prebrzo za ikakvu odbranu, Peščana gorgona je podigla stopalo i zgazila Cerovu nogu.
     Bespomoćno se zgrčio, a iz butine i kolena pojavili su mu se delići zdrobljene kosti. Krv je poprskala pesak oko njega.
     Sanomor je bio na ivici grudobrana, pokušavajući da skoči dole kao da veruje da bi preživeo pad. Brusobol i Prva su se trudili da ga zadrže.
     Gaddijev kikot zvučao je kao demonsko uživanje.
     Kail je zgrabio Linden za mišicu kao da misli da je ona odgovorna.
     Kada je Cer pao, Hergrom se vratio u bitku. Trčeći što brže može po nesigurnoj podlozi, skočio je i u letu šutnuo Peščanu gorgonu u glavu.
     Zver je uzmakla korak da umanji udarac, a onda se okrenula i pokušala da zgrabi Hergroma u zagrljaj. Ovaj se izvio. Uspeo je da zaobiđe Grogonu i da joj skoči na leđa. Istog časa obavio ju je nogama oko trupa, stavio joj ruke oko vrata i stegao. Napinjući sve mišiće, zabio je podlakticu pod grlo čudovišta, pokušavajući da ga zadavi.
     Ono je mlataralo rukama, uzalud pokušavajući da ga udari.
     Rant Absolen je prestao da se kikoće. Neverica je zračila iz njega kao krik.
     Linden se oslonila o ugao grudobrana i usmerila se na taj bol. Usne su joj se izvijale od bezvučnog uzvika ohrabrenja.
     No, iza divlje snage zveri ležalo je isto tako divlje lukavstvo. Odjednom je prestala sa pokušajima da udari Hergroma. Savila je kolena kao da će čučnuti.
     A onda se divlje bacila leđima na Peskozid.
     Hergrom nije mogao ništa. Bio je uhvaćen između Peščane gorgone i čvrstog kamena. Kroz zid su se proneli drhtaji nalik na nagoveštaj zeljotresa.
     Zver je izišla iz Hergromovog stiska, a on se skljokao na zemlju. Grudi su mu bile zdrobljene. Za trenutak je nastavio da diše kroz vrtlog krvi i bola, mučeći razbijena pluća i probijeno srce. Bela i bezlična kao sudbina, Peščana gorgona ga je gledala kao da se pita kuda da ga udari.
     A onda mu je kroz usta grčevito linula tamna krv. Linden je videla kako mu se tetive života kidaju. Ostao je nepomičan.
     Peščana gorgona je za trenutak pogledala zid kao da želi da ga napadne. No, sloboda joj je bila okončana. Okrenula se i pošla kao da je nešto goni da potrči ka svom Usudu. Uskoro je nestala u oblaku peska koji je podizala za sobom.
     Linden je osećala da joj suze teku iz očiju kao krv. Osećala je da je nešto u njoj umrlo. Družina je nemo stajala, ali nije gledala u njih. Srce joj je posrtalo u ritmu Hergromovog imena, ponavljajući taj zvuk kao da mora biti nečega što bi mogla da učini.
     Kada joj se pogled razbistrio, videla je da je Rant Absolen pošao nazad, vodeći svoje žene i stražare. Njegov smeh zamro je pod suncem i suvom, belom vrelinom.
     Kasreina nije bilo nigde.









17. KRAJ IGRE
     Tokom vremena koje je izgledalo neizlečivo kao paraliza Linden je ostala nepomična. Kasreinovo odsustvo - činjenica da nije ostao da gleda borbu sa Peščanom gorgonom - bilo joj je strašnije od gaddijevog naslađivanja. Znala je da ima stvari koje treba učiniti i odluka koje treba doneti; ali nije mogla da ih razabere. Hergromovo ime pulsiralo joj je u srcu, čineći je neosetljivom na sve ostalo.
     Gotovo je kriknula kada je Kovenant rekao kao prorok: "Ne dodiruj me."
     Kail ju je oslobodio; ali trag koji su njegovi prsti ostavili na mišici nastavili su da pulsiraju kao da su usklađeni sa otkucajima srca. Zabio je svoju brigu u njeno telo i urezao joj je u kosti.
     Prva se pokrenula. Stala je pred Rire Grista. Patnja u očima učinila ju je poluslepom. Progovorila je promuklim šapatom, kao da nikako drugačije nije u stanju da suzbije osećanja.
     "Donesi nam konopac."
     Katifin je imao izraz lica kao da mu se smučilo. Izgledalo je da je užasnut Hergromovom sudbinom. Možda nikada ranije nije video Peščanu gorgonu na delu. Ili je shvatio da će možda jednog dana njegovi gospodari postati nezadovoljni njime, pa će mu za kaznu usaditi u um ime užasa. Čelo mu je bilo oznojeno, kao i glas kada je preneo naređenje jednom hustinu.
     Stražar je sporo reagovao. Katifin se obrecnuo na njega, pa se ovaj žurno udaljio. Ubrzo se vratio noseći novi svežanj konopca.
     Brusobol i Sanomor su ga smesta preuzeli. Uvežbanom mornarskom smirenošću privezali su ga za grudobran i prebacili napolje. Iako im je u rukama uže izgledalo malo, bilo je dovoljno debelo da izdrži i džinove. Spustili su se na okrvavljeni pesak, prvo kapetan, pa Sanomor, i prišli Ceru.
     Kailov dodir poterao je Linden napred. Tupo je prišla konopcu. Nije imala pojma šta radi. Obmotala je ruke i noge oko užeta i pustila da je težina povuče za Brusobolom i Sanomorom.
     Kada je stigla na tle, zateturala se na pesku. Hergromovo telo ležalo je skljokano kraj zida, optužujući je. Jedva je primorala uzaludne noge da je ponesu ka Ceru.
     Kail ju je pratio. Za njim je došao Brin sa Kovenantom preko ramena. Zatim se niz konopac sa gvozdenom lakoćom spustila Prva.
     Vain je gledao sa grudobrana kao da razmatra situaciju. Onda je i on sišao. Za to vreme Findejl se pojavio iz temelja Peskozida i pridružio se ostalima.
     Linden nije obraćala pažnju na njega. Spustila se na kolena kraj Cera, nagla se nad njega i pokušala da ne primeti dubinu njegovog bola.
     Nije rekao ništa. Na licu nije imao nikakav izraz. Samo mu se sa čela slivao znoj, nalik na kapi agonije.
     Osećanja su je udarala o lice. Povređene suvom vrelinom, oči su je bolele kao da u dupljama nosi žeravice. Ramena mu nisu bila teško povređena. Samo se ključnjača slomila - čist prelom. Ali noga...
     Isuse Hriste.
     Kroz mišiće na butini i kolenu virili su opiljci kosti. Kroz brojne rane obilno mu je tekla krv. Verovatno nikada više neće moći da hoda. Čak i kad bi ga odvela u dobru bolnicu, sa rendgenom i stručnim osobljem, možda ne bi mogla da mu spase nogu. Ali to je sve pripadalo svetu koji je izgubila - jedinom svetu koji je mogla da razume. Nije imala ništa sem ranjivosti kojom je osećala svaki delić njegovog bola kao da je urezan u njeno sopstveno telo.
     Ječeći u sebi, sklopila je oči da ne bi gledala njegov bol i muke. Zgražala se od njega - ali bila mu je potrebna. Potrebna. A nije mogla da učini ništa sem da oseća zajedno da njim. Kako da ga odbije? Odbila je Brina i desilo se ovo. Osećala je da je u opasnosti da izgubi sve što ima kada je promrmljala ukočenim i zanemelim sadruzima. "Potreban mi je podvez. I udlaga."
     Čula je zvuk cepanja. Brin ili Kail položio joj je u ruku dugačak komad tkanine. Za to vreme Prva je doviknula Rire Gristu: "Treba nam koplje!"
     Orijentišući se dodirom, Linden je vezala krpu oko Cerove butine, iznad rane. Stegla je podvez što je jače mogla. Onda je prešla na rame, jer ta povreda bila je mnogo manje jeziva, i pozvala Kaila da joj pomogne.
     Pokazala mu je gde trega da pritiska i vuče. Dok je ona prstima opipavala Cerovu ključnjaču, Kail ju je pokretao i vukao. Zajedno su uspeli da je dovedu u položaj gde će moći da se bezbedno zaceli.
     Osećala je da je džinovi mračno, pažljivo posmatraju, ali nije imala hrabrosti da otvori oči. Grčevito je stezala vilice da ne bi zajecala od ponovljenog bola. Nervi su joj podrhtavali od Cerovih rana. No, on je bio važniji od svakog razmišljanja. Uz Kailovu, a potom i Brinovu pomoć, ponovo se suočila sa butinom.
     Dok je rukama istraživala povredu, bojala se da će nemi krici iz njegove noge postati i njeni krici, da će joj oduzeti i poslednju odlučnost. Toliko je stegla očne kapke da je od pritiska osetila pulsiranje pod lobanjom. No, dovoljno je često viđala polomljene kosti. Cerovo uništeno koleno bilo joj je jasno. Znala je šta se mora učiniti.
     "Naneću ti bol." Nije mogla da savlada bol u sopstvenom glasu. "Oprosti mi."
     Vođenja osetljivošću, rekla je Brinu i Kailu šta da rade, a potom im je i pomogla.
     Brin je fiksirao gornji deo butine. Kail je uhvatio Cera za članak. Na njen znak, Kail je povukao, otvarajući koleno. Onda ga je uvrnuo da bi vratio krajeve kosti na mesto.
     Cer je dahtao kroz stegnute zube. Komadi slomljene kosti strugali su jedni o druge. Oštri komadići otvarali su nove rane. Linden je sve to osećala na sebi i poželela je da vrisne. Ali nije. Davala je uputstva Kailu, pritiskala oslobođene delove kosti da se vrate na mesto, smanjivala isticanje krvi. Svim čulima ispitivala je uništeno područje rane, procenjujući šta treba da se radi dalje.
     Tako je učinila sve što je mogla. Komadići kosti i dalje su blokirali zglob, a meniskusi su bili ozbiljno oštećeni; ali dotle nije mogla da dospe - kao ni do raskinutih krvnih sudova i iskidanih nerava - bez hirurških instrumenata. Uz Cerovu urođenu otpornost i oštar nož, teorijski je mogla da izvrši operaciju. Ali ne ovde, na nečistom tlu. Rekla je Kailu da pusti Cerov članak i zatražila udlagu.
     Jedan džin joj je spustio u ruke dva glatka komada drveta. Nehotice ih je pogledala i videla da su to delovi koplja. A Sanomor je već raspleo dug komad užeta, pripremivši vezove kojima će pričvrstiti udlage.
     Linden se još trenutak držala. Uz Kailovu pomoć stavila je udlage. Onda je uklonila podvez.
     No, potom je unutrašnja napetost postala prejaka da bi je suzbijala. Krutim pokretima udaljila se od Cerovog bola. Sela je leđima oslonjena o Peskozid, ogrlila kolena, sakrila lice i pokušala da se ljuljanjem vrati pod kontrolu. Prenapeti nervi cvileli su u njoj kao izgubljena deca; nije znala kako će to podneti.
     Maglovalove rane nisu je ovoliko bolele. Ali za njih nije bila ona kriva, iako je krivica za Kovenantovo stanje takođe padala na nju. No, tada ipak nije bila toliko vezana na ono što je radila, za pohod i svoju ulogu u njemu - za duboki zaborav i izloženost za koje joj je Gibon-Besomuk rekao da će uništiti i nju i svet.
     Cerov bol pokazao joj je koliko je izgubila sebe.
     Ali dok je krvarila zajedno sa njim, shvatila je da nije izneverila sebe. I dalje je bila lekar, i dalje je bila posvećena jedinoj stvari koja ju je sačuvala od unutrašnje tame što ju je nasledila. I tek sada više nije bežala i nije odbijala. Bol je ipak bio samo bol; polako joj je isticao iz zglobova. Bolje to nego paraliza. I mnogo bolje od nezasite gladi.
     Kada je Prva klekla kraj nje i nežno joj spustila ruke na ramena, bila je spremna da je pogleda u oči. Prva je slučajno jednom rukom dotakla modrice koje joj je Kail ostavio na mišici. Stresla se i otvorila pred zabrinutošću Prve.
     Njena strašna ranjivost i duboka napetost Prve smesta su se složile. Mačomoćnica je ustala i povukla i Linden za sobom. "Moramo da idemo", rekla je Prva ostalima, grubim glasom kao da se bori sa suzama.
     Brin i Kail klimnuli su glavom. Pogledali su Sanomora; on je odgovorio time što se nagnuo nad Cera i pažljivo ga podigao u naručje.
     Svi su bili spremni za pešačenje do kapije.
     Linden je zurila u njih. "Šta ćemo sa Hergromom?" promuklo je upitala.
     Brin je piljio u nju kao da ne razume pitanje.
     "Ne možemo ga ostaviti ovde." Hergrom je žrtvovao život da spase družinu. Telo mu je ležalo skljokano uz zid kao žrtva Velikoj Pustinji. Oko njega je ležala tamna mrlja krvi.
     Brinov mirni pogled nije ni zadrhtao. "On nije uspeo."
     Snaga tog mirnog pogleda ju je potresla. Presuda je bila prestroga; bila je neljudska. Ne znajući kako drugačije da mu protivureči, pošla je preko peska i svom snagom zamahnula na Brina.
     Nemo je presreo udarac i za trenutak joj uhvatio ruku istom kamenom snagom koja je zarila Kailove prste u njenu mišicu. Gurnuo joj je ruku naniže i pustio je. Uzeo je Kovenanta pod ruku i okrenuo se od nje.
     Brusobol se sagnuo da podigne medaljon koji je Rant Absolen bacio. Crno sunce bilo je slomljeno napola pod Hergromovim stopalom. Brusobolov pogled bio je pun žaljenja i besa kada je predao komade Prvoj.
     Uzela ih je i zdrobila jednom šakom. Prekinula je lanac na dva mesta. Onda je sve zajedno zavitlala u Veliku Pustinju, okrenula se i pošla na istok, duž krivine Peskozida.
     Sanomor i Brusobol pošli su za njom. Brin i Kovenant za njima.
     Trenutak kasnije pokrenula se i Linden. Zglob i mišica su je boleli. U sebi je davala nova obećanja.
     Sa Kailom iza sebe i Vainom i Findejlom na kraju kolone, pridružila se sadruzima, ostavljajući Hergroma lišenog dostojanstvenog pogreba naprosto zato što se pokazalo da je smrtan.
     Spoljnja ivica zida bila je dugačka, a sunce je pržilo dok je prelazilo preko nepokretne plime dina da bi napalo družinu. Pesak je otežavao svaki korak. No, Linden se povukla od Cerovog bola i donela odluku. Hergrom je mrtav. Ceru je potrebna baš ona. Moraće da izvede čudesnu operaciju ako hoće da mu noga ostane pokretljiva. A Kovenant je išao na nekoliko koraka ispred nje, mrmljajući svoju litaniju u nepravilnim razmaciam kao da se od svega seća jedino lepre. Dovoljno je istrajala.
     Peskozid je konačno prestao da se savija. Postao je potpuno prav kada se odvojio ogranak koji povezuje Bhrathair sa Lukom. U sredini tog dela stajala je kapija ka kojoj je družina pošla. Ušli su u otvoreno dvorište, gde je jedan od vodoskoka Bhrathairdoma blistao na suncu.
     Tu su se zaustavili. Desno je bila kapija koja se otvarala u grad; levo se nalazio ulaz u Peskodrž. Put ka Dragulju Zvezdoputa izgledao je nečuvan. No, na unutrašnjoj kapiji čekali su ih Rire Grist i njegov pomoćnik.
     Opet su se pojavile ptice - ovde i svuda oko Bhrathaira, samo ne u blizini Peskodrža. Možda ih u tvrđavi nikada nisu hranili. Ili su zazirale od Kemperovih veština.
     Neočekivano se oglasio Određeni. Žute oči bile su mu u senci, prikrivajući osećanja. "Zar se nećete vratiti na svoj dromond? Ovo mesto vam nudi samo opasnoti."
     Linden i džinovi zapanjeno su ga pogledali. Njegove reči kao da su pogodile žicu u Prvoj. Pogledala je Linden, nemo ponavljajući Findejlovo pitanje.
     "Misliš da će nas pustiti da odemo?" zastenjala je Linden. Verovala je Kasreinu koliko i Elohimima. "Jesi li videla stražare unutar zida kada smo prvi put ušli? Grist verovatno samo čeka da izda naređenje." Prva je zažmirila u znak slaganja; ali i dalje je bilo jasno koliko želi da učini nešto, bilo šta, što bi joj umanjilo osećanje bespomoćnosti.
     Linden je pokušala da se sabere. "Moram još mnogo šta da učinim za Cerovu nogu. Ako mu ne izvadim komadiće kosti iz zgloba, neće moći da hoda. Ali to može malo i da sačeka. Prvo su mi potrebni vrela voda i zavoji. Krvari i dalje. A na ovoj vrućini infekcije se brzo šire." Pogled joj je bio jasan i siguran. Već je videla smrt kako nagriza ivice Cerovih rana. "To ne može da čeka. Ako mu brzo ne pomognem, izgubiće čitavu nogu." Haručai su je posmatrali kao da joj uopšte ne veruju. No, držala se obećanja koja je dala i naterala sebe da ne obraća pažnju na njihovu sumnju. "Ako nastavimo da se ponašamo kao gaddijevi gosti, Grist neće smeti da nam uskrati ono što nam treba."
     Družina je za trenutak ćutala. Linden nije čula ništa osim hladnog pljuskanja vodoskoka. Onda se mirno oglasio Brin. "Elohim govori istinu."
     Na to se Prva ukočila. "Jeste", zarežala je. "Elohim govori istinu. A Hergrom je žrtvovao život za nas, iako mu ti pripisuješ neuspeh. Spremna sam da nešto rizikujem u ime Cerovih rana." Ne čekajući odgovor, pošla je ka katifinu. "Hej, Rire Griste!" doviknula je. "Sadrug nam je ozbiljno povređen. Potrebni su nam lekovi."
     "Ovog časa", odgovorio je. Nije mogao da sakrije olakšanje u glasu. Brzo se obratio pomoćniku, koji je smesta otrčao ka Peskodržu. Onda je odgovorio Prvoj. "Sve što vam je potrebno čekaće vas u vašim odajama."
     Brusobol i Sanomor pošli su za Prvom; Linden ih je pratila, primoravajući Brina i Kaila da učine isto to. Vail i Findejl bili su na kraju kolone.
     Dvojica stražara sklonila su se u stranu. Ili su sada mogli da prepoznaju gaddijeve goste, ili su im izdata nova naređenja. Družina je prošla kroz Peskozid, žureći preko peska ka uzlazu u Peskodrž. Linden je grčevito iščekivala trenutak kada će moći da se slomi, a dotle je držala korak sa Prvom.
     U visokoj dvorani Prvog Uvoja vrebala je stara polutama, smesta zaklonivši sve što nije bilo osvetljeno kroz kapiju. Pre no što su joj se oči navikle, Linden je stekla zbunjujući utisak o stražarima i narodu - i o još nečijem prisustvu koje ju je iznenadilo.
     Neko vreme bila je svesna samo ljudi. Bile su to sluge, ali ne uglađena i pristala posluga koja ih je dvorila prethodnog dana na banketu. Ovo su bili prosjaci dvora, suviše stari ili nepodobni da bi bili ugodni gaddijevom pogledu - ili Kemperu. A bogatstvo Bhrathairdoma očito nije dostajalo i za njih. Obučeni u otrcanu prosjačku odeću, klečali su na sve četiri, čisteći za konjima koji su ranije ovde vežbali. Linden se upitala koliko ih je ranije spadalo u dvorane ili Omiljene.
     No, čula su joj se brzo izbistrila i zaboravila je sluge, obradovana što vidi Lupiženu.
     Oko njega je stajalo nekoliko hustina, zadržavajući ga u mestu, ali bez pretnji. Očito im je naređeno da on ovde čeka prijatelje.
     Kada je ugledao Prvu i ostale, izobličeno lice sinulo mu je od olakšanja. No, Linden je primetila da su mu ramena i dalje povijena, a pogled mračan.
     Iznenadno opuštanje lica Prve pokazivalo je koliko joj je muž nedostajao. Lupižena je pošao ka njoj kao da jedva čeka da je zagrli.
     Njegovo lice podsetilo je Linden na opasnosti. Namerno je podigla glas kako bi privukla pažnju džinova. "Nemoj ništa govoriti. Kemper čuje sve što čuje straža."
     Ispod oka osmotrila je katifina. Pocrveneo je do ušiju. Duboko u sebi opako se nasmešila. Želela je da Kemper zna da je makar toliko o njemu uspela da otkrije.
     Kail ju je dotakao po mišici kao da je podseća na modrice koje joj je ostavio. Nije obraćala pažnju. Znala je šta rizikuje.
     Lupiženino lice zgrčilo se kada je suzbio urođenu pričljiost. Prva se ukočila kada je shvatila šta Linden čini i bacila brz pogled na Brusobola. Kapetan je imao izraz priprostog poštenja, i dalje igrajući ulogu govornika družine; ali brada mu se kostrešila od grčenja vilica. Uglađeno je upoznao Lupiženu i Rire Grista, a onda je zamolio katifina da požuri sa pripremama oko Cerove noge.
     Rire Grist je rado poslušao, očito u žurbi, kao da želi da što što pre obavi posao kako bi se posavetovao sa gospodarom i zatražio nova uputstva. Brzo je poveo družinu iz Prvog Uvoja, pa kroz prolaze Drugog sve do gostinskih soba. Tu je stao kao da mu kolena drhte i čekao da ga družina otpusti.
     U zajedničkoj sobi na kraju hodnika zatekli su Rire Gristovog pomoćnika i mnogo medicinske opreme: veliki kazan vrele vode; razne oštrice i opremu za sečenje; svežnjeve čiste tkanine za zavoje; razne meleme i balzame u malim kamenim posudama. Dok je Linden pregledala doneto, pomoćnik ju je upitao treba li joj pomoć nekog Peskodržovog hirurga. Odbila je - odbila bi i da joj je bila potrebna takva pomoć. Njoj i njenim sadruzima bila je neophodna prilika da slobodno razgovaraju, bez prisustva ušiju uhoda.
     Kada je klimnula glavom džinovima, Brusobol se oprostio sa katifinom i njegovim pomoćnikom. Linden je osetila mračno zadovoljstvo dok ih je gledala kako žurno odlaze.
     Kail je stao na stražu pred vratima, koja je Brin ostavio otvorena iz opreznosti da se ne ponovi prepad kao onaj koji je gospa Alif već jednom izvela. Sanomor je nežno položio Cera na hrpu jastuka. Dok se Linden naginjala nad Cerovo koleno, Lupižena i Prva stali su jedno pred drugo.
     "Kamena mi i Mora!" uzviknuo je on. "Drago mi je što vas vidim - iako me srce boli kad vidim u kakvom ste stanju. Šta se desilo sa Hergromom? Kako je Cer dopao takvih rana? Ta priča je sigurno..."
     Prva ga je nežno prekinula. U glasu joj se osećalo podrhtavanje koje je govorilo da bi, nasamo sa njim, sigurno zaplakala. "Kakvu poruku donosiš sa Dragulja Zvezdoputa?"
     Sa Brusobolovog lica nestala je sva glumljena učtivost. Netremice je gledao Lupiženu. Samo se Sanomor okrenuo na drugu stranu. Kleknuo je preko puta od Linden da joj pomogne ako ustreba. Onaj stari ožiljak pulsirao mu je od napetosti.
     Linden je pažljivo oprala Cerovu zdrobljenu nogu. Ruke su joj bile mirne i sigurne. No, deo uma bio joj je usmeren na razgovor Lupižene i Prve.
     Izobličeni džin se trgao, ali na ramenima je i dalje nosio teret plime. Glas mu je tiho zviždao u plućima.
     "Džinobrod je noćas napadnut."
     Brusobol je naglo uvukao vazduh. Sanomor je zario šake u jastuk, ali to nije moglo da ga umiri. Prva je uz ogroman napor ostala mirna kao haručai.
     "Pošto ste otišli" - Lupižena je nespretno pričao zbog nametnute kratkoće - "kapetan Luke se povinovao naređenjima Rire Grista. Otvorili su nam skladišta - hrane, vode i kamena u izobilju. Do zalaska sunca skladišta su nam bila popunjena, a ja sam zalečio bok Dragulja Zvezdoputa - iako me čeka još mnogo posla na ostalim oštećenjima." Morao je da se bori sa nagonskom željom da potanko opiše posao. No, primorao je sebe da se drži srži stvari. "Nije nam naneseno nikakvo zlo, čak ni nagoveštaj zla, a čak je i kapetan Luke progutao deo svog ogromnog ponosa.
     Srećom po nas, Sedmoruk sidromajstor veoma ceni opreznost. Na izmaku dana postavili smo straže na svim mestima, i u dromondu i na palubi. Ovako glup, osećao sam se bezbedno, jer je nad Bhrathairom izišao pun mesec, pa sam mislio da nam niko ne može prići neopažen. Ali mesečina je bacala odsjaje na površinu vode, sakrivajući dubinu. A dok je mesec putovao nad nama, stražari koje je Sedmoruk postavio unutar Dragulja Zvezdoputa čuli su neobične zvuke kroz korito."
     Linden je uklonila Cerove udlage i završila čišćenje rana. Onda je okrenulaa čula ka lekovima koje je poslao Rire Grist. Bhrathairi su očito imali široka medicinska znanja - plod duge, ratničke istorije. Našla je rastovre za čišćenje, sredstva protiv groznice, balzame za narkozu: lekove koji su obećavali izlečenje od ratničkih rana. Izgledalo joj je da su svi načinjeni od raznih vrsta peska i minerala iz same Velike Pustinje. Odabrala je mast protiv sepse i balzam za umirenje bolova i počela da njima premazuje Cerovu nogu.
     Ali nije propuštala ni reč Lupiženine priče.
     "Sedmoruk je odmah zatražio ronioce", nastavio je ovaj. "Vedrogneva i Magloval su se javili. Tiho su ušli u vodu i zaplivali do mesta koje je označila straža, a tamo su dodirom pronašli krupan predmet pričvršćen za korito džinobroda. Zajedno su ga otrgli i poneli na površinu. Sedmoruk je odmah naredio da ga se otarase. Zato su ga bacili na pristan, gde se pretvorio u eksplozivnu vatru koja je nanela veliku štetu - ali ne Dragulju Zvezdoputa."
     Sarkastično je nastavio. "Meni se čini pomalo čudno, ali baš niko iz čitavog Bhrathaira nije došao da vidi otkuda eksplozija." Slegnuo je ramenima. "U svakom slučaju, Sedmoruk je i dalje bio oprezan. Naložio je da Vedrogneva, skladomajstor i ostali ispitaju dodirom sve spoljašnje površine džinobroda, tražeći druge opasnosti. Nisu ih našli.
     U svitanje", završio je, "pošao sam u potragu za vama. Bez oklevanja sam propušten u Prvi Uvoj. Ali tu mi je stavljeno do znanja" - mračno je iskrivio usne - "da moram da vas sačekam." Pogled mu je omekšao kada je pogledao Prvu. "Čekanje mi se odužilo."
     Brusobol nije mogao da se savlada. Iskoračio je i primorao Prvu da ga pogleda. "Moramo da se vratimo na Dragulj Zvezdoputa." Brinuo je za svoj brod. "Moramo da pobegnemo iz ove Luke. Nedopustivo je da moj dromond može pasti u ruke Bhrathairima - a ja sam ovde, bespomoćan."
     "Da", mračno je odvratila Prva, ali i dalje je ona naređivala. "Ipak, Odabrana nije završila. Mrkotraže Brusobole, prenesi Lupiženi šta se nama dešavalo ovde."
     Kapetanovo lice se za trenutak zgčilo kao da je dobio okrutno naređenje. Ali nije bilo tako: samo mu je pružila način da suzbije nestrpljenje. Zgrčio se kao pesnica, a brada mu je pucketala od besa; ali pokorio se. Rečima nalik na komadiće gaddijevog medaljona, ispričao je Lupiženi šta se desilo.
     Saslušala ga je kao i Lupiženu, ali zadržala je za sebe svoja obećanja. Dok je Sanomor pridržavao Cerovu nogu, namazala mu je butinu i koleno lekovima. Onda je isekla tkaninu u trake za zavoje. Ruke joj nisu oklevale. Kada mu je obmotala nogu čvrstim zavojima od polovine butine do polovine lista, vratila je udlage.
     Potom su ona i Sanomor podigli Cera u sedeći položaj, kako bi mogla da mu valjano imobiliše ramena. Haručaijev pogled bio je staklast od bola; ali lice mu je bilo nepomično kao i uvek. Kada je završila i sa ramenima, prinela mu je vrč razblaženog vina i nije ga spuštala sve dok nije povratio dobar deo izgubljene tečnosti.
     A za sve to vreme Brusobolove reči prodirale su joj u mozak, opisujući Hergromovu smrt tako da joj se činilo da je ponovo doživljava. Tvrdoglava upornost ili junaštvo haručaija činile su je čvrstom ili odlučnom. Kada je kapetan završio priču, i ona je bila spremna.
     Lupižena se trudio da shati sve što je čuo. "Taj gaddi", promrmljao je.. "Kao što ste ga opisali. Zar je sposoban da izvede takvo mučenje?"
     Linden je ustala. Iako pitanje nije bilo upučeno njoj, odgovorila je. "Ne."
     Pogledao ju je, trudeći se da razme. "Pa, onda..."
     "To je od početka radio Kasrein." Reči su joj bile oštre. "On kontroliše sve, iako Rant Absolen to ne zna. Mora da je tačno kazao gaddiju šta da uradi. Da bi Hergrom bio ubijen. A ne želi da mi to znamo. Želi da se bojimo Ranta Absolena, a ne njega. Jednom nije uspeo sa Kovenantom. Pokušava da dobije još jednu priliku. Možda misli da čemo ga zamoliti da nas spase od gaddija."
     "Moramo da bežimo odavde", zahtevao je Brusobol.
     Linden ga nije pogledala. Stala je pred Prvu. "Imam bolju ideju. Hajedemo kod Ranta Absolena. Tražićemo njegovu dozvolu da odemo."
     Prva ju je prostrelila gvozdenim pogledom. "Hoće li nam dopustiti?"
     Linden je slegnula ramernima. "Vredi pokušati." Bila je spremna i na tu mogućnost.
     Prva je na prečac donela odluku. Luipiženino prisustvo i mogućnost akcije kao da su je vratili u normalno stanje. Pošla je u hodnik i doviknula stražarima koji su stajali negde u blizini. "Pozovite katifina Rire Grista! Moramo da govorimo sa njim!"
     Linden nije uspevala da opusti prenapete nerve. Modrice koje joj je Kail ostavio na mišicu pulsirale su kao zahtev.
     Kada je ponovo pogledala Prvu u oči, odlično su se razumele.
     Katifin je brzo stigao. Iza pustinjske boje lica naslućivalo se bledilo, kao da nije imao vremena da razgovara sa gospodarom - ili mu je razgovor uskraćen. Delovao je prilično rastreseno, pokazujući znake napetosti.
     No, Prva je povratila staloženost i mirno ga je dočekala. "Rire Griste", rekla je kao da od nje nema čega da se boji, "želimo audijenciju kod gaddija."
     Na to su mu obrazi vidljivo prebledeli. Reči su se prosto izlile iz njega. "Prijatelji moji, dozvolite da vas odgovorim. Sigurno su vam bolni gubitak jednog sadruga i povreda drugog - ali nije mudro rizikovati da ponovo uvredite gaddija. On je ovde vladar i ljubomoran je. Ne smete ga teretiti za ono što je učinio. Pošto je izvršio kaznu koju je želeo, sada je verovatno prilično velikodušan. Ali ako ga opet nečim izazovete, brzo će promeniti raspoloženje, na vašu štetu."
     Počeo je da se ponavlja, a onda naglo ućutao. Kasrein ga očito nije pripremio za ovakvu situaciju. Znoj mu je lio oko očiju dok je terao sebe da pogleda Prvu u oči.
     Ona je bila potpuno mirna. "Katifine, mi smo razgovarali i odlučili da poštujemo gaddijevo pravo na kaznu." Linden je osetila laž pod površinom njenih reči, ali Rire Grist očito nije. "Žalimo zbog naših sadruga, ali nećemo dovoditi u pitanje presudu vašeg vladara." Prva je dozvolila sebi blagi prizvuk prezira. Budi siguran da nećemo ničim uvrediti gaddija. Želimo samo da ga otvoreno zamolimo za uslugu - takvu koju će nam lako pružiti i koja će mu služiti na čast."
     Katifin je za trenutak gledao unaokolo, tražeći načina da upita kakva je usluga u pitanju. No, brzo je shvatio da mu to neće reći. Nemirno je prešao rukom preko čela. Izgledao je kao da mu se čitav život pun ambicija ljulja pod nogama. Ipak, ostao je dovoljno čvrst da bi nastaio glumatanje. Trudio se da prikrije nesigurnost. "Gaddi retko prima u audijenciju u ovo doba. Ali za svoje goste će možda napraviti izuzezak. Hoćete li da pođete sa mnom?"
     Kada je Prva klimnula glavom, okrenuo se kao da bi najradije pobegao i izišao iz sobe.
     Prva je brzo pogledala ostale. Niko nije oklevao. Sanomor je podigao Cera sa jastuka. Brin je uhvatio Kovenanta pod ruku. Brusobol je ukočeno pošao napred, stežući sopstvena osećanja u obema pesnicama.
     Vain je ostao prazan kao uvek; a Findejl kao da je bio obuzet svojim nevoljama. No, ni njih dvojica nisu zaostali.
     Linden ih je povela za Rire Gristom.
     Išla je tik iza njega, a Kail i ostali iza nje. Htela je da spreči katifina da im priredi nekakvo iznenađenje. Nije mogla da ga osujeti da nešto grleno dovikne prvim hustinima na koje su naišli, posle čega su dvojica potrčala napred; ali nije videla nikakvo lukavstvo na njegovim leđima i nije čula pritvornost u glasu. Kada joj je preko ramena objasnio da je poslao stražare do Ranta Absolena kako bi preneli njihov zahtev, poverovala mu je. Ono malo preostale nade nije mu dozvoljavalo da sada izda pohod.
     Poveo je družinu pravo naviše, kroz Niz Obilja, do Veličanstva. Dok se uspinjala u salu za audijencije, Linden je utvrdila da se prostorija nije nimalo promenila od kako su prvi put predstavljeni gaddiju: desetine stražara duž zidova i svetlo usmereno ka visokom Okrilju. Samo dvorjana nije bilo. Tek sada je shvatila da čitavog dana nije videla nijednog od njih. Postala je napeta. Možda se samo sklanjaju pred nevoljom...? Ili im je naređeno da ostanu skriveni kako ne bi smetali Kasreinu u mahinacijama?
     Katifin se obratio jednom hustinu i dobio odgovor koji mu je očito doneo olakšanje. Kada je pogledao družinu, smešio se. "Gaddi je odlučio da vas primi."
     Linden i Prva su zastale da se pripreme. Onda su pošle za Rire Gristom preko kružnih ploča, ka Okrilju.
     U području svetlosti stale su kraj njega. Okrilje se veličanstveno uzdizalo pod osvetljenjem kao da je ono samo istinski vladar Bhrathairdoma, a ne Rant Absolen.
     Gaddija nije bilo.
     Trenutak kasnije pojavio se iz senke iza prestola. Bio je sam, bez žena i bez Kempera. I bio je nervozan. Linden je osetila kako mu kolena drhte dok se penjao na tron.
     Rire Grist se spustio na jedno koleno. Linden i džinovi su ga pratili. Onako napeta, poželela je da vikne na Brina i Kaila, Vaina i Findejla, da učine isto; ali brzo se savladala. Pažljivo je gledala Ranta Absolena dok se penjao na sedište. Skinuo je zvaničnu odeću i sada je nostio samo laku tuniku koja je veoma ličila na spavaćicu. No, ispod toga se nije moglo naslutiti njegovo unutrašnje stanje. Bilo je jasno da je mnogo popio. Vino je prikrivalo sva zračenja.
     Kada je seo, Linden i Prva su ustale, ne čekajući dozvolu. Ostali džinovi i Rire Grist takođe su stajali. Sanomor je držao Cera pod svetlošću kao optužbu.
     Rant Absolen je pogledao družinu, ali nije progovorio. Videlo se kako pomera jezik u ustima, kao da su suva od žeđi. Vid mu je bio zamagljen od vina, a mrštio se kao da ga slepoočnice bole.
     Prva je za trenutak takođe ćutala, kao da razume njegovu slabost. Potom je koraknula napred, zvanično se naklonila i počela da govori.
     "O, gaddi, počastvovao si nas svojim prisustvom. Tvoji smo gosti i želimo da te zamolimo nešto." Glas joj je bio kao zaogrnut satenom. "Dobili smo poruku da nam je brod opremljen i popravljen, zahvaljujući tvojoj milosti. O, gaddi, potraga koja nas vodi preko mora hitna je i važna. Molimo te za dozvolu da odemo, kako bismo ispunili svoj cilj, noseći čast tvog imena sa sobom."
     Govorila je potpuno mirno, ali Rant Absolen je počeo da se znoji. Skupio se u Okrilju. Stezao je rukohvate na sedištu kao da traži odgovor. Dok je mozgao, usne su mu se nemo micale. Ne. Ne.
     Linden je za trenutak osetila sažaljenje; ali to nije bilo dovoljno da umanji pritisak koji ju je nagnao na ovu odluku.
     Konačno je uspeo da progovori. "Da odete?" Glas mu je bespomoćno škripao. "Ne mogu to da dozvolim. Mnogo ste propatili u Bhrathairdomu." Odnekud je smogao snage da se brani. "Iako nisam ja kriv. Prolivena je krv. Ja moram da izričem pravdu." Opet je postao nesiguran, očito svestan koliko je usamljen. "Ali ne smete poneti sa sobom u svet takve pritiske. Vi ste gosti, a gaddi nije grub prema svojim gostima. Nadoknadiću vam to." Oči su mu šetale kao da traži nadahnuće. "Da li želiš mač? Uzmi koji god hoćeš u ime moje dobre volje i budi zadovoljna. Ne možete da odete." Pogledom je molio Prvu da ne navaljuje dalje.
     To je nije pokolebalo. Glas joj je ogrubeo. "O, gaddi, čula sam da se govori kako su hustini tvoji i da se potpuno pokoravaju tvojoj volji."
     Iznenadila ga je; ali nije shvatio prirodu njenog napada. Pomisao na hustine vratila mu je malo snage. "To je tačno. Straža pripada meni."
     "To nije tačno." Prva je tek sad dopustila da se njene namere vide kao nož. "Ako im narediš da nas puste da odemo, neće te poslušati."
     Gaddi je skočio na noge. "Lažeš!"
     Nije ga pustila da nastavi. "Kasrein od Vrtloga im naređuje. On ih je načinio i pripadaju njemu." Hitro je upotrebila najjače oružje koje je mogla postaviti između Ranta Absolena i njegovog Kempera. "Odgovaraju ti samo na njegov mig."
     "Laž!" proderao se on. "Laž!" Lice mu se zacrvenelo od besa. "Oni su moji!"
     Linden mu je smesta odgovorila. "Onda ih iskušaj! Reci im da nas puste. Daj nam dozvolu da odemo. Ti si gaddi. Šta možeš da izgubiš?"
     Na to mu je iz lica nestala sva boja, ostavljajući ga panično bledog pod mlazevima svetlosti. Otvorio je usta, ali nije se začuo nikakav zvukl. Um kao da mu se povukao, ostavljajući ga lišenog samosvesti i izbora. Tupo se okrenuo, sišao sa Okrilja i prišao družini. Kretao se drhtavo - krhko kao da svaki trenutak znači godine i kao da se sav kamen Peskodrža okrenuo protiv njega. Zureći pred sebe, oteturao se do Linden i približio joj svoj strah. Nekoliko puta je progutao knedlu; pogled mu se malo razbistrio. Promuklo je šapnuo. "Ne smem."
     Nije imala šta da odgovori. Rekao je istinu - potpunu istinu o svom životu.
     Još za časak ju je gledao, moleći je svojim strahom. Onda se okrenuo kao da shvata da ga je odbila. Spotičući se o pukotine na podu, odvukao se u senke Okrilja i nestao.
     Prva je pogledala Linden.
     "Dosta je." Linden je osećala da će se uskoro slomiti. "Brišemo odavde."
     Prva je nemim pokretom skinula kacigu sa pojasa i stavila je na glavu. Sa leđa je prebacila štit. Zavukla je levicu u kožne držače i pošla ka stepeništu.
     Rire Grist je krenuo za njom, pokušavajući da objasni. No, Brsobol ga je presreo i uhvatio. Jedan udarac bio je dovoljan da katifin padne na pod, onesvešten.
     Nijedan stražar nije reagovao. Stezali su koplja i stajali, čekajući neki poznati glas da im kaže šta da čine.
     Linden je požurila za Prvom, ali nije dozvolila sebi da potrči. Još nije došlo vreme za trčanje. Čula su joj bila na oprezu i izoštrena, prikupljajući opažanja. Svi sadruzi bili su iza nje, spremni na sve. Ali ništa im nije pretilo. Niz Obilja je pod njima bio prazan. Dalje od toga njena čula nisu dosezala.
     U tišini prekinutoj samo zvucima njihovih koraka sadruzi su sišli u Niz. Tu Prva nije oklevala. Ratničkim korakom prošla je kroz galerije dok nije stigla do one u kojoj se nalazio mač što ga je želela.
     "Čuju li dobro moje uši?" promrmljala je ironično dok je podizala mač sa stalka i odmeravala ga u ruci. "Zar mi nije gaddi poklonio ovo oružje?" Sečivo mu je bilo oštro kao svetlost u njenim očima. Usne su joj tragale za imenom ove oštrice.
     Tiho se smejuljeći, Lupižena je pošao sa Brusobolom da i sebi nađu oružje.
     Pridružili su se ostalima na stepeništu ka Drugom Uvoju. Lupižena je nosio buzdovan sa šiljcima, čvornovat i masivan kao i njegove ruke. Brusobol je preko ramena prebacio ogromnu močugu koja je sigurno bila deo neke mašine za opsadu. Prkosno je isturio bradu, izazivajući svakog ko bi se usudio da ga presretne.
     Brinov pogled je blesnuo; Cerovim licem, upalim od bola, za trenutak je proleteo osmeh.
     Zajedno su pošli naniže.
     No, kada su stigli do Drugog Uvoja, Linden ih je zaustavila. Napetost u njoj narasla je do histerije. "Tamo dole." Sva čula su joj odzvanjala kao metal pod udarcima čekića. U dvorištu Prvog Uvoja skupljale su se neprebrojne snage. "On nas čeka." Kasreinovo prisustvo bilo je jasno koliko i njegova glad.
     "To je dobro." Prva je pogladila svoj novi mač. Držala se smireno, puna gvozdene lepote. "Njegov život u Bhrathairdomu više nikad neće biti isti. Ako hoće da objavi svoju tiraniju, mnogo šta će se promeniti - a među tome i blagostanje ove zemlje." U glasu joj se naslućivalo da to jedva čeka.
     Družina se rasporedila za bitku. Grla stegutog od straha, Linden je preuzela Kovenanta od Brina, kako bi haručai bio slobodan za borbu. Prva i Brusobol, Lupižena i dvojica haručaija postavili su se oko Sanomora, Cera, Kovenanta i Linden. Ni ne gledajući demonokota i Findejla, kojima zaštita nije bila potrebna, družina je odlučno pošla niz stepenice ka Prvom Uvoju.
     Tu ih je čekao Kasrein od Vrtloga sa stotinak hustina i bar još toliko vojnika-pešaka.
     Stajao je leđima okrenut kapiji. Kapija je bila zatvorena.
     "Stoj!" Kemperov uzvik bio je jasan i zapovednički. "Vratite se u svoje sobe! Gaddi vam zabranjuje odlazak."
     Podstaknuta ludačkom opasnošću svojih obećanja, Linden je prva odvratila. "Pustio bi nas da se usudio!"
     Družina se nije zaustavila.
     Kasrein je uzviknuo naređenje. Stražari su spustili koplja. Vojnici su izvukli mačeve uz oštar metalni zvuk.
     Približavali su se korak po korak. Družina je izgledala beznačajno kao šačica peska bačenog u more. Bez Kovenantove moći nisu imali izgleda. Osim ako učine ono što je Brin ranije već hteo - osim ako stignu do Kasreina i ubiju ga.
     Prva je kriknula kao bojni poklič: "Kamena mi i mora!" - i Brusobol je napao. Zabio je močugu s boka u hustine i porušio polovinu formacije koja je zaklanjala Kasreina. Smesta je uskočio u gužvu i počeo obema pesnicama da obara stražare.
     Prva i Lupižena pošli su za njim i prestigli ga. Lupižena nije imao veštinu Prve ni snagu kapetana; ali ruke su mu bile žilave kao hrastovi i buzdovanom je uklanjao napadače iza leđa Prve dok se ona probijala napred.
     Krenula je ka Kasreinu kao da namerava da mu pusti krv pravo iz srca. Bila je Prva, a on ju je zavaravao i ubijao joj prijatelje dok je bila nenaoružana. Mač je sevao kao munja kroz mlazeve svetlosti, prvo srebrn, a potom crven dok je prolivala krv oko sebe.
     U ovako bliskoj borbi koplja stražara bila su beskorisna. Nijedan vojnik nije mogao da običnim mačem dosegne džinove. Troje morskih putnika probijalo se kroz gužvu ka Kasreinu i bili su neverovatno uspešni.
     Sanomor je, sa Cerom u rukama, poveo Linden i Kovenanta napred. Brin i Kail kao da su se razlivali u pokretu borbe. Okrećući se i udarajući na sve strane, delili su udarce i brzu smrt. Tokom nekoliko trenutaka nezadrživog napada i tačnih udaraca, družina je napredovala kroz dvorište.
     Ali zadatak je ipak bio nemoguć. Neprijatelj je bio brojno nadmoćan; pristizalo je sve više hustina. Da bi izbegao udar koplja, Sanomor je naleteo na Linden. Okliznula se u bari krvi i pala. Topla tečnost zamazala joj je ruke i odeću; Kovenant je prestao da korača. Praznim očima posmatrao je pokrete oko sebe, ali nije reagovao na zveku bitke i krike ranjenih.
     Linden se s mukom podigla na noge i osvrnula se ka Vainu i Findejlu, tražeći pomoć. Vojnici su divlje jurišali na Elohima, ali njihove oštrice prolazile su kroz njega bez učinka. Pred njihovim zapanjenim pogledima, rastopio se i nestao.
     Vain je nepokretno stajao, besciljno se smešeći napadačima. Koplja i mačevi cepali su mu odeću, ali nisu mogli da ga povrede. Udarci su odzvanjali o njega i pretvarali se u opiljke bola za one koji su zamahivali. Izgledao je sposoban da sam savlada sve hustine, kad bi samo rešio da se pokrene.
     Napad je krenuo ka Kovenantu i bio je jedva suzbijen. "Vaine!" pobesnela je Linden. "Učini nešto!" Više puta joj je spasao život. Sada im je svima bila potrebna pomoć.
     Ali demonokot kao da je bio gluv.
     Ugledala je široku, zlatnu omču kako svetluca u vazduhu. Brusobol je dreknuo upozorenje. Prekasno. Omča se spustila na Kovenantovu glavu pre no što je iko stigao da ga spase.
     Sanomor je očajnički oslobodio jednu ruku ispod Cera i pokušao da odgurne lebdeći krug. No, ovaj se sastojao od izmaglice i svetla, i ruka mu je prošla ne ostavljajući traga.
     Čim se omča sklopila oko Kovenanta, kolena su ga izdala.
     Nova je već lebdela u vazduhu. Dolazila je od Kasreina.
     Prema Sanomoru.
     Linden je iznenada shvatila da su stražari i vojnici stali, stvorivši čvrst kordon oko družine.
     Besna i očajna, Prva je prekinula napad. Zajedno sa Lupiženom i Brusbolom, vratila se da pomogne ostalima.
     Linden je jurnula ka Kovenantu, uhvatila ga za glavu i zagledala se u njega. Zamrljanim rukama zamazala mu je majicu.
     Spavao je. Čelo mu se lako mrštilo kao da ima noćnu moru.
     Sanomor je odskočio ispod svetlucavog zlata. Ali hustini su bili spremni, spustivši koplja da ga spreče u bekstvu. Brin i Prva su jurnuli na kordon. Koplja su zakrckala i izlomila se; hustini su popadali. Ali nije bilo vremena.
     Iako se nemi džin trudio da je izbegne, petlja mu se spustila oko glave i odlebdela naniže da pokrije Cera. Sanomor je pao. Osesvešteni haručai se prostro po podu.
     Kasrein je mahnuo monoklom, izvikujući naređenja. Treći krug svetlosti podigao se sa metala, šireći se dok je napredovao. Lupižena ga je udario buzdovanom; ali njegovi udarci nisu mogli ništa protiv čarolije.
     Sa Kovenantom u rukama, Linden nije mogla da se pomeri. Omča se nežno spustila nad nju i povukla je u tamu.









18. PREDAJA
     Probudila se u vlažnoj tami, probijajući se korak po korak ka svesti kroz tupo ritmično ponavljanje stenjanja od napora i udaraca metala.
     Nadlaktice su je bolele kao da se podsmevaju svim obećanjima.
     Ništa nije videla. Bila je na mestu mračnom kao kraj sveta. No, dok joj se um nespretno budio, čula su polako počela da joj dejstvuju, dajući imena onome što su osećala.
     Nije želela da se probudi. U svemu je promašila. Čak se i smišljeni napor da učini Kasreina nesigurnim - da poveća očito nepoverenje između gaddija i njegovog Kampera - pretvorilo u propast. To je bilo dovoljno. U njoj su ležali smrt i mir i čeznula je za njima jer joj je život bio uzaludan kao sve što se oduvek trudila da porekne.
     No, uporno stenjanje i zveka nisu je puštali na miru. To jednolično ponavljanje izdizalo se odnekud iza nje, narušavajući joj želju za snom, zahtevajući da ih uzme u obzir. Postepeno je počela da sluša poruke koje su joj slali nervi.
     Visila je; sva težina joj se obesila o nadlaktice. Mišice su joj bile okovane čvrstim gvozdenim prstenovima. Kada je našla oslonac i ispravila noge, pritisak okova se smanjio; kroz čitave ruke proneli su joj se ubodi obnovljene cirkulacije.
     Taj pokret podsetio ju na članke nogu. I oni su bili bačeni u gvožđa. No, ti okovi bili su pričvršćeni za lanac i mogla je lako da ih pomera.
     Okovi su je držali uz kameni zid. Nalazila se u neosvetljenoj pravougaonoj sobi. Okruživao ju je obrađeni kamen, koji se stapao sa ogromnom, nadnesenom masom stene. Nalazila se negde u podzemlju Peskodrža. Zidovi i vazduh bili su ledeni. Nije ni pomišaljala da nešto u Bhrathairdomu može biti tako ledeno.
     Nozdrve joj je dotakao slab, mučan miris mrtve krvi - krvi hustina i vojnika, kojom joj je odeća bila natopljena.
     Zvuci su se nastavljali: stenjanje od napora, zveka otpora.
     U tami je pred njom stajala druga tama. Nervima je prepoznala Vaina. Demonokot je bio na desetak stopa od nje. Bio je čvršći od svakog granita, krući od svakog metala. Svrha kojoj je služio izgledala je postojanija od samih kostiju Zemlje. No, odavno se pokazalo da je neosetljiv na molbe. Ako krikne, verovatnije je da će zidovi odgovoriti.
     Na kraju krajeva, njemu se ne može verovati više nego Findejlu, koji je pobegao umesto da pomogne družini.
     Zvuci napora su se nastavljali, uobličujući se u tami. Svaki pokret izazivao je tupu zvonjavu nalik na zatezanje lanaca.
     Ispunjena neugasivim žarom besa ili straha, Linden se okrenula od Vaina i prepoznala Brusobola.
     Kapetan je uspravno stajao nedaleko od nje. Prostorija nije bila naročito velika. Njegovo zračenje bilo je puno čvornovatog besa i odlučnosti. Povremeno je, u pravilnim razmacima, napinjao ogromne mišiće, upinjući se svom snagom da raskine lance. No, njihova zveka nije odavala ni nagoveštaj zamora ili greške. Osećala je sirovi bol kako raste tamo gde su mu se okovi urezali u doručja. Dahtao je kao da mu vlažni vazduh nanosi bol.
     Sa drugog kraja zida promuklo se oglasila Prva. "Brusobole, imaj milosti."
     No, Bhrathairi su pokušali da potope Dragulj Zvezdoputa i kapetan nije prestajao.
     Po glasu Prve osećalo se da nije pretrpela ozbiljniju fizičku povredu. Lindenina čula počela su brže da reaguju. Razabrala je zvuke različitog disanja u prostoriji. Nervima je ispitivala prostor. Negde između Prve i Brusobola pronašla je Lupiženu. Zviždanje njegovih izobličenih pluća pri svakom udisaju i izdisaju pokazalo joj je da je on još u nesvesti. Bol koji je zračio pokazivao je da je zadobio težak udarac; ali nije osećala tragove krvarenja.
     Pored sebe je našla Kaila. Mirno je stajao i tiho disao; ali njegovo telo haručaija nije se moglo promašiti. Izgledao je jednako čvrsto i nepromenljivo kao i kamen za koji je bio prikovan.
     Brin je bio prikovan za drugi zid, preko puta Prve. Njegova odsutna ukočenost pokazala joj je da je pokušao isto što i Brusobol - i da je utvrdio da je besmisleno. Ipak, urođenim prkosom reagovao je na ono što je kapetan upravo činio.
     Sanomor je stajao blizu Brina, usmeren u tamu ka bratu. Njegova nemost bila je glasna kao krik. Duboko u sebi pretvorio se u čvor Zemljo-vida i očajanja.
     Dubina njegovih osećanja za trenutak joj je zaklonila Cera, ali brzo je postala svesna i ranjenog haručaija. I on je bio prikovan za zid nasuprot Prvoj, Lupiženi i Brusobolu. Položaj i disanje bili su mu isti kao kod Brina i Kaila, ali osetila je prizvuk bolnog znoja. Rame mu je oštro zračilo: kosti su ga držale u položaju koji mu je naprezao slomljenu ključnjaču. No, taj bol je bledeo u poređenju sa oštrim glasom zdrobljenog kolena.
     Nagonsko saosećanje slilo joj se u kolena, koja su zaklecala. Nije mogla da se ponovo uspravi i ponese sopstvenu težinu sve dok se nije pribrala od bola u vlastitim mišicama. Cer je bio tako povređen i zračio je tolikim bolom... sve njeno znanje i svi dugi napori vrištali su su u njoj zbog onoga što se dešava Ceru. Zastenjala je i uhvatila se ukoštac sa sećanjem na Kasreinove postupke, pokušavajući da smisli nešto čime bi mogla da promeni konačan ishod.
     Ali nije bilo ničega - ničega sem predaje. Daj Kovenanta Kemperu. Pomozi Kasreinu da nametne svoju volju Kovenantovoj neizlečivoj ranjivosti. Izdaj svaki poriv koji te vezuje za Nevernika. Ne. To ne bi uradila - čak ni da bi spasla Cera od agonije, ni Hergroma od smrti. Tomas Kovenant joj znači više od...
     Kovenant!
     U večitoj ponoći tamnice nije bilo ni traga od njega.
     Raširila je čula na sve strane, panično tražeći. No, nije otkrila ni nagoveštaj otkucaja srca ili disanja po kojima bi poznala Nevernika. Vain je bio tu. Kail je bio kraj nje. Prva, Brusobol zauzet naporima, Cer koji krvari: sve ih je poznala. Preko puta nje, iza Vaina, učinilo joj se da oseća ravnu gvozdenu površinu vrata. Ali od Kovenanta nije bilo ni traga.
     Blagi Bože.
     Mora da je glasno jeknula; neki sadruzi su se okrenuli ka njoj. "Linden Averi", napeto je rekla prva, "Odabrana. Jesi li povređena?"
     Tama je postala talasava i očajna, udarajući joj u glavu. Na sve strane smrdela je krv. Samo ju je teška optužba okova zadržala da se ne skljoka na pod. Ona je dovela družinu do ovoga. Kovenantovo ime krvarilo joj je na usnama, a tama ga je odnosila.
     "Odabrana!" povisila je glas Prva.
     Lindenina duša vapila je za krajem, za tamom ili nasiljem koji će sve ovo okončati. No, zauzvrat su dolazili odjeci glasa njene majke koja je preklinjala da umre, rugajući joj se. Gvožđe i kamen rugali su se njenoj želji za bekstvom, za olakšanjem. A morala je da umiri brigu svojih prijatelja. Nekako je smogla glas. "Nije ovde. Izgubila sam ga."
     Prva je uzdahnula. Kovenanta nema. Kraj pohoda. No, ona je bila spremna za sve opasnosti; u glasu joj se osećalo da ne priznaje poraz. "Svejedno, vredelo je pokušati. Nadali smo se da ćemo okrenuti gaddija i njegovog Kempera jednog protiv drugog. Drugačije nismo mogli."
     Takva hladna uteha nije zadovoljila Linden. "Kasrein ga se dočepao." Ledeni vazduh samo joj je pojačavao očajanje. "Uleteli smo mu pravo u ruke. Sada ima sve što želi."
     "Ima li?" Prva je zvučala kao da može da ostane uspravna pred svakim usudom. Kraj nje je Brusobol napadao okove neumornim besom. "A zašto smo onda još živi?"
     Linden je zaustila da odgovori. Možda hoće da se poigra sa nama. Tek tada je do nje dopro značaj reči Prve. Možda Kasrein želi da se iživljava nad zarobljenicima, zbog kazne ili zbog sopstvene zabave. A možda... možda su mu još potrebni zbog nećeg. Već je imao jednu priliku da uzme belo zlato i nije uspeo. Možda sada namerava da na neki način upotrebi družinu protiv Kovnenata.
     Ako je to tačno, možda će imati još jednu priliku. Poslednju priliku da povrati značaj sebi i svojim obećanjima.
     Kroz ledenu kožu buknuo joj je gnev nalik na groznicu. Tama joj je zaurlala u ušima, a srce je ubrzalo ritam kao pod naporom.
     Blagi Bože. Daj mi još jednu priliku.
     No, Prva je ponovo progovorila. Molba u njenom glasu privukla je i zadržala Lindeninu pažnju. "Odabrana, ti vidiš i ono što ja ne mogu. Šta se desilo sa mojim mužem Lupiženom? Čujem ga da diše kraj mene, ali ne odgovara."
     Linden je osetila savladana osećanja Prve kao da predstavljaju vezu između njih dve. "U nesvesti je." Postala je jasna kao savršeni led. "Neko ga je prilično gadno udario. Ali mislim da će mu biti dobro. Ne čujem nikakav znak kontuzije ili kome. Ništa nije slomljeno. Uskoro bi trebalo da se osvesti."
     Snaga Brusobolovih napora zaklonila je početno olakšanje Prve. No, brzo je podigla glas da bi bila jasnija. "Odabrana, hvala ti." Potpuni mrak nije sprečio Linden da oseti neme suze Prve.
     Linden je stegla svoju gladnu, oštru odlučnost i počela da vreba priliku da je upotrebi.
     Kasnije se Lupižena zaista osvestio. Stenjući i ječeći, polako je savladao zbunjenost. Prva je odgovarala na njegova pitanja jednostavno, ne pokušavajući da prikrije bol u svom glasu.
     No, Linden je brzo prestala da ih sluša. Odnekud izdaleka kao da je čula zvuk koraka. Postepeno je postala sigurna u to.
     Tri ili četiri para nogu. Hustini... i još neko?
     Gvozdena zveka vrata ućutkala je družinu. U ćeliju se ulilo svetlo iz blistavog hodnikam pokazujući da su vrata podignuta od poda sa nekoliko visokih stepenica. Niz stepenište su teško zatutnjala dvojica stražara sa bakljama.
     Za njima je ušao Rant Absolen.
     Linden je nervima prepoznala gaddija. Zaslepljena naglim svetlom, nije mogla da ga vidi. Pognula je glavu, žmirkajući i trepćući da bi izbistrila vid.
     Osvetljen, na podu između nje i Vaina, ležao je Tomas Kovenant.
     Svi mišići bili su mu mlitavi; ali ruke su mu ležale pravo kraj bokova, a noge su mu bile ispružene, pokazuući da ga je neko svesno namestio u takav položaj. Prazno je zurio u tavanicu, nalik na ljušturu živog bića. Samo slabo dizanje i spuštanje grudi pokazivalo je da nije mrtav. Na majici je nosio mrlje skorene krvi - otiske Lindeninog dodira krivice.
     Ćelija kao da je postala još hladnije. U trenutku nalik na početak histerije, Linden nije uspevala da shvati u šta gleda. Tu je bio Kovenant, jasno vidljiv - ali ipak uošte nije mogla da ga vidi svojim drugim čulima. Kada je u strahu i čuđenju zatvorila oči, kao da je nestao. Nije mogla da oseti nikakav znak njegovog prisustva. Ali bio je tu, stvarajući se pred njom onog časa kada bi otvorila oči.
     Uzdrhtala je kada se setila gde je već primetila takvu pojavu. Kemperov sin. Kovenant je postao kao beba koju je Kasrein neprestano nosio na leđima.
     Onda je primetila zlatnu prsten stegnut oko Kovenantovog vrata.
     Nije mogla da ga pročita, nije mogla da ga razume. Ali smesta je nagonski bila sigurna da je to objašnjenje. Kasrein ga je zarobio tim prstenom: on je blokirao njena čula kao da je naročito za to načinjen. Da je spreči da prodre u njega?
     Kasreine, đubre jedno!
     No, nije imala vremena da razmišlja. Stražari su spustili baklje sa oba strane vrata, a između njih je sišao Rant Absolen da se suoči sa pohodom.
     Linden je uz divlji napor otrgla pažnju od Kovenanta. Kada je pogledala gaddija, ustanovila je da je potpuno pijan. Odeća mu je bila pokrivena crvenim mrljama; oči su mu bile crvene od strepnje i straha.
     Zurio je u Brusobola. Zgrozio se od džinovih neumornih pokušaja da se oslobodi. Brusobol je polako, ritmički napinjao mišiće, upirao o lance i nije prestajao. Ruke su mu od šaka do laktova bile pokrivene krvlju.
     Linden je brzo iskoristila trenutak kada je Rant Absolen gledao njene sadruge.
     Uprkos smirenosti, Cerovo bledilo pokazivalo je kolike bolove trpi. Zavoji su mu bili natopljeni krvlju iz ponovo otvorene rane. Lupiženine povrede bile su manje ozbiljne, ali na levoj slepoočnici nosio je upadljiv otok.
     Potom se zagledala u Prvu. Mačomoćnica je izgubila i kacigu i štit, ali u kanijama je i dalje imala novi mač. Drška joj je bila tik izvan domašaja okovanih ruku. Mora da su joj ga vratili da bi je izazivali što je bespomoćna. Ili zbog Ranta Absolena? Je li Kasrein namerio da kazni gaddija zbog tog nepromišljenog poklona?
     No, Prva se držala kao da je neosetljiva na toliku zlobu. Dok je Rant Absolen uplašeno piljio u Brusobola, Mačomoćnica je jasno progovorila. "O, gaddi, nije mudro govoriti u prisustvu ovih hustina. Njihove uši su i Kasreinove uši i on će saznati zašto si došao."
     Njene reči otrgle su ga iz ukočenosti. Odvratio je pogled, zateturao se, uzviknuo naređenje na jeziku Bhrathaira. Stražari su poslušali i otišli, ostavljajući vrata otvorena.
     Brusobol je uperio pogled u taj izlaz dok se trudio da raskine okove.
     Čim su stražari otišli, Rant Absolen je polako pošao napred, kao da nema dovoljno svetla. Za trenutak je pokušao da pogleda Prvu, čkiljeći; ali njena visina poremetila mu je ravnotežu. Prešao je na Linden i približio joj se toliko da nije uspevala da izbegne alkoholna isparenja.
     Začkiljio joj je u lice i žurno prošaptao. "Oslobodite me ovog Kempera."
     Linden je savladala gađenje i sažaljenje, uspevši da zadrži miran glas. "Oslobodi ga se sam. On je tvoj Kemper. Sve što treba jeste da ga prognaš."
     Trgao se. Pružio je ruke ka njenim ramenima kao da će da je preklinje - ili kao da mu je potreban oslonac da ne padne. "Ne", šapnuo je. "To je nemoguće. Ja sam samo gaddi. On je Kasrein od Vrtloga. Moć pripada njemu. I straža pripada njemu. A Peščane gorgone..." Zadrhtao je. "Čitav Bhrathairdom zna..." Zaćutao je, ali se brzo pribrao. "On daje blagostanje i bogatstvo. Ne ja. Moj narod ne mari za mene." Za trenutak se izgubio, ali onda se setio svog nauma. "Ubijte mi ga." Pošto mu nije odmah odgovorila, zadahtao je. "Morate."
     Srce joj se zgrčilo od bola pred njegovom glupošću i slabošću, ali nije dozvolila sebi da se pokoleba. "Oslobodi nas", rekla je što je strože mogla. "Naći ćemo načina da ga se otarasimo."
     "Da vas oslobodim?" zaprepastio se. "Ne smem. On će znati. Ako ne uspete..." Preklinjao ju je pogledom. "Morate da se oslobodite sami. I da ga ubijete. Onda ću ja biti bezbedan." Usne su mu se iskrivile kao da će zajecati. "Moram da budem bezbedan."
     Tog trenutka, dok su je drugovi posmatrali, Linden je začula korake u hodniku i znala je da ima priliku da mu zabije još jedan ekser u mrtvački sanduk. Možda bi to bio poslednji potreban ekser. Nije se dvoumila ko to dolazi. Ipak, imala je milosti. Verovatno nikada nije ni bio drugačiji.
     Podigla je glas i jasno odgovorila. "Mi smo tvoji zarobljenici. Okrutno je da nas tako izazivaš."
     Na vratima se pojavio Kasrein. Pošto je stajao na uzvišenju, delovao je zapovednički i neporecivo, siguran u svoju vlast. Glas mu je zvučao kao meki udar biča, istovremeno veselo i preteći. "Ona govori istinu, o, gaddi. Ponižavaš se ovde. Oni su ti pobili stražare, uvredivši i tebe i Bhrathairdom. Nemoj umanjivati svoju čast razgovorom sa njima. Molim te, idi."
     Rant Absolen se zateturao. Lice mu se iskrivilo kao da će glasno zaplakati. No, ispod pijanstva ostao je nagon za samoodržanjem. Prenaglašenim pokretom okrenuo se ka Kemperu. "Hteo sam da iskalim bes. To je moje pravo." Oteturao se do stepenica i s mukom se popeo, napuštajući ćeliju, a da nije pogledao ni družinu ni Kasreina. Time je očuvao privid koji mu je bio jedina nada za opstanak.
     Linden ga je gledala kako odlazi, pripremajući se. Prema Kasreinu od Vrtloga nije osećala nikakvu samilost.
     Kemper se neljubazno naklonio svom gaddiju, a potom ušao u ćeliju i zatvorio gvozdena vrarta. Dok je silazio niz stepenice, čitavo lice bilo mu je usmereno na Linden; žuta odežda i žuti zubi ustremili su se ka njoj kao pritisak njegove volje.
     Odlučno je uspostavila samokontrolu, trudeći se da proveri ono što je već ustanovila. Bilo je tačno: kao i Kovenant, Kemperova beba bila je vidljiva očima, ali ne i dubljim čulima koja je posedovala.
     "Prijatelji", rekao je Kasrein, obraćajući se čitavoj družini, ali gledajući samo Linden, "neću da otežem. Nestrpljiv sam." Skrama mu je zaklanjala oči kao da je slep. "Da, nestrpljiv." Zakoračio je preko Kovenanta da bi stao tik pred njom. "Zavaravali ste me dokle ste mogli, ali sad je s tim gotovo. U uglu usana pljuvačka mu je odražavla svetlost. "Sada hoću da dobijem belo zlato."
     Drsko ga je pogledala u oči. Ostali su nepomično stajali, zagledani u nju i Kempera - svi sem Brusobola, koji nije prekinuo svoje napore čak ni zbog Kasreina od Vrtloga.
     "Nisam te zbunio." Brzo je olizao usne. "Pa, neću poricati da sam do izvesne mere propustio da uvidim tvoj istinski značaj. Ali više nije tako." Pošao je malo levo od nje. "Linden Averi, ti ćeš mi dati belo zlato."
     Ukočeno stojeći - vrebajući priliku - Linden je preteći zarežala. "Ti si lud."
     Podigao je obrvu kao da se podsmeva. "Jesam li, zaista? Smiri se i razmisli. Želim da mi ovaj Tomas Kovenant preda prsten u ruke. Takvo predavanje mora biti stvar izbora, a u njegovom umu postoji opna koja ga lišava mogućnosti izbora. Stoga ta opna mora biti raskinuta, kako bih mogao da mu izmamim izbor koji želim." Naglo je zabio koščati prst u Linden. "Ti ćeš je raskinuti umesto mene."
     Srce joj je zastalo u grudima. Trudila se da sakrije novu napetost, da joj besni pogled ne oslabi. Pažljivo je odmerila svaku reč i odgovorila prostačkim odbijanjem.
     Pogled mu je omekšao kao da se sprema na pohlepu. "Odbijaš me?" tiho je upitao.
     Ćutala je kao da se neće udostojiti da odgovori. Samo je stenjanje i zveka Brusobolovih okova prekidalo tišinu. Gotovo se ponadala da će Kasrein usmeriti na nju svoj monokl. Bila je sigurna da pod vlašću Kemperove volje ne bi uspela da uđe u Kovenanta.
     No, on je, izgleda, shvatao da je ne vredi ubeđivati čarolijom. Bez upozorenja se okrenuo i divljački šutno Cera pravo u okrvavljeno koleno.
     Od neočekivanog bola Ceru se kroz stegnute zube otelo stenjanje. Za trenutak je prebledeo kao da će pasti u nesvest.
     Prva se ispružila u okovima koliko god je mogla. Sanomor je pokušao da udari Kasreina, ali nije uspeo da ga dohvati.
     Kemper je ponovo pogledao Linden. Glas mu je bio još tiši. "Da li me odbijaš?"
     Osetila je da u njoj narasta drhtanje. Pustila ga je da raste, dopustila je sebi bol da bi ga bolje ubedila. "Ako pustim da me tako ubediš, Brin i Kail će me ubiti."
     Duboko u sebi preklinjala ga je da joj poveruje. Još jedan takav udarac potpuno će je slomiti. Neće moći da trpi Cerovu agoniju, čak ni da bi sprečila Kempera da pogodi njene namere.
     "Neće poživeti da podignu ruku na tebe!" iznenada je pobesneo Kasrein. Ipak, brzo se pribrao. "Nije važno", nastavio je još ljubaznije. "Imam drugih načina za ubeđivanje." Dok je govorio, prošao je kraj Vaina i stao kraj Kovenantovih nogu. Samo je demonokot bio u stanju da ga ne gleda. Držao je družinu u stisku užasa.
     Uživao je u njihovoj grozi. Polako je podigao desnu ruku.
     Kovenant je istovremeno ustao sa poda, trzajući se kao da ga vuče prsten oko vrata.
     Kasrein je pomerao ruku kružnim pokretom zgloba šake. Kovenant se okrenuo. U očima mu nije bilo ničega. Kontrolisan zlatnom ogrlicom, bio je prazan kao i njegov oreol. Majica mu je bila zamrljana smrću. Nastavio je da se okreće sve dok ga Kasrein nije zaustavio novim pokretom.
     Od tog prizora Linden je zamalo izgubila odlučnost. Zar Kovenant da bude igračka u Kemperovim rukama! Kakve god greške načinio, nije zasluživao toliko poniženje. A iskupio se! Niko se nikada nije toliko trudio da se iskupi. U Koerkriju je oslobodio mrtve džinove. Jednom je porazio poglavara Kletnika. I učinio je sve moguće za Linden. Ovo je bilo nepravedno. I zlo.
     Zlo.
     Suze su joj linule niz obraze kao vrelina smrtnosti.
     Naglim pokretom zgloba, Kasrein je poslao Kovenanta ka njoj.
     Boreći se sa okovima, pokušala je da ga okrene. On se progurao pored njenih ruku i prišao joj da je poljubi mrtvački hladnim usnama pravo u usta. Jeknula je, a on se povukao za korak. Osakaćenom šakom tako ju je udario da joj je lice zaplamtelo.
     Kemper ga je pozvao nazad, a on se povinovao kao lutka na koncu. Kasrein je još piljio u Linden. Zlobno je iskezio staračke zube. "Vidiš li sada da imam potpunu vlast nad njim?" upitao je gladnim glasom.
     Linden je klimnula glavom. Nije mogla da se savlada. Uskoro će Kasrein moći da joj naređuje jednako lako kao i Kovenantu.
     "Onda gledaj ovo." Kemper je načinio nekoliko složenih pokreta; Kovenant je podigao ruke i okrenuo prste unutra kao kandže. Zario ih je u lice tik oko očiju.
     "Ako me ne zadovoljiš" - preo je Kasrein - "narediću mu da oslepi samog sebe."
     To je bilo dovoljno. Više nije mogla da podnese. Dugi drhtaji gneva pronosili su joj se duž svih mišića. Sada je bila spremna.
     Pre nego što je stigla da pristane, užasni napor oteo je Brusobolu urlik iz pluća. Neverovatnom snagom uspeo je da iščupa iz zida lanac koji mu je vezivao levicu; lanac je suknuo napred kao bič. Nošen svom snagom strašnog napora, pogodio je Kasreina pravo u grlo.
     Kemper se zateturao od udarca. Sručio se na stepenište i skljokao se na pod. Ostao je nepopmičan. Toliko gvožđe i tolika snaga sigurno su mu zdrobili sve kosti u vratu. Linden se unela u pogled ka njemu i ustanovila da je mrtav. To ju je ošamutilo. U prvi mah je jedva primetila da Kemper uopšte ne krvari.
     Prva je divlje kriknula: "Kamena mi i mora, Brusobole! Sjajno urađeno!"
     No, Kasrein se sledećeg trenutka pomerio. Pokrenuo je udove. Polako i kruto, podigao se na sve četiri, a onda je ustao. Još maločas uopšte nije imao puls: sada mu je srce udaralo obnovljenom snagom. Snaga se ulivala u njega. Okrenuo se prema družini. Iscerio se kao da obećava ubistvo.
     Linden je zurila u njega, užasnuta. Prva je tiho opsovala.
     Beba na Kasreinovim leđima ljupko se smešila u snu.
     Pogledao je Brusobola. Džin se, gotovo iscrpljen, skljokao uz zid. No, njegov besni pogled jasno je pokazivao da će, sa jednom slobodnom rukom, uskoro biti potpuno slobodan.
     "Prijatelju", kruto je rekao Kemper, "tvoja smrt će prevazići tvoje najstrašnije strahove."
     Brusobol je odgovorio dahtavim režanjem. No, Kasrein je pazio da ostane van domašaja kapetanovog lanca.
     Kemper je polako preneo pažnju na Linden. Polako je ponovio. "Ako me ne zadovoljiš." Samo je mala napetost u glasu pokazivala da mu se išta desilo. "Narediću mu da oslepi samog sebe."
     Kovenant se nije pomerio. Još je stajao sa prstima nadnesenim nad sopstvene oči.
     Linden je poslednji put bacila pogled na njegovu užasnu bepomoćnost. Potom je dopustila sebi da se skljoka. Kako da se bori sa čovekom koji može da se podigne iz mrtvih? "Moraćeš da mu skineš taj prsten sa vrata. To me blokira."
     Kail se izvio u okovima. "Odabrana!" kriknula je Prva. Lupižena ju je zapanjeno pogledao.
     Linden nije obraćala pažnju. Gledala je Kasreina. Divlje iskežen, prišao je Kovenantu. Jednom rukom dotakao je zlatnu traku. Začas mu se našla u prstima.
     Kovenant se smesta vratio u svoju običnu prazninu. Oči su mu bile šuplje. "Ne dodiruj me", rekao je bez ikakvog razloga.
     Pre no što je Linden stigla da posegne ka njemu u čežnji ili besu, da pokuša da održi obećanja, pod kraj Vainovih nogu počeo je da se uvija i topi. Iz granita se, mirno i dostojanstveno, pojavio Findejl.
     Smesta je pogledao Linden. "Jesi li poludela?" Uobičajeni jad njegovog lica kao da je vikao na nju. "To je uništenje!" Nikad ranije nije čula Elohima da tako besni. "Zar ne razumeš da je Zemlja u opasnosti? Zato sam vas slao na brod dok je put bio otvoren, pa je sve ovo moglo da se izbegne. Sunozbore, slušaj me!" Pošto mu nije odogovorila, još više se razbesneo. "Ja sam Određeni. Usud Zemlje je na mojim ramenima. Preklinjem te - ne čini to!"
     Ali ona ga nije slušala. Kasrein je stajao iza Kovenanta, iskežen kao da zna da se od Findejla ne treba bojati. Držao je u rukama zlatnu traku, pretnju kojom ju je pokorio. No, ni ona nije gledala Kempera. Nije obraćala pažnju na zabrinutost svojih sadruga. Pripremala se za ovo od trenutka kada je Prva rekla: A zašto smo onda još živi? Borila se za ovo svakim delićem volje, borila se za priliku da načini svoj sopstveni izbor. Da mu uklone traku oko vrata. Mogućnost da ispuni barem jedno jedino obećanje.
     Sva se usmerila na Kovenanta. Dok su se ostali trudili da je odvrate, da je ubede da odustane, otvorila je sva čula pred njim. Predala se njegovoj praznini u žurbi nalik na izliv ekstaze ili lišavanja, besa ili bola.
     Sada nije obraćala pažnju na to sa kakvim osećanjima će ući u njega. I nije se opirala dok se ulivala u dugu struju. Videla je da su raniji promašaji bili posledica pokušaja da ga usmeri po sopstvenoj volji, u sopstvenu korist; ali sada nije želela ništa za sebe, nije zadržavala ništa. U potpunom samozaboravu, padala je kao umiruća zvezda u prazninu iza koje su Elohimi sakrili njegovu dušu.
     Ipak, nije zaboravila Kasreina. On ju je pažljivo posmatrao, spreman na buđenje Kovenantove volje. U tom času Kovenant će biti potpuno ranjiv; jer svakako neće smesta povratiti punu svest i punu moć, a za to vreme neće moći da se odbrani od Kemperove volje. Linden nije osećala sažaljenje prema Kasreinu, nije imala ništa čime bi mogla da oseti sažaljenje. Dok je padala i padala kao smrt u Kovenantovu prazninu, izvikivala je bezglasna uputstva koja su odjekivala kroz njegov nenastanjeni um.
     Sada iz dubina nisu dolazile vizije da je zgroze. Predala se tako potpuno da nije ostalo ništa što bi joj izazvalo strah. Sada je osećala slojeve svoje nezavisne ličnosti kako se gule i nestaju. Strogost, studije, medicina - sve je nestalo; ostala je sa petnaest godina, sama, nesposobna da sebi objasni majčinu smrt. Nestali su i bol i krivica i majka - izgledalo je da nema u sebi ništa sem neugasivog užasa i samooptužbi zbog očevog samoubistva. Potom je i samoubistvo nestalo i stajala je pod čistim suncem na cvetnoj livadi, puna detinje sposobnosti za sreću, radost, ljubav. Mogla je zauvek tako da pada.
     Sunce je raširilo nad njom krila svetlosti, a vetar joj je mrsio kosu kao ruka puna ljubavi. Uzviknula je od zadovoljstva. Neko joj je odgovorio na uzvik. Preko livade je prilazio dečak. Bio je stariji od nje - izgledao je mnogo stariji, iako je ipak bio dečak, a Kovenant u kakvog će se pretvoriti bio je samo naznačen u njegovim crtama lica i plamenu u njegovim očima. Prilazio joj je sa stidljivim poluosmehom. Ruke su mu bile raširene, cele i pristupačne. Zahvaćena vrtlogom nagonskog oduševljenja, portčala je prema njemu raširenih ruku, čeznući za zagrljajem koji će je promeniti.
     Ali kada ga je dodirnula, jaz je bio premošćen, a njegova praznina ulila se u nju. Istog časa sve je videla i sve čula. Sva čula su joj normalno dejstvovala. Čitava družina je ćutala; očajnički su zurili u nju. Kasrein je stajao kraj Kovenanta sa spremnim monoklom u drhtavim rukama, kao da više ne može da čeka. Ali iza svega što je videla i čula, zacvilela je kao da predoseća svoj budući život. Bila je dete na cvetnoj livadi, a stariji dečak koga je obožavala napustio ju je. Ljubav je nestala ispod sunca, ostavljajući dan lišen svega, kao da je radost umrla.
     A ipak ga je videla - videla je dečaka u čoveku, Tomasa Kovenanta - dok su mu se u udove vraćali život i volja. Videla ga je kako preuzima sebe i podiže glavu. Sva čula su joj normalno dejstvovala. Mogla je samo da zacvili kada se on okrenuo ka Kasreinu i izložio se Kemperovoj volji. Još je bio predaleko od samog sebe da bi mogao da se odbrani.
     No, pre no što je Kemper stigao da upotrebi monokl, uputstva koja je ostavila u Kovenantu doprla su do njega. Pogledao je pravo u Kasreina i poslušao je.
     Jasno je izgovorio jednu reč.
     "Nom."









Treći deo: GUBITAK









19. ČAROLIJA
     To ime kao da je ošamutilo sve, zgrozivši i sam kamen Peskodrža.
     Iz ogromne i usamljene udaljenosti, Kovenant je gledao kako se Kasrein od Vrtloga povlači. Kemper je ispustio monokl. Staračko lice zgrčilo mu se od straha i besa. No, nije mogao da opozove ime koje je Kovenant izgovorio. Za trenutak ga je obuzeo i paralisao užas neodlučnosti. Onda se u njemu podigao stari strah i pojurio je da spase život.
     Zalupio je za sobom gvozdena vrata i namakao rezu. No, ti metalni zvuci Kovenantu nisu značili ništa. Bio je potpuno svestan situacije. Sva čula su mu normalno dejstvovala: shvatio je opasnost, razumeo strepnju družine, znao je šta treba učiniti. Ipak, bio je jedva na ivici razuma. Jaz između delovanja i pokreta, opažanja i posledica, sporo se zatvarao. Svest je izvirala iz njega kroz kontakt koji je stvorila Linden; ali razdaljina je bila ogromna i nije mogla začas da se ispuni.
     Isprva je oporavak tekao brzo. Veze sa pubertetom, pa sa vremenom mladićstva, isceljivale su se u talasu sećanja koji je ličio na vatru - kaljenje i sagorevanje istovremeno. A ta vatra brzo se pretvarala u veličanstvenu dubinu kojom se predao pisanju i braku. Ali onda se napredak usporio. Sa Džoanom na farmi 'Utočište', pre objavljivanja romana i rođenja sina, osećao je da je ta svetlost najvažnija životna energija. Ali pokazala se šuplja u dubini. Bestseler je bio tek šuplji delić samoljublja. A brak mu se raspao zbog zločina lepre za koji nije bio kriv.
     Stvari kojih se potom setio naterale su ga da se zgrči.
     Gruba i nehotična izolacija u kojoj se našao i nametnuti samoprezir odveli su ga duboko u posebno ludilo gubavaca. Upao je u Domaju kao da je to končani vrhunac krize njegovog života. Gotovo odmah je silovao prvu osobu koja se sprijateljila sa njim. Mučio je i užasavao ljude koji su mu pomagali. Glupo je koračao tačno stazom koju mu je pripremio poglavar Kletnik; nije skrenuo sa nje sve dok mu se nisu vratile - i zgrozile ga - posledice sopstvenih dela. A i onda je mogao da izazove uništenje umesto iskupljenja, da ga nisu podržali ljudi kao Mhoram, Banor i Penosled, ljudi čije je shvatanje ljubavi i hrabrosti daleko prevazilazilo njegovo. Čak i sada, posle toliko godina, srce mu je krvarilo zbog zla koje je naneo Domaji, narodu Domaje - zbog bede u koju ih je bacio.
     Glas mu je odzvanjao u vlažnoj ćeliji. Sadruzi su se saginjali prema njemu dok je klečao na ledenom kamenu kao prezren. No, nije obraćao pažnju na njih.
     I nije bio prezren. Bio je ranjen, da; kriv, van svake sumnje; prepun žaljenja. Ali lepra mu je davala ne samo slabost, nego i snagu. U prestonoj dvorani Kletnikovog Tabora, suočen sa Opakim i Kamenom Zlozemlja, našao se u srcu sopstvenog paradoksa. Raspet između suprotnosti samozaborava i samopotvrđivanja, neverovanja i ljubavi - priznajući i odbijajući istinu o Opakom - stekao je svoju moć. Sada ju je osećao u sebi, smeštenu kao trenutak jasnoće u srcu svake vrtoglavice. Dok se jaz zatvarao, pribrao se.
     Pokušao je da treptanjem osuši oči od suza. Linden ga je ponovo spasla. Jedina žena za poslednjih gotovo dvanaest godina koja se nije uplašila njegove bolesti. Njega radi, uporno se izlagala opasnostima, situacijama i zahtevima koje nije mogla ni da odmeri ni da kontroliše. Kamen mu je bio nesiguran pod dlanovima i kolenima; ali nameravao je da se uspravi. Toliko joj je dugovao. Nije mogao ni da zamisli cenu koju je platila da bi ga povratila.
     Kada je pokušao da ustane, čitava ćelija se zanjihala. Vazduh je bio pun udaljenih udaraca nalik na uništenje granita. Pod svetlom baklji lebdela je prašina, ukazujući na pukotine u tavanici. Pod se ponovo pomerio. Vrata ćelije odzvanjala su od udaraca.
     "Dolazi Peščana gorgona", rekao je nečiji mirni glas. Kovenant je prepoznao tipičnu Brinovu smirenost.
     "Tomase Kovenante." Nikakva gvozdena samokontrola nije mogla da sakrije strepnju Prve. "Džinoljube! Je li te Odabrana ubila? Je li nas ubila sve? Dolazi Peščana gorgona!"
     Nije mogoa da joj odgovori rečima. Reči mu se još nisu vratile. Zato joj je odgovorio tako što je raširio noge i uspeo da se uspravi uprkos dubokim drhtajima kamena. Okrenuo se prema vratima.
     Prsten mu je nepomično ležao na osakaćenoj šaci. Otrov koji je pokretao divlju magiju već je danima bio prigušen; isuviše brzo se povratio. Nije mogao da preuzme svoju moć. Ipak je bio spreman. Linden ga je pripremila na ovo istim pokretom kojim je oterala Kasreina.
     Findejl mu je priskočio. Elohimov strah bio je glasan kao krik, iako nije vikao. "Ne čini to." Uprkos drhtanju, hitnja mu je pomogla da jasno izgovori reči. "Hoćeš li da uništiš Zemlju?" Ruke i noge bile su mu napete od suzbijene žurbe. "Sunozbor čezne za smrću. Ne budi budala. Daj meni prsten."
     Na to se prvo ugljevlje Kovenantovog starog besa razvilo u vatru.
     Udaljeni udarci su se nastavljali, kao da se delovi Peskodrža urušavaju; ali opasnost je bila mnogo bliža. Čuo je teške korake kako trče spoljašnjim hodnikom.
     Nagonski je povio kolena da očuva ravnotežu u bici.
     Koraci su stigli do vrata i zastali.
     Oglasio se Lupižena, stenjući kroz zube. "Paučino Vodosvetla, volim te."
     Na to su se vrata ćelije zgužvala kao pergament kada je Nom udarila o njih i kroz njih dvema bezprstim rukama nalik na maljeve.
     Dok je vrisak metala još odjekivao tamnicom, zver je jurnula kao da namerava da ga razbije o zid.
     Nikakvo smrtno telo ni kost ne bi izdržalo takav napad. No, Elohimi su samo uspavali otrov Opakog. Nije bio očišćen ni oslabljen. A Peščana gorgona bila je stvorenje čiste moći.
     Trenutak pre no što je Nom udarila, Tomas Kovenant se pretvorio u erupciju belog plamena.
     Divlja magija: kamen temeljac Svoda Vremena: moć koju ne ograničava ni potčinjava nijedan Zakon sem unutrašnjih ograničenja onoga ko je nosi. Vrhovni poglavar Mhoram rekao je proročanstvo vatre: Ti jesi belo zlato, i Kovenant je ispunio te reči. Zahvatio ga je neugasivi plamen. Blistao je srebrnim ognjem kao da se pretvorio u ognjište peći.
     "Ne!" kriknuo je Findejl kraj njega.
     Peščana gorgona se zabila u Kovenanta. Udar i ubrzanje odneli su ga do zida. No, jedva je osetio napad. Plamen bele vatre čuvao ga je od bola, kao da je taj plamen samo spoljašnji znak njegove lepre, čineći ga neosetljivim na ograničenja sopstvene smrtnosti. Neko sa živim nervima možda bi suviše osećao toliku moć pa joj ne bi dozvolio da razvije punu snagu: Kovenanta to nije ograničavalo. Otrov je oživeo u njemu. Ožiljci od zmijskih zuba na podlaktici sinuli su kao oči Opakog. Gotovo bez misli i volje, suprotstavio se napadu Nom.
     Peščana gorgona se zateturala i ustuknula.
     Pošao je za njom kao struja magme. Nom je zadavala udarce koji bi i stenu pretvorili u prah. Urođeno divljaštvo uvećano stolećima zatočeništva sada se sručilo na Kovenanta. A on je odgovarao udarima nalik na bes uragana. Na podu su se pojavile pukotine. Dovratak se srušio, ostavljajući u spoljašnjem hodniku rascepinu nalik na ranu. Findejlovi protesti zvučali su kao cviljenje stenja.
     Kovenant je napredovao. Zver je odbila da se dalje povlači. Nevernik i Nom uhvatili su se u rvački zagrljaj kao braća po usudu.
     Peščana gorgona imala je ogromnu snagu. Mogla je da ga zdrobi kao svežanj trulih grančica. No, Kovenant se pretvorio u plamen, a svaki plamsaj nosio ga je dalje u ekstazu otrova i gneva. Već je postao toliko blistav da je družina bila zaslepljena. Srebro je topilo i isparavalo izlomljeni kamen, proširujući tamnicu pri svakom vrelom udaru njegovog srca. Bio je tako bespomoćan! Sada je podivljao od želje da uzvrati udarac. Ova Peščana gorgona ubila je Hergroma i obogaljila Cera. A Kasrein je pokrenuo njeno zlo. Kasrein! Mučio je Kovenanta dok ovaj nije bio sposoban da se brani; samo ga je Hergromov upad spasao od smrti - ili od opsednutosti koja bi bila gora od smrti. U njemu je ključao bes; gnev je plamteo kao sunčev oganj.
     Ali Nom nije bila kriva. Zver je bila divlja i željna nasilja; ali živela je i delovala samo po naređenjima Kasreinove volje. Kasrein, uvek ponovo Kasrein. Kroz Kovenanta su se vitlali prizori puni svireposti. Gnev ga je učinio nesavladivim poput vulkana.
     Osetio je da mu Nom slabi u stisku. Nagonski je umanjio svoju snagu. Otrov se tek probudio i još je mogao da ga obuzdava. Nije želeo da ubije.
     Peščana gorgona smesta je oslobodila nov talas snage i gotovo ga rastrgla.
     No, Kovenant je predaleko odmakao u moć. Divljom magijom ščepao je zver i okovao je plamenom i voljom. Gorgona se titanski borila, ali bezuspešno. Okovavši je, pustio ju je i uzmakao.
     Nom se neko vreme uvijala, trudeći se da se oslobodi svom svojom urođenom divljinom. No, nije uspela.
     Postepeno je, izgleda, postajala svesna da je konačno naišla na čoveka koji može da je uništi. Prestala je da se bori. Opustila je ruke. Čitavim telom pronosili su joj se dugi drhtaji, kao da iščekuje smrt.
     Kovenant je postepeno umanjio moć, iako je zadržao pregršt plamena na samom prstenu. Uskoro je zver bila oslobođena plamena.
     Lupižena je počeo da se smeje kao da se vratio sa ivice histerije. Findejl je piljio u Kovenanta kao da ne veruje sopstvenim očima. No, Kovenant nije imao vremena ni za šta sem Peščane gorgone. Nom je oprezno iskušavala slobodu. Od iznenađenja je počela da drhrti još jače. Mahala je glavom levo-desno, kao u neverici. Pažljivo, kao da se boji onoga što čini, podigla je ruku da udari Kovenanta pravo u glavu.
     Kovenant je stegao pesnicu i ponovo rasplamsao vatru. Ali nije udario, nego je s mukom upotrebio zarđali glas.
     "Ako me ne ubiješ, nećeš morati da se vratiš u Usud."
     Nom se ukočila kao da razume. Drhteći čitavim telom, spustila je ruku.
     Trenutak kasnije, zver ga je iznenadila - spustila se na pod. Drhtanje je postalo još jače, a onda je počelo da jenjava. Peščana gorgona dotakla je čelom kamen kraj Kovenantovih nogu kao da se zaklinje na vernost.
     Pre no što je Kovenant stigao da reaguje, Nom se ponovo uspravila. Na praznom licu nije joj se videlo nikakvo osećanje. Okrenula se sa životinjskim dostojanstvom, popela se do razbijenih vrata, bez oklevanja prošla kroz šljaku dovratka i nestala niz prolaz.
     U daljini su zvuci padanja kamena jenjali; povremeno je neki tup udar stizao do ćelije, kao da je negde pao komad zida ili tavanice. Nom mora da je napravila mnogo štete na putu ovamo.
     Kovenant je iznenada postao svestan svetlosti svoje vatre. Pekla mu je vid kao da su mu se oči vratile u normalu. Smanjio je moć sve dok se nije svela na plamičak oko prstena. Ali nije je potpuno ugasio. Čitav Bhrathairdom ležao je između družine i Dragulja Zvezdoputa, a on nije nameravao da i dalje ostane zatvorenik. Vratila su mu se sećanja na Veselkamen - bespomoćnost i otrov u grču. Neposredno po istinozboru ubio je dvadeset jednog pripadnika na-Mhoramove Klave. Tragovi zmijskih zuba na podlaktici nastavili su da pilje u njega. Iznenada ga je obuzela žurba i okrenuo se da pogleda saputnike.
     Vain je stajao odmah tu: simbolika pragrdana u ljudskom obliku. Na usnama je nosio crni osmeh olakšanja. No, Kovenant nije imao vremena za razmatranje demonokota. Kolikom brzinom će Kasrein organizovati odbranu Peskodrža? Požurio je kraj Vaina ka ostalim drugovima.
     Prva je iznemoglo promrmljala njegovo ime. Izgledalo je da je jedva u stanju da izdrži teret izbavljenja. Lupižena je kraj nje bez zazora ronio suze, naizmenično se smejući glasnije i tiše. Ozbiljna modrica na slepoočnici kao da mu je oštetila emocionalnu ravnotežu. Brusobol je stajao sa pokidanim lancem na slobodnoj ruci, a sa zglobova mu je kapala krv; ali lice mu je bilo ozareno novom nadom koju mu je Kovenant pružio.
     Sa ostalih zidova pogledi haručaija odražavali su belo zlato kao ponos. Izgledali su moćno kao Zavet koji je vezao Krvnu gardu za poglavare snagom jačom od sna i smrti. Čak su i Cerove oči sijale, iako je iza svetlosti ležao bol tako dubok da je i Kovenantov površni pogled mogao da ga razabere. Crvena tečnost natapala mu je zavoje oko kolena.
     Sanomor kao da nije bio svestan Kovenanta. Pogled nemog džina bio je staklast i usmeren ka unutra. Izmoždene ruke pružao je napred kao da želi da pokrije lice. No, barem nije bilo znakova fizičke povrede.
     A onda je Kovenant ugledao Linden.
     Zaprepastio se. Visila je u okovima kao da su joj obe ruke slomljene. Glava joj je bila mlitavo opuštena napred; kosa boje žita padala joj je preko lica i grudi. Kovenant nije video da li diše, nije znao je li je povredio ili ubio tokom borbe sa Nom.
     Findejl je za to vreme neprekidno mrmljao. "Hvala Gmrau što je izdržala." Reči kao da su bile otrgnute iz iščekivanja. "Ipak, sudbina Zemlje leži u rukama ludaka. Otvorila je stazu uništenja. Zar nisam Određen da je sprečim? Moj život je prokockan. To je nepodnošljivo."
     Kovenant se plašio da joj priđe, strepeo je da će videti da je ranjena - ili nešto gore. Uspaničen, bacio se na Findejla. Ščepao ga je za ogrtač. Moć mu se okupljala i plamtela oko Elohimovog mršavog tela.
     "Šta joj se desilo?"
     Findejlove žute oči kao da su za časak razmišljale kako bi bilo da mu prosto nestane iz stiska. No, ipak je odgovorio. "Uzdrži se od gneva, prstenošo. Ne znaš kakva je opasnost. Sudbina Zemlje je krhka u tvojim grubim rukama." Kovenant ga je besno pogledao i Findejl je žurno dodao: "Odgovoriću."
     Kovenant ga nije puštao. Divlja magija kovitlala se u njemu kao zmijsko gnezdo. Srce mu je udaralo na ivici krika.
     "Ona je ućutkana", oprezno je rekao Findejl, pažljivo zagledan u Kovenanta, "kao što si ti bio ućutkan na Elohimfestu. Ulazeći u tebe, preuzela je u sebe tišinu koja te je čuvala." Govorio je kao da želi da Kovenant čuje drugu poruku, skriveno opravdanje onoga što su Elohimi učinili. Ali Kovenant nije imao sluha za to. Samo ga je stezanje pesnica sprečilo da ne eksplodira.
     "Ali za nju to neće trajati", nastavio je Findejl. "Ovo je tvoje, načinjeno je za tebe, i neće je dugo držati. Uskoro će se vratiti. Zato", žurno je nastavio, "nema potrebe za divljom magijom. Moraš je ugasiti. Zar me ne čuješ? Tvoje ćutanje je jedina nada za Zemlju."
     Kovenant ga više nije slušao. Odgurnuo je Findejla. Vatra je blesnula iz raširenih prstiju kao žar. Okrenuo se ka Linden i razbio joj lance na rukama i nogama, a onda pružio ruke da je uhvati. No, ona nije pala: telo joj je nagonski povratilo ravnotežu kao da je najprimitivniji nagoni navode da izbegne neophodnost njegovog dodira. Polako je podigla glavu. Pod žutim i belim svetlom baklji i bele magije video je da su joj oči prazne.
     Oh, Linden! Nije mogao da se zaustavi. Zagrlio ju je, čvrsto, i počeo da je njiše kao da je dete. I sam je bio takav. A ona je zbog njega preuzela ovo na sebe. Od zagrljaja se nad njom stvorio srebrni oreol. Tok njegove moći pokrio ju je kao da je nikada neće pustiti. Nije znao da li da plače zato što je živa ili zato što je ovako izolovana. Sama je to učinila sebi. Zbog njega.
     Oglasio se Brin, čvrstim glasom, bez straha i bez ikakvog drugog osećanja: "Prapoglavaru, onaj Kemper nas neće pustiti da odemo. Moramo da požurimo."
     "Tako je, Džinoljube", rekla je Prva. Svaki protekli trenutak povećavao je njenu spremnost za bitku. "Dragulj Zvezdoputa i dalje je u opasnosti, a mi smo daleko od njega. Ne sumnjam ni u Sedmoruka ni u njegovu odanost, ali želim da odem odavde i ponovo stupim nogom na dromond."
     Te reči Kovenant je razumeo - ne Findejlove nagoveštene pretnje, nego konkretan poziv na akciju. Elohim je rekao: Sudbina Zemlje leži u rukama ludaka. Tražio je prsten. A Kovenant je ubio toliko ljudi, uprkos svom gađenju od krvoprolića. Nije verovao nijednoj moći. Ipak, divlja magija tekla je kroz njega kao struja raskidanja, željna upotrebe. Zahtev Prve podsetio ga je na važnost pohoda, na potrebu da prežive i pobegnu.
     Ona mu je vratila sećanje na Kasreina, koji je primorao Linden na ovoliko žrtvovanje.
     Pažljivo je spustio Linden i odmakao se od nje. Za trenutak je ostao zagledan u nju, utiskujući njeno prazno i lepo lice u sećanje, da bi oko njega pribrao sva osećanja. Onda se okrenuo ostalima.
     Mentalnim pokretom skinuo im je okove sa ruku i nogu, počev od Sanomora i Cera, kako bi nemi džin mogao da se postara za ranjenog haručaija. Cerova povreda nanela mu je dodatni bol, od čega mu se plamen proširio na ruke kao da on sam predstavlja samo gorivo za divlju magiju. Već se više puta iscelio i sačuvao od zla. Ipak, neosetljivost ga je sprečavala da to učini i svojim prijateljima. Morao je da uloži ogroman napor kako bi zadržao gnev od još jedne eksplozije.
     Začas je oslobodio čitavu družinu. Lupižena je nesigurno stajao, još podložan posledicama primljenog udarca. No, Brin je pošao ka njemu kao da je spreman na sve Kovenanta radi. Kail je preuzeo brigu o Linden. Prva je izvukla svoj novi mač i stegla ga obema rukama; pogled joj je bio oštar kao gvozdeno sečivo. Brusobol je zategao lanac koji je slomio, isprobavajući je li pogodan za oružje.
     Za trenutak su zastali da se nauživaju slobode. Onda je Prva požurila uz stepenice da napusti ćeliju, a ostali su pošli za njom.
     Spoljnji hodnik zavijao je sa obe strane za ugao; Prva je smesta pošla u pravcu kuda je otišla oslobođena Peščana gorgona. Kovenant je krenuo za njom, rame uz rame sa Brinom i Brusobolom, a ostali su ih pratili. Džinovi su hodali pognuto, jer im je tavanica bila preniska. No, iza prvog ugla naišli su na širi hodnik sa mnogo vrata od ćelija. Hustin koji je čuvao to mesto bio je mrtav, zdrobljen tamo gde ga je našla Nom. Kovenant nije imao vremena da zaviruje u ćelije, ali u prolazu je slomio sve reze na vratima.
     Hodnik se utapao u čitav lavirint prolaza. Prva je morala da stane, ne znajući pravac. Trenutak kasnije Brin je pokazao ka stepeništu koje se dizalo na jedom kraju hodnika. Družina je smesta krenula ka njemu.
     Niz stepenište je sišla mršava žena i počela da trči ka njima. Kada ih je ugledala, iznenađeno je stala, a onda ponovo požurila napred.
     Jedva su prepoznali gospu Alif. Haljina joj je bila iscepana i prljava. Kosa joj je visila u pramenovima, a na temenu su se videli tragovi čupanja vlasi. Niz desni obraz pružale su joj se četiri dugačke ogrebotine.
     Pogledala je Prvu i Kovenanta, dahćući. "Peščana gorgona... Kako to da ste...?" Trenutak kasnije ugledala je Kovenantovu vatru i opasnu vrelinu u njegovom pogledu. Ramena su joj se opustila. "Oh, bojala sam se za vas. Vi ste mi bili jedina nada i kada je Peščana gorgona... došla sam da vas obiđem, misleći da ću ugledati sopstvenu smrt." Lice joj se trzalo. No, brzo je razmišljala. "Morate da bežite!" uzviknula je. "Kasrein će okupiti protiv vas sve snage Peskodrža."
     Prva je bacila pogled na Kovenanta; ali on nije bio Linden i nije znao može li se verovati toj ženi. Sećanja na gospu ispunila su ga nelagodnošću. Da li bi došla ovamo da je onomad uspela da ga zavede?
     "Gospo", kruto je rekla Prva, "ti si ranjena."
     Alif je podigla ruku ka obrazu - pokret pun straha. Bila je Omiljena; njen položaj zavisio je od lepote. No, odmah je spustila ruku, pribrala se i dostojanstveno uzvratila pogled Prvoj.
     "Gospa Bent nije nežna kada likuje. Pošto je ona gaddijeva Omiljena, nisam smela da se branim."
     Na to je Prva klimnula glavom kao da obećava osvetu. "Hoćeš li nas izvesti odavde?"
     Gospa nije oklevala. "Hoću. Meni ovde više nema života."
     Prva je pošla prema stepeništu, ali izubijana žena ju je zaustavila. "Taj put vodi u Prvi Uvoj. Odatle nema izlaza sem kroz kapije - koje su snaga Peskodrža. Pokazaću vam drugi put."
     Kovenant se složio, ali imao je druge planove. Pri svakom otkucaju srca iz njega su se razlivale iskre. "Reci mi kuda ideš."
     Brzo je odgovorila. "Peščana gorgona napravila je veliku rupu u Peskodržu. Ako budemo išli njenim putem, stići ćemo do otvorenog peska pod Peskozidom. Odatle najsigurniji put u luku vodi duž vrha samog Peskozida. Biće čuvan, ali verovatno će Kemperove misli biti upravljene na drugu stranu - ka kapiji."
     "A mi ćemo biti izloženiji napadu na zidu", mračno je rekla Prva, "nego na kapiji, ili na ulicama Bhrathaira. Dobro je. Idemo."
     Ali Kovenant je već govorio dalje. "U redu. Naći ću vas na zidu. Negde. Ako se ne pojavim ranije, čekajte me kod Šiljaka."
     Prva se naglo okrenula ka njemu i prostrelila ga pogledom. "Kuda ćeš?"
     Bio je oštar od otrova i moći. "Ništa nam neće vredeti da se borimo sa stražarima. Prava opasnost potiče od Kasreina. Verovatno može da potopi brod, a da ni nos ne promoli iz Kemperovog Vrha." U njemu su se kovitlala sećanja - plamen uspomena - kako se jednom suočio sa Penosledom, Triokom i Lenom posle odbrane Kamendol Mithila, i kako im je dao obećanja. Obećanja koja je održao. "Idem da mu bacim ovu prokletu stenu pravo na glavu."
     U ono vreme malo je ili nimalo razumeo divlju magiju. Dao je obećanja jer nije mogao drugačije da imenuje svoj gnev. Ali sada je Linden bila ućutkana, postala je prazna i slepa njega radi; a on je bio zaogrnut belom vatrom. Kada mu je Prva klimnula glavom, napustio je družinu i potrčao uz stepenice.
     Brin se smesta našao kraj njega. Kovenant je bacio pogled na haručaija. Biće njih dvojica protiv čitavog Peskodrža. Ali to će biti dovoljno. U svoje vreme on i Brin sami su se suočili sa čitavim Veselkamenom - i pobedili su.
     No, kada je pošao uz stepenice, pažnju mu je privukao blesak beličaste odore i ugledao je kako za njima trči Findejl.
     Zastao je na stepeništu. Elohim je trčao lako kao Vain. Kada je stigao do Kovenanta, Findejl je zadihano rekao. "Ne čini to. Preklinjem te. Zar si gluv koliko i lud?"
     Kovenant je za trenutak poželeo da se suprotstavi Findejlu. Dlanovi su ga svrbeli od moći; plamen mu je lizao uz ruke. Ali uzdržao se. Možda će uskoro imati bolju priliku da izvuče odgovore koji su mu potrebni. Okrenuo se od Elohima i pošao uz stepenice brzo kao vatra koju je nosio u nogama.
     Stepenište je bilo dugačko; kada se završilo, našli su se u lavirintu hodnika i prolaza u dnu Prvog Uvoja. Sve je izgledalo pusto. Očito su snage Peskodrža već poslate nekuda. Nije znao kuda da pođe, ali Brin je bio siguran. Preuzeo je vođstvo; Kovenant ga je pratio trkom.
     Lom kamena je prestao. Stene više nisu drhtale. Ali iz daljine se čuo zvuk sirena - grubi, dugi krici nalik na vrisak demona. Zavijale su kao da pozivaju u rat čitav Bhrathairdom.
     Siguran da beg iz Peskodrža i Luke Bhrathaira nije moguć sve dok je živ Kasrein od Vrtloga, Kovenant je ubrzao korak.
     Brže nego što je očekivao, napustili su složene prolaze i stigli u ogromno prednje dvorište Prvog Uvoja, između širokih stepenica koje su se izvijale naviše.
     Prednje dvorište bilo je puno hustina i vojnika.
     Odjeknuo je uzvik. Snage Peskodrža bile su postavljene pred kapijom kako bi blokirale bekstvo. Izgledale su mračno i nepregledno, jer pala je noć, a dvorište je bilo osvetljeno samo stražarskim bakljama. Na izdato naređenje usledio je juriš.
     Brin nije obraćao pažnju na njih. Lako je potrčao uz bliže stepenište. Kovenant ga je pratio, nošen snagom divlje magije. Findejl se kretao kao da ima krila.
     Odgovarajući na uzvik, odred hustina počeo je da se spušta iz Drugog Uvoja. Mora da su tamo čekale desetine stražara, kako bi uhvatili družinu u procep. Senke su im pokrile životinjska lica nečim nalik na nevericu kada su ugledali tri čoveka kako idu na njih umesto da beže.
     Brin je srušio jednog, sapleo drugog, oteo koplje od trećeg. A onda je Kovenant počistio sve hustine sa stepeništa zamahom vatre i potrčao dalje.
     Zastavši samo koliko da baci koplje na poteru, Brin je ponovo preuzeo vođstvo.
     Drugi Uvoj bio je tamniji od Prvog. Odredi koji su bili skriveni ovde nisu odavali položaje svetlom baklji. No, Kovenantova moć sijala je kao oreol, otkrivajući opasnost. Kao da se svakim korakom približavao vrhuncu. Otrov i plamen vukli su ga napred kao da više nema svoju volju. Pošto je hustina i vojnika bilo previše da bi Brin mogao da ih delotvorno napada, Kovenant je pozvao haručaija da bude uz njega, a onda je podigao plamen oko njih dvojice i načinio oklop koji ih je štitio dok su napredovali. Po podu je ostavljao osmuđeni trag. Napadači nisu mogli da ih dosegnu kroz oganj. Bacali su koplja, ali divlja magija ih je pretvarala u iverje.
     Negde van Peskodrža sirene su dostigle vrhunac i počele da pulsiraju kao uklete duše. Kovenant nije obraćao pažnju na njih. Zaštićen vatrom, stigao je do narednog stepeništa i popeo se u Niz Obilja.
     Ovde je svetlo bilo ugašeno, ali nije bilo napadača. Možda Kemper nije očekivao da će neprijatelj stići dovde; ili nije želeo da ošteti stolećima nagomilavano bogatstvo. Na vrhu stepeništa Kovenant je zastao, zgusnuo plameni oklop u vrelu masu i zavitlao ga naniže da bi usporio poteru. Onda je ponovo potrčao za Brinom kroz galerije, noseći pred sobom bes na Kasreina.
     Popeli su se uz bogato, široko stepenište poput vrtloga i banuli u Veličanstvo.
     Ovde svetlo nije bilo prigušeno. Ogromne svetiljke i kandelabri još su bacali svetlost ka Okrilju kao da dominiranje gaddijevog prestola nije laž. No, svi stražari su povučeni da služe Kasreinu negde drugde. Niko se nije postavi pred Kovenanta dok je žurio napred, nošen divljom magijom i sirenama. Sa Findejlom koji ga je pratio kao protest, Brin i Nevernik pošli su pravo ka skrivenim vratima koja su predstavljala prolaz ka Kemperovom Vrhu i požurili u Kasreinove privatne odaje.
     Kovenant se penjao kao plamen prema noćnom nebu. Uspon je bio dug i trebalo je da bude i naporan; ali divlja magija ga je učinila nepodložnim zamoru. Disao je kao oganj i nije se umarao. Sirene su mu odjekivale oko glave; a iza tog zvuka čuo je hustine kako tutnje za njim koliko god su brzo mogli po zavojitom stepeništu. No, bio je brz kao kondor i moćan, brži od svake potere. Obuzet besom kao putem ka apoteozi, osećao je da bi mogao da uđe i u samu Peščanu gorgonu i ostane nepovređen.
     Ipak, unutar divlje magije i rešenosti, um mu je ostao bistar. Kasrein je bio moćan čarobnjak. Vekovima je vladao ovim delom Zemlje. Ako Kovenant ne smisli odbranu od straže koja je napredovala, moraće da ih sve pobije. Od te pomisli obuzela ga je jeza. Kada se pohod završi, kako će podneti teret tolikog krvoprolića?
     Kada je ušao u prostranu odaju gde je gospa Alif pokušala da ga zavede, suzbio je moć i sveo je na svetlucanje oko prstena. Od tog napora zavrtelo mu se u glavi; ali stezao je zube sve dok nije izdržao pritisak. Bilo mu je teško; bojao se da neće dugo izdržati. Promuklo je pozvao Brina da se vrati sa gvozdenog stepeništa koje je vodilo u Kasreinovu radionicu.
     Haručai ga je pogledao sa izrazom nalik na iznenađenje. Kovenant je pokazao glavom naviše. "To je moj posao." Glas mu je bio napet od uzdržavanja. Poklopac koji je postavio preko pritiska kao da je već počeo da se krivi i popušta. "Tamo mi ne možeš pomoći. Neću da rizikujem tvoj život. Potreban si mi ovde." Zvuci potere jasno su dopirali kroz otvorena vrata. "Zadrži stražu."
     Brin je odmerio pogledom Kovenanta i klimnuo glavom. Stepenište je bilo usko. Moći će sam da brani odaju od hustina, ma koliko brojni bili. Zadatak kao da mu je prijao, kao da je bio dostojan haručaija. Zvanično se naklonio Prapoglavaru. Kovenant je pošao ka stepeništu.
     Findejl mu je i dalje bio za petama. Elohim je nastavio da govori, nagovarajući Kovenanta da odustane. Kovenant ga nije slušao; ali Findejlov glas pomagao mu je da se umiri. Ovaj Elohim predstavljao je na neki način opasnost veću nego Kasrein od Vrtloga. A Kovenant je našao način da ih međusobno sukobi.
     Ako uspe da dovoljno dugo održi kontrolu.
     Bez divlje magije, morao bi da se penje običnom snagom nogu. Pustinjska noć bila je ledena, ali znoj mu je stajao na čelu kao da mu ga je iscedilo zavijanje sirena. Uzdržavanje je delovalo kao strah. Srce mu je tupo udaralo, ubrzano je disao, ali penjao se uz poslednje stepenice i našao se licem u lice sa Kemperom.
     Kasrein je stajao kraj zida radionice, iza dugačkog stola. Na stolu je bilo nekoliko urni, krčaga i retorti, kao i velika, gvozdena činija sa nečim što se pušilo. Upravo je pripremao neku čaroliju.
     Nekoliko koraka dalje nalazila se stolica na koju je jednom stavio Kovenanta da bi ga ispitao. No, oprema stolice se izmenila. Sada su sa nje na sve strane štrčali zlatni krugovi, nalik na velike monokle na tankim peteljkama.
     Kovenant se ukočio, očekujući napad. Vatra mu je bila spremna. No, Kemper ga je osmotrio kroz skramu, pogledom punim stare strepnje, a onda ponovo usmerio pažnju na činiju. Sin mu je spavao u nosiljci na leđima kao mrtva stvar. "Znači, savladao si Peščanu gorgonu." Glas mu je šuštao kao nabori ogrtača. Vekovima je dokazivao da mu ništa ne može nauditi. Brusobolov udarac nije ostavio nikakav trag. "To je veliko delo. Bhrathairi veruju da će čovek koji ubije Peščanu gorgonu živeti večito."
     Kovenant se trudio da se kontroliše. Otrov i moć besneli su u njemu. Osećao je da se guši od uzdržavanja. Krv u žilama plamtela mu je od razloga za smrt ovoga čoveka. No, stojeći tu i gledajući gaddijevog Kempera, ustanovio je da ne može svesno ubiti nekoga. Nikakvi razlozi nisu bili dovoljni. Već je ubio previše ljudi.
     Odgovorio je promuklim šapatom punim lišavanja. "Nisam."
     To je privuklo Kasreinovu pažnju. "Nisi?" Iznenada ga je obuzeo bes. "Jesi li poludeo? Osim smrti, nikakva moć ne može odvesti tu zver natrag u zarobljeništvo. Čak i tako sama može navući na nas tamu početka sveta. Zaista si moćan", obrecnuo se. "Dovoljno moćan da uništiš čitav Bhrathairdom."
     Gnev mu je zvučao iskreno; no gotovo odmah naizgled ga je sasvim zaboravio. Zaokupile su ga druge brige. Ponovo je pogledao u činiju kao da čeka nešto. "Uostalom, nije važno", promrmljao je. "Postaraću se za to kada dođe vreme. A ti mi nećeš pobeći. Već sam naredio uništenje tvog voljenog džinobroda. U ovom trenutku, dok izazivački stojiš preda mnom, njegov plamen osvetljava Luku Bhrathaira."
     Kovenant se nehotice trgao. Dragulj Zvezdoputa u plamenu! Niti divlje magije izvukle su se iz okova i posegnule ka Kemperu. Od napora da ih prizove nazad Kovenanta su zabolele grudi kao od uboda. Lobanja mu je pulsirala od naprezanja dok je pažljivo izgovarao: "Kasreine, mogu da te ubijem." Bela vatra podvlačila je svaku reč. "Znaš da mogu da te ubijem. Ostavi to što radiš. Prekini napad na brod. Pusti moje prijatelje." Moć mu je zamaglila pogled kao strašna nejasnost noćne more. "Svaku kost ću ti pretvoriti u ugljevlje."
     "Hoćeš li, zaista?" Kemper se nasmejao - grub zvuk bez imalo humora. Pogled mu je bio grub i bez smilosti pod sirenama. "Zaboravljaš da sam ja Kasrein od Vrtloga. Moje veštine stvorile su Usud gorgona i podigle ovaj Peskodrž; ja držim u svojim rukama čitav Bhrathairdom. Ti si moćan na svoj način i imaš ono što ja želim. Ali ipak si bedan i potpuno nesposoban, a usuđuješ se da me vređaš."
     Govorio je grubo, ali ipak nije napadao. Jednom rukom lagano je načinio bezazlen pokret ka onoj stolici. "Jesi li primetio moje pripreme?" Delovao je čvrsto. "Ovakvo zlato retko je na Zemlji. Možda se ne može naći nigde drugde sem ovde. Zato sam došao ovamo i preuzeo vlast nad Bhrathairdomom. I zato se trudim da proširim vlast nad drugim oblastima, drugim kraljevstvima, kako bih stekao još zlata. Pomoću zlata izvodim svoje veštine." Mirno je gledao Kovenanta. "Pomoću zlata ću te uništiti."
     Dok je izgovarao te reči, naglo je pružio ruke i prevrnuo gvozdenu činiju.
     Po stolu se prosula crna tečnost, gusta kao krv. Zapalila ga je - prosula se po podu, izgrizavši rupe u njemu - i polila i Kovenanta.
     Kiselina: tečnost moćna koliko i znanstvo pragrdana. Kovenant je nagonski podigao ruke, bacajući beli plamen na sve strane. Trenutak kasnije se sabrao. Usmerio je moć i odgurnuo crnu tečnost u stranu.
     Za to kratko vreme, manje od otkucaja srca, Kemper se pokrenuo. Dok se Kovenantu vid izbistrio, Kasrein više nije stajao kraj stola. Sedeo je na stolici, okružen malim, zlatnim omčama.
     Kovenant nije mogao da se zadrži. Divlja magija iziskivala je svoje. Suviše brzo da bi se uzdržao ili razmislio, bacio je srebrni oganj na Kempera - udarac dovoljno jak da sprži svako smrtno telo.
     Jedva je čuo Findejlov užasnuti krik. "Ne!"
     No, vatra nije dotakla Kasreina. Usisali su je brojni zlatni krugovi oko stolice. Potom su je vratili, pustili je da besni radionicom sa udvostručenom, utrostručenom snagom.
     Stolovi su se tresli; police su otpadale sa zidova; sve je odjekivalo od lomljave nalik na krike bola. Lavina krša i vatre napala je Kovenanta sa svih strana istovremeno. Spasao ga je samo nagonski krik divlje magije.
     Udar ga je bacio na pod. Kamen je drhtao pod njim kao ranjeno telo. Pred očima su mu poigravali odjeci srebra.
     Odjeci nisu jenjavali. Kasrein je preuzeo kontrolu nad Kovenantovim odbrambenim ognjem. Sada je divlje goreo unutar zlatnih krugova, bacajući plamsaj za plamsajem. Kao da su pržili i sam vazduh.
     Findejl se našao pred Kovenantom. "Uzdrži se, budalo!" Počeo je da ga pesnicama udara po ramenima. "Zar me ne čuješ? Uništićeš Zemlju! Moraš se uzdržati!"
     Ošamućen i zbunjen plamenom i pritiskom, Kovenant je jedva mogao da razmišlja. No, nešto duboko i mračno u njemu ostalo je prisebno i nametnulo svoju volju. "Moram da ga zaustavim", dahtao je. "Inače će uništiti pohod." Ubiće Linden. Džinove. Haručaije. "Neće biti više nikoga da zaštiti Zemlju."
     "Ludače!" uzvratio je Findejl. "Ti dovodiš Zemlju i opasnost, ti!! Zar ne vidiš koja je svrha otrova Opakog?"
     To je pokolebalo Kovenanta; ali nije popustio. Ostao je pod pritiskom gneva i straha. "Onda ga ti zaustavi!" odgovorio je.
     Određeni se trgao. "Ja sam Elohim. Elohimi ne ubijaju."
     "Ovako ili onako." U Kovenantovom glasu narastao je plamen. "Zaustavi ga. Ili mi odgovori na pitanja. Sva. Zašto si ovde. Čega se plašiš. Zašto hoćeš da me zadržiš." Findejl se nije pomerio. Kasreinova moć svakog trenutka jačala je ka uništenju. "Odluči se!"
     Elohim je duboko uzdahnuo, nalik na jecaj. Žute oči za trenutak su mu bile vlažne od bola.
     A onda se zanjihao i istopio. Podigao se u vazduh u obliku ptice.
     Vatra je besnela oko njega. Proleteo je kroz nju nepovređen, brzo oličenje Zemne moći. Menjajući oblik u letu, postajući izdužen i pljosnat, stuštio se na Kempera.
     Pre no što je Kasrein stigao da reaguje, Findejl mu je suknuo kraj lica i pao na bebu.
     Elohim se smesta pretvorio u kapuljaču i pokrio bebinu glavu. Stegao se pod maleckom bradom, poklopivši paperjastu kosicu, i prilepio se za dete kao druga koža.
     Gušio ga je.
     Kasreinu se oteo krik. Skočio je i teturavo se uspravio, napustivši zaštitu stolice. Zamahnuo je rukama iza sebe, pokušavajući da dohvati Findejla; ali nije uspeo da ga skine. Udovi su mu se ukočili. Lice mu se pokrilo mrljama ludila i užasa.
     Ponovo je vrisnuo - urlik užasa iz samih korena bića:
     "Moj život!"
     Krik kao da mu je slomio dušu. Srušio se na pod kao podrovani toranj.
     Čarolija koja je plamtela oko stolice počela je polako da jenjava.
     Kovenant se uspravio kao da će jurnuti u pomoć Kasreinu. Pritisak moći i užas smrti sijali su iz njega kao početak nehotične ekstaze.
     Podigavši se ponovo u ljudski oblik, Findejl se sklonio od Kemperovog tela. Lice mu je bilo puno bola. Tiho je objasnio. "To što je nosio na leđima nije mu bio sin. Bio je to kroyel - ta stvorenja gladi i užasa naseljavaju proklete mrakove Zemlje. Oni koji radi života ili moći sklope pogodbu sa kroyelima prokleti su za sva vremena." Glas mu je bio pun magle i suza. "Prstenošo, jesi li zadovoljan?"
     Kovenant nije mogao da odgovori. Nalazio se na ivici erupcije i nije imao drugog izbora do da pobegne od štete koju će načiniti. Boreći se da uspostavi kontrolu, pošao je ka stepeništu. Izgledalo je beskrajno. Ipak, nekako je izdržao - napor od koga su mu se cepali nervi - više radi Brina nego radi sebe. Da Brin ne bi umro na kraju.
     U donjoj odaji našao je haručaija. Brin je tako čvrsto zagušio stepenište mrtvim hustinima da je sada mirno stajao i čekao da ostali stražari naprave prolaz.
     Upitno je pogledao Kovenanta, ali ovaj nije imao odgovor ni za njega. Drhteći svakim mišićem, Nevernik je oslobodio taman toliko divlje magije da raščisti dugački, mrtvi vrtlog stepeništa. Onda je pošao naniže, praćen Brinom i Findejlom.
     Izgubio je kontrolu još pre no što je stigao do Veličanstva. Plamen mu se oteo. Pretvorio se u oganj uništenja. Stepenište se zaljuljalo. U kamenu su se pojavile pukotine.
     Daleko nad njim, krov Kemperovog vrha počeo je da se ruši.









20. VATRA U BHRATHAIRDOMU
     Linden Averi normalno je videla i čula. Kail ju je vodio duž podzemnog prolaza osvetljenog samo retkim bakljama. Prva i Brusobol bili su pred njom, prateći ženu koja je izgledala kao gospa Alif. Lupižena i Sanomor bili su u blizini. Sanomor je u ogromnim rukama nosio Cera. Vain se kretao na začelju grupe kao senka. Ali Kovenant je nestao. Brina i Findejla nije bilo. Linden je primetila te činjenice jasno koliko je svetlo dozvoljavalo. Na neki način ih je i razumela. Mišice su joj pulsirale od bola, naročito tamo gde joj je Kail ostavio modrice.
     No, izveštaji njenih čula sadržali su toliko malo značenja da su mogli biti i na stranom jeziku. Kovenant je nestao. Iza onoga što je videla i čula, iza fizičkih osećanja, bila je kao dete koje je upravo izgubilo novog druga; a ništa unaokolo nije joj nudilo utehu pred tom tugom.
     Pošto ju je Kail vukao baš za bolni deo ruke, išla je za njim. No, bila je prezauzeta slikama nalik na predosećanje lišavanja i taj bol nije dopirao do nje.
     Kasnije je družina stigla do mesta punog uništenja. Dugačka odaja, očito stanište stražara, pružala se pod temeljima Peskozida. Sada su se i odaja i Zid pretvorili u neravnu padinu šljake koja je vodila u otvorenu noć. Kovenant je nestao. Iz haosa koji je načinila Peščana gorgona virila su razbacana tela hustina. Oštra prema zvezdama, kroz pukotinu se videla ivica Peskozida.
     Gospa Alif je bez oklevanja počela da se penje uz šljaku. No, izlomljeni komadi kamena bili su suviše veliki za nju. Prva je podigla gospu na svoja snažna leđa i pošla napred.
     Brusobol je učinio isto sa Linden. Jednom ogromnom šakom stegao ju je za obe ruke sebi ispod brade. Od pritiska o njegova ramena ruke su je bolele. Počela je da se seća oca.
     Uprkos izobličenim leđima i povređenoj glavi, Lupižena se penjao bez problema. Bio je džin, navikao na kamen i penjanje. Kailu su snaga i ravnoteža nadoknađivali ljudski rast. Vain je bio sposoban za sve. Samo je Sanomor imao problema; držeći Cera, nije mogao da se pomaže rukama. Lupižena mu je pomagao. Družina se najvećom mogućom brzinom uspela u noć.
     Kada su stigli do otvorenog peska unutar Peskozida, Prva je spustila gospu Alif. Brusobol je spustio Linden. Sada je videla da je rupi u Prvom Uvoju odgovarao istovetan otvor u Peskozidu. Uz dovoljno vremena i slobode, Peščana gorgona sigurno je mogla da sruši čitav Peskodrž. No, zver očito nije nameravala da izvrši potpuno uništenje. Verovatno uopšte nije mislila na uništenje, nego je prosto porušila prepreke koje su stajale između nje i zadatka koji je imala pred sobom.
     U daljini su zavijale sirene. Grub i vrištav, kao krici kamena, gnev Peskodrža usecao se u tamu i mesečinu.
     No, u Lindeninim ušima odjekivali su i drugi krici - njeni sopstveni vrisci dok je preklinjala oca na samrti. Noć joj je zapljusnula dušu, iako je njen otac umirao po danu. Sedeo je u napola slomljenoj stolici za ljuljanje, na tavanu, a krv mu se slivala iz razrezanih zglavaka kao očajanje. Mogla je da oseti slatkasti zadah krvi, da oseti nekadašnju mučninu jasnije nego Kailov stisak na sopstvenoj mišici. Njen otac bacio je ključ kroz prozor, opteretivši je svojim samosažaljenjem, odričući joj moć da ga spase. Tama se dizala ka njoj iz poda i zidova, iz njegovih usta - usta su mu se izvila u bezdanom zaboravu i likovanju, nezasitoj gladi za tamom. Poprskao ju je krvlju kao Hergrom. Tavan koji je zamišljala kao sopstveni raj postao je užasan.
     Gospa Alif vodila je družinu na zapad, žureći ka najbližim stepenicama koje su vodile na vrh Peskozida. Bila je suviše iscrpljena da bi potrčala. Prva je išla kraj nje. Brusobolov lanac tiho je zveckao kroz šuškanje koraka. Više puta je pokušao da požuri, zabrinut za brod. Kail je vukao Linden napred. Nesigurno je koračala po pesku, ali praznina koja ju je obuzela posle Kovenanta činila ju je nesposobnom da se odupre. Bila je nesposobna da spase svog oca. Pokušala je - pokušala je sve što je njena dečija duša mogla da smisli. U poslednjem očajanju rekla mu je da ga neće voleti ako bude umro. Odgovorio joj je: Ionako me nikad nisi volela. A onda je iskrvario do smrti kao da time dokazuje da je rekao istinu: nauk o tami koji je danima paralisao njeno telo, tonući ka korenima njenog postojanja.
     Tama. Svetlost meseca koji će koliko sutra postati pun već se spuštala ka zapadu. Sirene. A potom, u senci Peskozida, stepenice.
     Bile su široke. Družina se popela u retkoj koloni oko Linden i Kaila, Sanomora i Cera. Lindenino iscrpljeno telo nije bilo sposobno za uspon tim tempom. No, um zatvoren u prošlost nije ni pokušao da se odupre Kailovom navaljivaju. Kovenant je nestao. Od svih njenih saputnika, samo je Lupižena izgledao podložan zamoru. Iskrivljene grudi pritiskale su mu pluća i ograničavale pokrete, pa mu je dah zviždao, a koraci mu postali nesigurni. Možda je bio jedini smrtan od svih njenih prijatelja.
     Kad su je ponovo izvukli na mesečinu, nehotice se zateturala. Kail ju je zgrabio i trzajem uspravio istovremeno sa uzvikom koji je odjeknuo nad Peskozidom, rascepivši harmonično zavijanje sirena. "Videli su nas", dahnula je gospa Alif. "Oprostite mi. Izgleda da sam vas pogrešno vodila." Iako se borila za dah, hrabro se držala. "Od trenutka kada sam osetila želju da naplatim Kasreina sva poniženja, sve sam odluke pogrešno donela. Suviše brzo su nas otkrili."
     "Kovenant Džinoljub obezbediće naplatu koju želiš", zarežala je Prva. Napeto je gledala ka jugu. U odgovor na uzvik, zdepaste tamne prilike počele su da se pojavljuju na toj strani; hustini su izlazili iz unutrašnjih prolaza Peskozida. "Za ostalo ne brini." Stegla je novi mač, vezujući hrabrost za njega. "Slobodni smo u tami i put nam je jasan. Živećemo ili umreti, kako bude, a krivica nije tvoja."
     Kao blesak gvožđa pod mesečinom, pošla je ka spoljnom ogranku zida koji je vodio ka Bhrathairdomu i Luci. Ostatak družine pratio ju je kao da je postala čvrsta poput dugog podizanja mora.
     U poteru su se uključile desetine, a potom dvasedetine stražara, uperenih kopalja. Na bledom kamenu izgledali su crni i smrtonosni. No, bli su stvorenja snage, a ne brzine; družina je uspela da održi rastojanje. Ubrzo je dete u Linden pronašlo nešto što je ličilo na normalnost, a život joj se uklopio u nove tokove posle očeve smrti. Maskirana gipkošću mladosti, živela je kao da joj srž ličnosti nije povijena i izmenjena onim što se desilo. Ipak, majčino stalno samosažaljenje i optuživanje podrivali su je, kao vode koje odnose kamenje. Pretvarajući se da joj nije stalo, položila je temelje svih kasnijih pretvaranja i svih poricanja. Čak i predavanje medicinskom pozivu života i smrti pretvorilo se u poricanje, a ne u potvrđivanje.
     Kovenant je nestao. Čula su joj normalno dejstvovala, ali nije znala da se polako vraća iz praznine gde je ostavljena i izgubljena posle napora da ga spase. Družina se približavala ogranku Peskozida koji je okruživao zapadno dvorište između Bhrathaira i Peskodrža. A odatle su se slivali hustini, kao bujica na vrhu zida. Spoj unutrašnjeg i spoljašnjeg zida već je bio zaprečen.
     Prva je nastavila napred još nekoliko koraka, sužavajući razmak između njih i puta kojim je htela da krene, prema Luci Bhrathaira. Onda se zaustavila, kako bi družina imala vremena da se pripremi za boj.
     Stražari su se brzo približavali. Nisu stvarali nikakav zvuk sem tutnjave stopala. Bili su stvorenja Kemperove volje, nedostajala im je čak i sposobnost za nezavisnu krvožednost ili likovanje. Peskozid je bio na istom nivou sa Prvim Uvojem; ali Peskodrž se izvijao ka zvezdama još četiri nivoa, dominirajući tom stranom utvrđenja. Kemperov Vrh stremio je ka nebesima. Izgledao je nezamislivo visok i neizbežan kao usud. Nikakvim bekstvom nije se mogla izbeći kontrola njegove vlasti. Kasreinova pohlepa za večnošću bila je iskazanja njime, vidljiva svakom oku.
     Lindenina čula osetila su kroz kamen Vrha nagoveštaje bele vatre. Pogađali su je kao svest o raku kod njene majke. Sirene su zavijale kao majčin užas.
     Cer je mirnim glasom zatražio da ga spuste kako ne bi opterećivao Sanomora u predstojećoj borbi. Na znak Prve, Sanomor je nežno položio povređenog haručaija na zdravu nogu.
     Svuda oko Linden, gospe Alif i Cera, četvoro džinova i Kail postavili su se u zaštitnički položaj, stvarajući petougao za borbu.
     Linden je videla šta rade, ali shvatila je jedino da su joj okrenuli leđa. Lekari su okrenuli leđa njenoj majci. Ne melanomu njene majke, sa kojim su se nepokolebljivo borili, ne razmišljajući o terenu na kome su vodili bitku. Samo su prema bedi sredovečne žene ostali gluvi i ravnodušni, kao da ne razumeju činjenicu da se ona ne boji toliko smrti koliko bola sporog gušenja. Pluća su joj bila ispunjena tečnošću koju nikakva naknadna drenaža nije mogla da izvuče. Nije se bojala umiranja nego cene tog umiranja, kao što se oduvek bojala cene života.
     A nije bilo nikoga da je sasluša, sem same Linden: petnaestogodišnje devojčice, sa crnom glađu umesto duše. Molim te, Bože, pusti me da umrem. Sedela je sama u majčinoj sobi, dan za danom, jer nije bilo nikoga drugog. Čak su i sestre prestale da dolaze, osim kad bi lekar to naredo.
     Gospa Alif stala je leđa uz leđa sa njom. Linden nije videla nijedno lice, Sem Cerovog i Vainovog. Ceru se niz lice slivao znoj od suzbijanog bola. Kovenant je nestao. Hustini su na mesečini izgubili svaki nagoveštaj ljudskog i pretvorili se u zveri.
     Jedino što se čulo bili su teški koraci, gruba pretnja sirena i glas Prve. A onda su krupni stražari napali družinu sa obe strane.
     Pokreti su im bili nejasni i razliveni. Kasreinov um bio je negde drugde i nedostajala su im jasna uputstva. Možda bi smesta uništili družinu da su prosto stali i isturili koplja. Ali nisu tako postupili. Jurnuli su napred, tražeći borbu prsa u prsa.
     Mač Prve sinuo je kao munja pod mesečinom. Brusobol je vitlao lancem kao batinom. Lupižena je oteo koplje od prvog hustina koji ga je napao, a onda počeo da maše oštrim sečivom pred licima napadača. Sanomor je odgurnuo oružje u stranu i zakoračio nadomak kopalja kako bi obema pesnicama rušio stražare.
     Kail nije mogao da se bori kao džinovi - nedostajala mu je tolika snaga i masa. Ali bio je precizan i brži od hustina. Lomio im je koplja u rukama, oslepljivao ih, terao da se međusobno sudaraju.
     No, vrh Peskozida bio je prepun stražara i bili su nesavladivo brojni. Prva je sejala oko sebe smrt, vitlajući mačem nepredvidljivo kao vatra; ali nije mogla da spreči gomilanje mrtvih tela oko sebe, nije mogla da spreči stvaranje klizavih potoka krvi. Brusobolov lanac često se kačio za koplja, a dok ga ne bi otrgao morao je da se povlači. Lupižena se dobro držao, ali ubijao je malo hustina. A ni Sanomor i Kail nisu mogli da dobro brane bok. Pretila je opasnost da stražari prodru između njih.
     Kemperov Vrh stajao je nad družinom kao da Kasrein gleda na tu stranu, polako stežući družinu u pesnicu svoje zlobe. Za trenutak je izgledalo da je kamen postao proziran od naleta divlje magije; ali to na hustine nije delovalo. Sirene su vrištale kao duhovi koji se naslađuju.
     A u zaštićeno središte probio se jedan stražar.
     Divlje je jurnuo napred, uperivši koplje u Linden.
     Nije se pomerila. Bila je začarana starom zavodljivošću smrti - večitim i neizlečivim ubeđenjem da zaslužuje kaznu koju je uvek poricala. Pusti me da umrem! Nasledila je taj krik i nikada ništa neće moći da ga ućutka. Zasluživala ga je. Opustošenim pogledom pratila je napredovanje gvozdenog šiljka kao da ga jedva čeka.
     No, pred njom se stvorio Cer. Napola paralisan udlagama na nozi i povezom oko ramena, nije mogao da je drugačije brani. Bacio se napred i dočekao vrh koplja sopstvenim trbuhom.
     Udarac ga je odbacio na nju. Zajedno su pali na kemen.
     Sanomor se divlje okrenuo i slomio stražaru kičmu.
     Cer je pao preko Lindeninih nogu. Težina njegovog života prikovala ju je u mestu. Krv je pokušavala da mu poteče iz utrobe, ali on je zabio pesnice u ranu. Svuda unaokolo, ostali sadruzi borili su se na život i smrt, opstajući još nekoliko trenutaka iz čiste tvrdoglavosti da priznaju poraz. Iz Kemperovog Vrha dopirali su odsjaji užasa. Ali Linden nije uspevala da otrgne pogled od Cera. Njegova unutrašnja agonija rastrzala joj je nerve. Lice mu je bilo lišeno značaja, ali toliki bol oživeo je sećanja u njoj.
     Prikovao je pogled za njeno lice. Bio je pun potrebe. Mesečina mu je plamtela u očima kao groznica. Kada je progovorio, glas mu se pretvorio u krvavi, dahtavi šapat.
     "Pomozi mi da ustanem. Moram da se borim."
     Čula ga je - i nije ga čula. Pusti me da umrem! Čula je tu molbu ranije, slušala ju je sve dok joj nije prepustila kontrolu. Okolni kamen bio je prekriven ispuštenim kopljima - neka su bila cela, neka slomljena. Nesvesno je napipala komad drveta sa gvozdenim vrhom, dugačak koliko njena podlaktica. Kada ju je Gibon-Besomuk dodirnuo, nešto u je njoj skočilo od prepoznavanja i pohlepe: njena neprosvetljena bespomoćnost odgovorila je na moć. A sada je taj odgovor ponovo izvirao iz izvora nasilja. Ionako me nikada nisi volela. Tišina ju je lišila stroge odluke koja je ranije držala pod kontrolom crnu pohlepu. Moć!
     Ščepala je drvenu dršku i pratila odluku koja joj je uobličila život. Cer je podigao pesnicu sa trbuha u pokušaju da je zaustavi. Podigla je obe ruke i pokušala da mu zarije vrh koplja u grlo.
     Kail ju je udario nogom. Pogodio ju je u desnu mišicu, gde su modrice bile najdublje, pa je promašila i pala unazad kao krpena lutka. Kamen ju je ošamutio. Za trenutak nije mogla da diše. Kao majka. U glavi joj se vrtelo kao da je bačena u nebo. Ruka joj je utrnula od ramena do vrhova prstiju.
     Um joj je ispunilo jecanje. No, spoljašnjem sluhu taj bol zvučao je kao oštro, životinjsko cviljenje. Hustini su zavijali uglas - jedan zvuk u hiljadu grla. Borba je prestala.
     Prva je zadihano upitala. "Je li ga..."
     Neki stražari su se bacili sa grudobrana prema Peskodržu. Ostali su se teturali kao bogalji prema najbližim ulazima u Peskozid. Niko više nije obraćao pažnju na družinu.
     "Ne", mirno je odgovorio Kail. "Nije uspela u nameri. Rana će ga lišiti života." U njegovom glasu nije bilo ni nagoveštaja opraštanja.
     Linden je osećala kako joj Cerovu površnu težinu dižu sa nogu. Nije znala šta govori. Posedovala je samo daleku svest o tome da joj u ustima postoje reči.
     "Ionako me nikad nisi volela."
     Kail ju je povukao na noge. Lice mu je pod mesečinom bilo nepopustljivo. Stezao ju je za desnu ruku, ali nije osećala ništa.
     Džinovi je nisu gledali. Zurili su u Kemperov Vrh kao da su u transu.
     Visoko pod nebesima, kroz kamen su puzali crvi bele vatre, neumorno ga pretvarajući u šljaku. Vrh tornja već je počeo da se ruši. Svakog trenutka odronjavao se novi deo Vrha, ubrzano ga pretvarajući u ruševinu. Divlja magija plamtela je pod tamnom kupolom neba. Haos je proždirao Kemperov toranj kao zmija.
     Prva je dahtala kroz zube. "Tako su hustini izgubili gospodara."
     Linden je pod nogama osećala udare vatre. Vibracije su bile praćene novim udarima ogromnih komada kamena koji su padali u Veličanstvo.
     "A sada", zakašljao se Lupižena, "da hvalimo ime Kovenanta Džinoljuba - i da se molimo da izdrži uništenje koje je započeo. Veličanstvo će takođe pasti - a verovatno i Niz Obilja. Mnogo će biti izgubljeno, i života i bogatstva." Glas mu se pretvorio u pepeo. "Žaliću za dvoranima koje je Kasrein držao u okrutnom stisku."
     "Tako je", tiho je dodao Brusobol. "A ja ću žaliti za samim Peskodržom. Kasrein od Vrtloga u mnogo čemu ga je ispunio zlom, ali kamen je bio dobro obrađen."
     Sanomor je ostao okovan nemošću, ali je sklopio ruke nad srcem. U očima mu se odražavalo divlje srebro koje je sukljalo u nebesa. A Vain je stajao mirno kao da pozdravlja, gledajući mesto puno Kovenantove moći uz osmeh koji je ličio na drevnu zlobu pragrdana.
     Svuda oko njih vazduh je podrhtavao od buke uništenja.
     A onda se oglasila gospa Alif kroz stalno zavijanje sirena. "Moramo da idemo." Lice joj je bilo napeto od svega što je videla, od uništenja života koji je vodila - ali i uzdignuto, obdareno novom vizijom umesto stare. "Sa Kasreinom je gotovo - a i sa njegovom stražom. Ipak, opasnost ostaje. Sada niko u Peskodržu ne može da povuče naređenja koja je on izdao. A bojim se da će se noćas povesti rat oko prevlasti u Bhrathairdomu. Morate žuriti ako hoćete da preživite."
     Prva je klimnula glavom. Brzo se sagnula da pogleda Cera. Bio je mrtav - iskrvario je kao Lindenin otac, iako nije bilo ništa zajedničkog među njima. Prva mu je umesto pozdrava dodirnula obraz i mračno pogledala Linden. Ali nije progovorila. Brusobolu se i dalje žurilo na brod. Brzo se prodevajući između mrtvih hustina, pošla je povrh Peskozida žurnim korakom.
     Brusobol joj se pridružio. Lupižena ih je s mukom pratio. Neartikulisano stenjući duboko u grlu, Sanomor je konačno ostavio Cera. A Kail, koji nimalo nije popustio stisak kojim je držao Lindeninu beživotnu ruku, grubo ju je povukao za džinovima.
     Nije uopšte osećala desnu ruku. Mlitavo joj je visila, prazna uprkos ubrzanim udarima srca. Kailov udarac sigurno je zdrobio nerv. Nosila je krv na savesti, odgovornost koju nikada nikome nije priznala. Pantalone su joj bile natopljene krvlju. Lepile su joj se za noge kao greh. Praznina se sada brže sklapala, nanoseći joj bolne udare samosvesti. Kako je mogla da hoda sa Kailovim životom tako blisko vezanim za sebe? To je ista ona moćna krv haručaija kojom je Klava hranila Vatrokob tokom pokolenja; a ona je bila samo nesposobna žena, lišena ruke i duše. Nikada neće izbeći slatkaste, lepljive mrlje i prijanjanje krivice.
     Zvuci lomljave iz visina Peskodrža su se nastavili, granitna opozicija sirenama; ali divlje svetlo moći počelo je da jenjava. Tama se polako sklapala nad Bhrathairdomom. Mesečina je pokrivala uzvišenje Peskodrža i visoku ivicu Peskozida kao nestanak, naležući na dinama prošaranu pustoš Velike Pustinje kao ljubavno milovanje. Pod varljivim svetlom, pulsirajuća vriska sirena zvučala je fanatično i napušteno.
     Družina je prilazila sve bliže cilju. Kada su žurno izišli na ogranak koji se pružao ka Luci, presekavši zapadno dvorište, vrisak kao da je promenio ton. Dizao se iz čudovišta koja su čučala kao karijatide nad unutrašnjom kapijom.
     Sadruzi su nagonski ubrzali korak. Sama kapija izgledala je napuštena. Hustini su otišli sa dužnosti, a gaddijevi konjanici sigurno su bili zauzeti negde drugde. No, sirene su i dalje pozivale na strepnju i borbu. Kasrein je bio mrtav, ali ne i opasnost koju je on pokrenuo. Družina je žurila ka severu koliko god su Linden i gospa Alif mogle da hodaju.
     Od spoja iza dvorišta zid se spuštao zajedno sa zemljištem - ka moru. Kamen se brzo našao između družine i sirena, prigušujući urlik. A sadruzi su konačno mogli da pogledaju Bhrathairdom.
     Ogoljen pod mesečinom, grad se spuštao ka Luci kao mreža pokretnih i nepokretnih svetala. Svetiljke u probuđenim domovima i utvrđenim trgovinama izdvajale su se od ustalasanih baklji koje su nosili pljačkaši, vojnici i odbegli mornari. Bhrathair je izgledao kao vrtlog iskri, kao da će grad svakog trenutka planuti.
     U luci je požar već počeo.
     Džinovi su skočili na grudobran, grozničavo gledajući ka pristanu na kome su ostavili Dragulj Zvezdoputa. Brusobol je proklinjao prigušenim glasom, jer se jedva zadržao da ne padne sa zida.
     Linden nije bila dalekovida kao džinovi i haručai, ali gotovo se sasvim pribrala. Praznina je i dalje prigušivala sve njene misli i pokrete, kao da joj je mozak obmotan vatom; ali to je nije sprečilo da oseti hitnju svojih saputika. Pošla je za njima do grudobrana, pokušavajući da vidi što i oni.
     Čitavo područje na kome je bio usidren dromond nalazilo se u plamenu.
     Šok ju je vratio u telo. Težina sopstvene ruke i Kailovog stiska postali su preveliki da bi ih podnosila. Zateturala se napred. Haručai ju je smesta povukao na mesto. Silina njegovog trzaja okrenula ju je licem ka njemu.
     Zagledala se u njegovo bezizražajno lice, sa plamenom u očima. "Ne mogu..." glas joj je izgledao nepomičan kao i ruka. Bilo je toliko stvari koje je trebalo da mu kaže, koje je morala da mu već kaže. Ali ne sad. Progutala je knedlu. "Ne vidim. Tako daleko. Šta je bilo sa brodom?" Kail je začkiljio kada je shvatio promenu u njoj. Polako joj je sklonio prste sa mišice. Izraz lica nije mu se promenio, ali podigao je jednu ruku da pokaže ka Luci.
     Lupižena ju je čuo. Spustio joj je ruku na rame kao da je preuzima od Kaila - ili kao da se preprečuje između njih dvoje - i okrenuo je da pogleda zaliv. Pri tom je pažljivo govorio, kao da su mu pluća povređena od napora.
     "To je sidromajstorovo delo. Nameravao je da smisli način da nas upozori ukoliko Bhrahtairi ponovo pokušaju napad na Dragulj Zvezdoputa. Sada je, izgleda, napad zaista ponovo pokušan. Zato je zapalio svoju vatru, u nadi da će nam vest o tome možda dojaviti i da je on u opasnosti."
     "Ali, gde..." Jedva je uspevala da ga prati. U čitavom pristaništu videla je samo ogroman plamen. "Gde je brod?"
     "Tamo." Upravio joj je pogled nešto dalje od pristana. I dalje nije videla dromond. "Sedmoruk je hrabro postupio." Lupiženin glas pokazivao je da mu se grlo steglo. "Ali sada Dragulj Zvezdoputa mora da se bori za život."
     Tek tada je videla.
     Mala sa tolike daljine, plamena lopta nemo se izvila preko crne površine vode, bacajući jako svetlo i široke odsjaje. Poletela je sa naoružane galije sa katapultom na palubi.
     Plamena lopta letela je pravo na prepoznatlive kamene katarke Dragulja Zvezdoputa.
     Sedmoruk je podigao svaki komadić platna koji su mogla da izdrže dva preostala jarbola na džinobrodu. Jasno ocrtana u trenutku svetla, praznina između njih zjapila je kao smrtonosna rana; a sama jedra kao da su se pružala ka plamenoj lopti.
     Bili su tu i ostali brodovi: dve ogromne krstarice sa po pet katarki, velike gotovo kao Dragulj Zvezdoputa; dve trireme, obe okovane gvožđem na pramcu, još jedna galija sa katapultom. Svi su gonili dromond, tražeći načina da ga potope.
     Ali džinobrod se već okretao. Plamena lopta preletela mu je preko krme i zarila se u uljastu površinu mora. Lopta je smesta eksplodirala, šireći talase plamena po vodi. Oganj je zapljusnuo bokove džinobroda; ali spao je sa kamena, ne pričinivši nikakvu štetu.
     Pre no što je plamen zgasnuo, Linden je videla kako jedna trirema skreće, pokušavajući da se zabije pramcem u dromond. Nizovi vesala zapenili su more. A onda je svetlo nestalo. Uprkos mesečini, brodovi su nestali.
     Brusobol je kroz zube izdavao uputstva Sedmoruku koji nije mogao da ih čuje. Kapetan je očajavao zbog broda.
     Linden je nehotice zadržala dah.
     Nisu čuli nikakav zvuk. Huka u Bhrathairu i bitka u Luci nisu mogli da se čuju od sirena. Ali onda se sa druge galije izvila nova plamena lopta. Bila je lansirana na brzinu i loše upravljena. Jedino je uspela da osvetli more.
     Linden je videla kako Dragulj Zvezdoputa prolazi kroz ostatke trireme. Napadač je bio zdrobljen. Ostaci su nestajali pod kobilicom dromonda. Onda se tama vratila, potapajući Dragulj Zvezdoputa dok se spremao da naleti na najbližu ogromnu krstaricu.
     Brusobol i Sanomor nisu mogli da otrgnu pogled od bitke. No, gospa Alif povukla je Prvu za ruku. Prva je s naporom otrgla pažnju od Luke.
     "Morate da požurite do Šiljaka", rekla je gospa. "Pazite - oni su čuvani. Ali samo tamo se možete nadati da se vratite na svoj brod. A put je dug."
     "Zar nećeš sa nama?" zabrinuto je upitala Prva.
     "Tu blizu su stepenice", glasio je odgovor. "Vratiću se mome narodu."
     "Gospo." Glas Prve je bio pun pobune. "Kakvom životu se možeš nadati sa njima? Posle ove noći Bhrathairdom više neće biti isti. Mnogo si rizikovala zbog nas. Dozvoli da te zauzvrat odvedemo odavde. Put neće biti lak ni bezopasan, ali poštedeće te tiranije."
     Gospa Alif našla je u sebi snagu koja kao da ju je iznenadila. "Govoriš istinu", rekla je kao da se čudi samoj sebi. "Bhrathairdom više nikad neće biti isti. A ja sam zaboravila kako se uživa pod tiranijom. Ali sada će biti posla za sve koji više ne vole gaddija, a ja znam neke tajne Peskodrža. To znanje može da posluži onima koji ne žele da zamene Ranta Absolena nekim sličnim." Stajala je uspravno u iscepanoj odeći, žena koja konačno zna šta hoće. "Zahvaljujem na ponudi - i na onome što ste noćas učinili. Ali sada ću otići. Šiljci su čuvani. Budite oprezni."
     "Gospo!" viknula je Prva za njom; ali ova je već nestala u tami i senke duž grudobrana su je progutale. Prva je tiho uzdahnula. "Idi sa srećom. Ima nade i lepote u narodu koji rađa takve kao ti." Niko je nije čuo sem Linden i Lupižene.
     Drhteći u sebi, Linden se ponovo okrenula ka Luci, taman na vreme da vidi kako se zoroljub pretvara u baklju.
     Uspela je da nazre džinove na prečkama. Odsecali su jedro, puštajući da odleti u vodu kao ranjena ptica. Pre no što se svetlo ugasilo već su bili zauzeti pričvršćivanjem novog jedra.
     Dromond je za sobom ostavio više štete. Jedna krstarica i galija sudarile su se bokovima. Mnoga vesla su izlomljena; na palubi galije zavladao je haos, blokirajući katapult. Dok su se tri preostala broda trudila da organizuju novi napad, Dragulj Zvezdoputa uhvatio je večernji povetarac i pošao ka otvorenom moru.
     "Sad!" uzviknula je Prva, razbijajući ukočeno posmatranje ostalih. "Moramo da požurimo ka Šiljcima. Džinobrod će stići do njih sa vatrom i poterom za petama. Ne sme se zadržavati u čekanju na nas."
     Brusobolovo lice bilo je prekriveno senkama straha i gneva; ali nije oklevao. Iako nije uspeo da otrgne pogled od Luke, okrenuo se ka severu i potrčao.
     Pretpostavljajući da će je i ostali poslušati, Prva je pošla za njim.
     Samo je Linden oklevala. Već je bila iscrpljena. Cerova smrt postepeno joj je otežavala disanje i nije znala šta se desilo da Kovenantom. Ono što je počinila ostavilo joj je u ustima metalni ukus. Prvo Hergrom, a sad Cer. Kao i njena majka. Lekari su odbili da prihvate odgovornost za smrt njene majke, a sada je ona bila lekar i pokušala je da ubije Cera. Kovenant je nestao.
     Dok je Prva već trčala, Linden se ponovo okrenula ka Peskodržu, tražeći ma kakav znak moći koji bi joj pokazao da je Kovenant još živ.
     Nije bilo ničega. Tvrđava se ocrtravala prema noćnom nebu kao ruševina. Iza bledih zidova bila je puna tame koju mesec nije mogao da odagna. Jedini vidljivi znak života bio je zvuk sirena. Urlikale su kao da njihov gnev nikada neće minuti.
     Desna ruka visila joj je kao da je preuzela na sebe Kovenantovu lepru. Ukočeno je pošla ka Peskodržu.
     Kail ju je ščepao za ruku i okrenuo je jednim trzajem, kao da će je udariti. No, Lupižena i Sanomor nisu je ostavili. Lupiženin pogled plamteo je kada je otrgao od nje Kailovu ruku. Nešto duboko u njoj pitalo se hoće li izgubiti ruku. Lupižena je pokretom pozvao Sanomora. Nemi džin istog časa ju je podigao u naručje. Noseći je kao u Sarangravskoj Ravnici, potrčao je za Brusobolom i Prvom.
     Sirene su postepeno nestajale u daljini. Družina se kretala brže no što bi Kovenant uspeo da ih prati. Ako je još u stanju da pođe za njima. Desno rame tupo ju je bolelo, kao u šoku posle amputacije. Kada je podigla pogled, jedino što je videla bio je dugački ožiljak pod Sanomorovim očima, nalik na mlaz stare mesečine. Položaj u kome ju je držao nije joj dozvoljavao da prati napredovanje Dragulja Zvezdoputa. Nije imala snage čak ni da se pobuni.
     Iznenadila se kada se Sanomor naglo okrenuo nazad, ka jugu, i stao. Ostali džinovi takođe su stali. Kail je stajao povijenih kolena. Svi su kroz slabo svetlo gledali Vaina - ili nešto iza Vaina.
     A onda je i ona čula: topot kopita po kamenu Peskozida. Potkovani konji, mnogo njih. Izvijajući se u Sanomorovom stisku, ugledala je kako se ka njima sliva gust oblak senki. Kao da su menjale oblik u galopu.
     "Brusobole", rekla je Prva gvozdenim glasom, "Ti i Sanomor morate nastaviti ka Šiljcima. Ponesite sa sobom Odabranu i Kaila od haručaija. Lupižena i ja učinićemo sve što je moguće da vas zaštitimo."
     Braća se nisu bunila. Nijedan džin iz čitave Potrage ne bi se protivio naređenju izdatom takvim glasom. Brusobol i Sanomor polako su se povukli. Kail ih je sledio posle trenutka oklevanja. Vain se pokrenuo da bi ostao uz Linden. Prva i Lupižena ostali su zajedno da dočekaju gaddijeve konjanike.
     No, uskoro su se i Brusobol i Sanomor zaustavili. Linden je osećala kako Sanomorovi mišići teže ka Prvoj. Brusobol se ukočio kao da ne zna kako da ostavi druga. Uklješteni između suprotnih potreba, gledali su kako jahači napreduju.
     Prva je držala mač u rukama i čekala. Lupižena se pogrbio, sa rukama na kolenima, duboko dišući i skupljajući snagu za bitku. Pod nejasnim, srebrnastim svetlom, izgledali su kao ogromni kipovi, preteći, tihi i moćni.
     A onda se začulo naređenje na jeziku Bhrathaira. Konji su se naglo zaustavili. Između gvožđa i kamena poletele su varnice.
     Dok su se ostali još zaustavljali, jedan zapenjeni konj je, poigravajući, stigao do dvoje džinova. Začuo se poznati glas. "Pozdravljam te, Prva od Potrage. Ko bi pomislio da si sposobna da izazoveš haos u čitavom Bhrathairdomu?"
     Prva je načinila upozoravajući pokret vrhom mača. "Rire Griste", rekla je glasom punim tihe opasnosti, "vrati se odakle si došao. Ne želim da prolijem još krvi."
     Katifinov konj se opirao, ali ovaj je čvrsto kontrolisao uplašenu životinju. "Pogrešila si." Više nije bilo dvorske učtivosti. Sada je zvučao kao vojnik, a u glasu mu se osećala spremnost. "Da sam bio dovoljno mudar da shvatim tvoju pravu vrednost, pomogao bih vam i ranije." Prizvuk ambicije. "Kasrein je mrtav. Gaddi je jedva malo bolji od ludaka. Došao sam da vas ispratim do Šiljaka, kako biste makar mogli da se bezbedno ukrcate na svoj brod."
     Prva nije spuštala mač. "Hoćeš li ti da vladaš Bhrathairdomom, katifine?" tiho je upitala.
     "Ako ne ja, vladaće neko drugi."
     "Možda", bila je uporna. "Ali zašto hoćeš da nam pomogneš?"
     Imao je spreman odgovor. "Želim da priča koju ponesete u druge zemlje bude puna dobre volje. A želim i da brzo odete, kako bih oslobodio svoj posao od moći koje niti razumem niti mogu da ih kontrolišem."
     Zastao je, pa dodao sa opipljivom iskrenošću. "Osim toga, zahvalan sam vam. Da niste uspeli, ni ja ne bih dugo opstao u Kasreinovoj milosti. Verovatno bih bio predat Peščanim gorgonama." Glas mu je neprimetno zadrhtao. "Zahvalnost mi je veoma važna."
     Prva se za trenutak zamislila. "Ako govoriš iskreno", zatražila je, "opozovi brodove koji nam napadaju dromond."
     Konj se trgao. Morao je da se izbori sa njim pre nego što je odgovorio. "To ne mogu." Bio je sav napet. "Oni slušaju sirene, koje ne znam kako da ućutkam. Nema načina da me čuju sa tolike daljine."
     Prva je gotovo nehotice pogledala Luku. Brza trirema naterala je Dragulj Zvezdoputa da se okrene. Džinobrod je plovio pravo na galije, izložen napadu. Krstarica mu se brzo približavala.
     "Onda tražim dokaz tvoje dobre volje." Za trenutak joj je glas zadrhtao; ali brzo je strogošću prikrila brigu. "Pošalji svoj odred nazad u Peskodrž, u potragu za Tomasom Kovenantom. Svi koji mu se suprotstavljaju moraju biti zaustavljeni. Dajte mu konja, kako bi uspeo da nas sustigne. I pratićeš nas samo ti. Ti ćeš se postarati za našu bezbednost do Šiljaka. A odatle ćeš naći načina da te oni ratni brodovi nekako čuju." Pretnja u njenom glasu bila je jasna kao oštrica mača.
     Katifin je za trenutak oklevao. Pustio je konja da se propinje kao da će mu to pomoći da donese odluku. No, otišao je predaleko da bi se sada okrenuo. Pogledao je vojnike i sjahao. Jedan je preuzeo uzde njegovog konja dok je on izdavao niz naređenja. Odred se smesta okrenuo i odgalopirao uz dugu padinu Peskozida.
     Kada su otišli, Rire Grist se naklonio Prvoj. Odgovorila mu je klimanjem glave. Nemo je položila ruku Lupiženi na rame. Zajedno su pošli ka Šiljcima. Ako je i primetila da je ostali sadruzi nisu poslušali, nije to ničim pokazala.
     Sa Kailom uz sebe kao čuvarem, Rire Grist je žurio da održi korak sa džinovima koji su išli na sever.
     Nova plamena lopta pokazala je da je Sedmoruk nekako izbegao klopku ratnih brodova. Dromond je ponovo grabio pravo ka Šiljcima.
     U blesku plamene lopte koja je letela nad vodom, i sami Šiljci su se jasno videli. Zlokobno su se dizali na obzorju, a prolaz između njih izgledao je suviše mali za ikakav beg.
     Svaki okret na koji je džinobrod bio primoran usporavao mu je napredovanje. Kada su se približili zapadnom tornju, družina je prilično isprednjačila ispred dromonda. Katifin je potrčao napred, praćen Kailom, dovikujući naređenja prema puškarnicama. Brzo su mu odgovorili. Po vrlo određenom drhtaju Sanomorovih mišića Linden je znala da ovaj razume šta su Bhrathairi rekli - i da Rire Grist nije izdao družinu.
     No, njegova odanost je nije zadivila. Osećala se potpuno prazna, osim utrnulosti ruke, opasnosti po Dragulj Zvezdoputa i Kovenantovog odsustva. Nije slušala Bhrathaire. Sluh joj je bio upravljen nazad, duž Peskozida, ka sirenama i nadi u topot kopita.
     Iz Šiljka su izišli vojnici i pozdravili Rire Grista. Žurno im je govorio. Okrenuli su se i otrčali u kulu, a katifin za njima. Prva je poslala Brusobola da zameni Kaila i proveri da se Rire Grist nije predomislio. Uskoro su se začula glasna naređenja koja je katifin dovikivao istočnom Šiljku.
     Džinovi su zajedno pošli ka uglu kule odakle su mogli da gledaju i Luku i Peskozid. Tu su čekali. Linden je, u Sanomorovim rukama, takođe čekala. No, osećala je da nema sa njima ničeg zajedničkog osim ćutanja. Njen pogled nije dopirao daleko kao njihov. Verovatno ni sluh. A dromondov ples opstanka remetio joj je usredsređenost. Nije znala kako da poveruje da će Kovenant i džinobrod opstati.
     Nešto kasnije, Lupižena je dahnuo. "Ako on zakasni - ako dragulj Zvezdoputa bude morao da ga čeka u ovom suženju..."
     "Jeste", zarežalla je Prva. "Nikakav katapult neće promašiti takvu metu. Tada dobra volja Rire Grista neće značiti ništa."
     Kail nije govorio. Stajao je prekrštenih ruku, kao da je pun nasilja koje mora da suzdržava.
     "Sada, Sedmoruče", šapnuo je Lupižena. Udarao je pesnicom po grudobranu. "Sada."
     Posle nekoliko trenutaka bez ikakvog zvuka sem udaljenog urlika sirena i tihog zapljuskivanja mora o temelje Šiljka, Peskozid je iznenada odjeknuo od sudara vesala. Prevareni jednim Sedmorukovim manevrom, trirema i krstarica borile su se da izbegnu bočni sudar. Plamena lopta razbila se o stenje tik ispod družine, raširivši kroz kamen drhtaje eksplozije.
     Udar je zaslepio Lindenina čula. Pred očima su joj poigravale bele i crvene mrlje. Nije ga čula kako dolazi.
     Iznenada su se džinovi okrenuli ka Peskozidu. Sanomor ju je spustio na noge. Nije uhvatila ravnotežu; gotovo je pala. Kail je načinio tri koraka napred, a onda se zaustavio kao da odaje počast.
     Iz mesečine kao da se zgusnuo konj u trku. Dok su udari i pljuskanje vesala hvatali pravi ritam, kroz buku se začuo udar kopita. Gotovo bez prelaza, konj se približio družini. Nespretno se zaustavio, nogu drhtavih od iscrpljenosti. Na njemu je jahao Brin.
     Pozdravio je džinove. Prebacio je nogu preko jabuke sedla i sjahao. Tek tada se iza njega pojavio Kovenant. Bio je naslonjen haručaiju o leđa kao da se bojao za život - preplašen od brzine i visine konja. Brin je morao da mu pomogne da sjaše.
     "Dobro došao, Džinoljube", promrmljala je Prva. U glasu joj je bilo više radosti nego u glasnom uzviku. "Dobro došao, zaista."
     Iz tame se začuo lepet krila. Sa puta je ka Kovenantu zalepršala senka. Sova je za trenutak lebdela u vazduhu kao da namerava da mu sleti na rame. Ali ptica se uskoro stopila sa sopstvenom senkom, a iz tla se pojavio Findejl u ljudskom obličju. Pod slabim svetlom izgledao je kao da je užasnut i da ne vidi kraja užasu.
     Kovenant je stajao tamo gde ga je Brin spustio kao da ga je napustila sva hrabrost. Izgledao je smrknuto i beznadežno. Možda je ponovo pao pod moć Elohima. Linden je bez razmišljanja pošla ka njemu. Zdravu ruku pružila je kao da preklinje.
     Pogledao ju je očima opustošenim od moći. Zurio je kao da taj prizor prevazilazi sve što je propatio. "Linden..." Glas mu se slomio. Ruke su mu mlitavo visile kao da ih opterećuju saželjenje i potreba. Glas mu je bio kreštav od napora uloženog u govor. "Jesi li dobro?"
     Preskočila je odgovor. Pritanje je bilo beznačajno u poređenju sa bolom koji mu se odražavao na licu. Njegova strepnja i sva ubistva koja je počinio bili su joj prosto opipljivi. "Morao si", žurno je rekla. "Nije bilo drugog načina. Da nisi to učinio, već bismo svi bili mrtvi." Kovenante, molim te! Ne krivi sebe što si nam spasao živote.
     No, njene reči samo su mu uvećale bol, kao da ga je do sada jedino briga za nju štitila od onoga što je počinio. "Stotine njih", zastenjao je; lice mu se urušilo kao Kemperov Vrh. "Nisu imali nikakvih izgleda." Lice kao da mu se rastopilo u suzama, odbijajući svetlo plamena u Luci i bitke u zalivu. "Findejl kaže da sam ja taj koji će uništiti Zemlju."
     Oh, Kovenante! Linden je želela da ga zagrli, ali utrnula ruka visila joj je sa ramena kao da je uvela.
     "Džinoljube", prekinula ih je Prva, obuzeta hitnjom. "Moramo da siđemo na Dragulj Zvezdoputa."
     Držao se kao bogalj. Ipak, odnekud je smogao snage da čuje Prvu i da je razume. Ili to nije bila snaga, nego krivica. Prošao je kraj Linden i uputio se ka Šiljku kao da ne može da se suoči sa potrebom za njom. Još je pokušavao da je odbije.
     Nesposobna da razume njegovo odbijanje, mogla je samo da pođe za njim. Disanje joj je postalo plitko i neophodno kao smrt posle Cerove poslednje rane. Nije mogla da pomeri ruku. Uostalom, Kovenant je imao pravoda je odbije. Pre ili kasnije, haručai će mu ispričati za Cera. Onda više nikada neće moći da ga dodirne. Kada je Lupižena preuzeo Kailovo mesto kraj nje, pustila je da je on uvede u kulu.
     Tu se družini pridružio Brusobol. Vođen podacima koje je čuo od Rire Grista, poveo ih je kroz nizove stepeništa koja su se završavala na širokoj kamenoj ploči. More je bilo tik ispod njih, manje od visine džinova. Dragulj Zvezdoputa već je uperio pramac ka Šiljcima.
     Tek sada su sirene postale nečujne, prigušene odjecima udara vode. Brusobol je uspeo da nadjača i njih, pa je privukao pažnju sa dromonda. Nekoliko trenutaka kasnije, čim se Dragulj Zvezdoputa približio kamenju, dobacili su im užad. Sadruzi su se žurno uzverali na palubu džinobroda.
     Ogromna krstarica zaletela se za njima, udaljena jedva na strelomet od dromonda, No, čim je Dragulj Zvezdoputa krenuo u beg, Rire Grist je održao reč. On i njegovi vojnici zasuli su krastaricu plamenim strelama, jasno pokazujući da će sprečiti svaku poteru za džinobrodom. Kao i gospa Alif, on je našao svoje poimanje časti u rušenju Kasreinove vladavine.
     Ratni brod još nije bio svestan tog rušenja. No, Rire Grist bio je poznat kao Kemperov izaslanik. Naviknuta na vlast i kaprice tirana, posada krstarice počela je žurno da vesla unazad.
     Podigavši jedra u susret vetru, Dragulj Zvezdoputa odlučno je zaplovio na otvoreno more, u pravcu zalazećeg meseca.









21. MAJČINO DETE
     Linden je konačno osetila bol u ruci. Krv joj se pretvorila u kiselinu, polako izjedajući put od ramena duž nerava sve do lakta. Podlaktica i šaka i dalje su joj ostale neosetljive i teške kao mrtvo meso; ali sada je znala da će se na kraju sasvim oporaviti. Svaki osetljivi centimetar mišice odmah je počinjao da peče i boli od tuge.
     Taj bol zahtevao je pažnju i svest, kao kazna. Staro, crno raspoloženje stalno joj se vraćalo, kao magla, da joj zakloni predele uma; a bol ga je neprekidno suzbijao. Ionako me nikad nisi volela. Kada je pogledala kroz prozor kabine u sivo jutro razbijeno nad ustalasanim morem, oči su joj se zamaglile i zasuzile kao da ju je ošamutila čista osujećenost. Desna ruka ležala joj je u krilu. Masirala ju je levom, grubo, stalno, pokušavajući da utisne neko značenje u nepokretne prste. Cere! - ječala je u sebi. Ježila se od pomisli na ono što je učinila.
     Sedela je u kabini, onako kako ju je smestio Lupižena kada ju je doveo dole. Njegova zabrinutost ispoljavala se mumlanjem i lošim šalama, oklevajućim ponudama tešenja; ali nije znao šta da učini, pa ju je ostavio samu. Ubrzo posle svitanja - bledog svitanja, zaklonjenog oblacima - vratio se sa poslužavnikom hrane. Nije mu ništa rekla. Bila je suviše svesna ko je to poslužuje. Lupižena, ne Kail. Presuda haručaija visila je nad njom kao da je počinila neoprostive zločine.
     Razumela je Kaila. Nije znao kako da oprosti. I to je bilo pravo. Ni ona nije znala.
     Pečenje joj se širilo duž bicepsa. Možda bi trebalo da skine i opere odeću. No, Cerova krv joj je odgovarala. Nije mogla da spere tu sramotu, kao što Kovenant nije mogao da ukloni lepru. Mučeći se na raspeću krivice i očaja, držao se podalje od nje kao da ne zaslužuje njenu brigu; a ona nije imala prilike da ga dodirne. Jedan dodir bio bi dovoljan. Njegov izgled kada ga je srela prilikom ulaska u njega, kada mu se otvorila i spasla ga od uticaja Elohima, predstavljao je unutrašnji bol za koji nije imala lek - slika mila i draga kao ljubav. No, Kail mu je dosad sigurno ispričao o Ceru. Sve što je možda osećao prema njoj sada će se pretvoriti u mržnju. Nije znala kako to da podnese.
     Ipak, morala je da podnese. Suviše je već bežala u životu. Bol se u njoj širio sve dok nije ispunio kabinu. Nikada neće zaboraviti krv kako se cedi, ritmički, smrtonosno, kroz stisak Cerovih pesnica. Ustala je. Pantalone su joj grebale noge i već su joj oderale kožu. Neosetljiva šaka mlatarala joj je kraj boka kao da je treba iščupati. Kruto je prišla vratima, otvorila ih i pošla da se suoči sa svojim teretom.
     Bilo joj je teško da se popne na zadnju palubu. Već skoro dva dana nije ništa jela. Napori prethodne noći su je iscrpli. A Dragulj Zvezdoputa nije mirno plovio. Talasi su bili visoki i dromond se propinjao preko njih kao da je posle gubitka srednjeg jarbola postao nesiguran. No, kroz zvuke vetra i mora čula je glasove kako se zabrinuto sudaraju. Taj sukob ju je privukao kao što svetlo privlači noćne leptire.
     Naleti vetra su se valjali preko nje kada je izišla preko visokog praga na zadnju palubu. Sunce je bilo jedva vidljivo iza sivih oblaka koji su pokrivali more, izlivajući kišu negde drugde, daleko od obale Bhrathairdoma i od Velike Pustinje.
     Nije se više videla ni obala. Džinobrod je plovio ka severozapadu, sekući zapenušane talase; jedra su prigušeno lepetala, boreći se sa nesigurnim vetrovima. Linden se osvrnula po palubi i utvrdila da je Lupižena zaista uspeo da popravi bok broda i mesto gde se nalazio hranohol, ponovo učinivši dromond plovnim. Čak se potrudio da od ostataka načini improvizovanu ostavu. I ovako uznemirena, osetila je nalet iznenadne zahvalnosti prema izobličenom džinu. I on je, na svoj način, bio iscelitelj.
     No, ipak nije bilo u njegovim moćima da izleči nesigurnost kretanja Dragulja Zvezdoputa bez srednjeg jarbola. Bilo je neverovatno kako je Sedmoruk uspeo da manevrima nadvlada ratne brodove Bhrathaira. Džinobrod je ličio na Kovenantovu desnu šaku, nepotpunu i nepreciznu.
     Ipak, Kovenant je ljutito stajao nasred zadnje palube kao da tu pripada, kao da ima pravo. S jedne strane stajali su mu Prva i Lupižena; Sa druge Brin i Kail. Zaćutali su kada je Linden izišla na palubu. Okrenuli su lica ka njoj, pa je videla da je ona bila predmet malopređašnje rasprave.
     Kovenantova majica još je nosila crne otiske šaka od krvi hustina, kojima ga je isprljala u dvorištu Prvog Uvoja.
     Povremeno se sa krmene palube čuo Brusobolov glas kako upravlja džinobrodom. Pošto joj hranohol više nije smetao da gleda napred, videla je da je Findejl ponovo zauzeo svoje mesto na pramcu. Vain je ostao da stoji tamo gde je prvi put stupio na palubu kada se ukrcao na brod.
     Sanomora nije nigde bilo. Linden je utvrdila da joj nedostaje. Možda bi on stao na njenu stranu.
     Kruto je pošla napred. Lice joj je bilo ukočeno, iz straha da će zaplakati. Vetar joj je bacao davno neopranu kosu na obraze. Pod drugim okolnostima gadila bi se tolike prljavštine. Imala je lekarski nagon za čistoćom; nešto u njoj uvek se ponosilo sjajem njene kose. Ali sada je prihvatila aljkav izgled na isti način kao i tamne mrlje na pantalonama. I to je bilo pravo.
     Iznenada se oglasio Lupižena. "Odabrana", rekao je gotovo grozničavo, "Kovenant Džinoljub opisao nam je obračun sa Kasreinom od Vrtloga. Ta priča izazvala je veliki broj pitanja, na koja bi Određeni mogao da odgovori ako tako odluči - ili ako se potrudimo da ga ubedimo. On vidi nekakvu neobjašnjivu opasnost u..."
     Brin je hladno prekinuo džina. Glas mu je bio bezizražajan, ali govorio je oštro kao bič. "A Kail je pričao Prapoglavaru o Cerovoj smrti. Preneo mu je način na koji si htela da je ubrzaš."
     Linden je nehotice pocrvenela. Zgrčila je šaku kao da će se pobuniti. No, ruka joj je i dalje beživotno visila.
     "Odabrana." Prva je govorila stegnutog grla, kao da su reči oružje koje pokušava da kontroliše. "Nema potreba da budeš svedok našeg neslaganja. Svima je jasno da si veoma opterećena i umorna. Zašto se ne vratiš u svoju kabinu da jedeš i spavaš?"
     Brin je nepokretno slušao. Čim je završila, otvoreno joj se suprotstavio. "Postoji potreba. Ona je ruka Izopačenja među nama, i želela je Cerovu smrt kada je zadobio smrtonosnu ranu namenjenu njoj." Govorio je bezizražajnim glasom, koji je prilično ličio na sarkazam. "Neka odgovara - ako je u stanju."
     "Hej!" obrecnuo se Lupižena. Izobličeno lice bilo mu je puno gneva. Linden ga još nije videla takvog. "Žurno presuđuješ, haručai. Čuo si, kao i svi, reči Elohima. Kovenantu Džinoljubu je rekao: 'Ućutkana je kao što si ti bio ućutkan na Elohimfestu.' A primivši na sebe taj teret, spasla nam je živote iz dubina Peskodrža. Zašto je onda optužuješ za to što je učinila?"
     Kovenant je zurio u Linden kao da je gluv za okolne rasprave. Ipak, videlo se da mu se na svaku izgovorenu reč jedva primetno trzaju mišići u uglovima očiju i usana. Brada i vreli pogled činili su ga neobično sličnim onom starcu koji joj je nekada davno rekao: Budi što jesi. No, koža mu je bila obojena otrovom; a ispod površine ležala je lepra, kao konačno ubeđenje ili ludilo, nepobediva i uporna. Bio je siguran u to - i ni u šta drugo, ni u sebe ni u nju.
     Zar ti nisi zla?
     Obuzeta slabošću, želela je da ga zamoli, da ga preklinje da opozove te užasne reči, iako ih nije on izgovorio. No, Brin je bacao na nju optužbe i nije mogla da ga prenebregne.
     "Ne, džine", odgovorio je haručai Lupiženi. "Ti si prebrz. Razmisli. Dok je na njemu bilo ćutanje Elohima, Prapoglavar Tomas Kovenant nije činio ništa. Nije pokazivao ni znanje ni svest. A ona je bila sposobna da dela, zar ne?"
     Lupižena je zaustio da odgovori, ali Brin ga je preduhitrio. "I zar nismo čuli šta joj je rekao Gibon-Besomuk? Rekao je 'Posebno si odabrana za ovo obesvećenje'. A od tada, zar nisu sva njena dela donosila zlo na naše glave?" Lupižena je opet zaustio da se pobuni; ali haručai je ponovo bio brži. "Kada je Prapoglavar pao pod Besomuka, njeno oklevanje" - zlokobno je naglasio tu reč - "ugrozilo je i njega i Dragulj Zvezdoputa. Kada su Elohimi pokušali da ga liše naše zaštite, naredila nam je da odemo, predajući ga time zlim namerama tog naroda. Iako je dobila pravo da se uplete, odbijala je da upotrebi svoj vid kako bi ga spasla od usuda.
     Dalje, džine", nastavio je Brin, nastavljajući nabrajanje krivica, "nije ni pokušala da održi Prapoglavarovo ćutanje. Zabranila nam je da napadnemo Kasreina u Hergromovu zaštitu, kada nam je Kemper bio sam na dohvat ruke. Navela nas je da se vratimo u Peskodrž kada je čak i Određeni savetovao da bežimo. Nije nam ukazala nikakvu pomoć sve dok Hergrom nije bio ubijen i Cer ranjen - dok se nismo našli u Kemperovoj tamnici i nije nam ostala nikakva druga pomoć.
     Slušaj me." Sada se obraćao Prvoj - a reči kao da su bile komadići leda. "U našem narodu, kazivači često pričaju o Krvnoj gardi koja je služila drevnim poglavarima Domaje - i o Kevinu Zemljogubu, koji je izveo Obred Obesvećenja. Tim ludačkim činom došao je kraj drevnim poglavarima, jer su Obesvećenjem ostali razvlašćeni. I tako je trebalo da završi i Krvna garda. Zar se nisu zarekli da čuvaju poglavare ili umru? A ipak su istrajali, jer ih je Kevin Zemljogub poslao od sebe pre no što je počeo Obred. Poslušali su ga, ne znajući šta mu je na srcu.
     Iz te poslušnosti potekla je sumnja Krvne garde, a sumnjom su otvorena vrata Izopačenju. Greška Krvne garde sastoji se u tome što nisu procenili Kevina Zemljoguba - ili što ga nisu dobro procenili. Stoga je Izopačenje izišlo nakraj sa drevnim poglavarima i sa Krvnom gardom. A i novi poglavari bi tako pali, da nije Prapoglavar preuzeo na sebe teret Domaje.
     A sada vam kažem: nećemo da ponovimo takvu grešku. Čistota svake službe leži u onima koji služe, a ne u onima kojima se služi, i nećemo da izopačimo sebe poverenjem u one koji su lažni.
     Čujete li, džinovi?" zaključio je ravnim glasom. "Nećemo da ponovo pogrešno procenimo tamo gde treba proceniti. A procenili smo ovu Linden Averi. Ona je lažna - lažna za Prapoglavara, lažna za nas, lažna za Domaju. Pokušala je da ubije Cera u trenutku njegove poslednje potrebe. Ona je ruka Izopačenja među nama. Moramo se osvetiti."
     Na to se Kovenant primetno trgao. Prva je prostrelila Brina pogledom. Lupižena ga je užasnuto gledao. No, Linden se usmerila samo na Kovenanta. Brinov zahtev nije je iznenadio. Van Peskozida, njegova očita ravnodušnost prema Hergromovoj smrti samo je prikrivala bes dubok koliko i obaveza koju je preuzeo. No, Kovenantovo ćutanje pogodilo ju je kao poslednje odbijanje. Nije je više gledao. Od početka je sumnjao u nju. Želela je da mu priđe, da ga udara pesnicama sve dok joj nečim ne odgovori. Zar to misliš o meni? No, jedva je mogla da pomeri ruku u ramenu, a lakat i dalje nije osećala.
     Šum jedara još je više naglašavao ćutanje. Linden je osećala da joj vetar lepi košulju za telo. Prva je izgledala zatvoreno, zamišljeno. Kao da je poverovala slici koju je stvorio Brin. Linden je osećala da se i sama koleba. Svi ovi ljudi potiskivali su je ka tami koja je vrebala kao Besomuk na dnu njenog srca.
     Tišinu je prekinula Prva. "Ja zapovedam Potragom. Iako vi niste džinovi - i niste mi podređeni - prihvatili ste naše ortaštvo i prihvatićete i moju presudu u ovome." Nije izgledala preteći. Kazala je to jednostavno, kao oštrica mača. "Kakvu osvetu želite?"
     Brin je odgovorio bez oklevanja. "Neka izgovori ime Peščane gorgone."
     Vazduh kao da se za trenutak zaledio, kao da su se svi vetrovi sveta užasnuli oštrinom Brinove presude. Linden je osetila da joj se paluba naginje pod nogama; vrtelo joj se u glavi. Izgovori...
     Zar to misliš o meni?
     Kroz užas su polako prodrle reči. Prva je govorila glasom promuklim od savladanog besa.
     "Odabrana, zar nećeš da odgovoriš?"
     Linden se trudila da se pribere. Kovenant nije rekao nijednu reč u njenu odbranu. Stajao je i čekao, kao što su čekali džinovi i haručai. Utrnula ruka mlitavo ju je udarila po butini, ali napor je bio uzaludan. I dalje nije mogla da je oseti.
     "Ne", promuklo je rekla.
     Prva je zaustila da se pobuni. Lupižena je iskrivio lice kao da će kriknuti. Linden ih je oboje ućutkala.
     "Nemaju pravo."
     Brin je pomerio usne, ali obrecnula se na njega. "Nemaš pravo."
     Na zadnjoj palubi vladala je potpuna tišina. Džinovi su je gledali sa jarbola, slušajući kroz šum mora i lepet jedara. Brinovo lice zatvorilo se pred njom. Uložila je napor i primorala sebe da se suoči sa dubokim nemirom u Kovenantovom pogledu.
     "Jesi li se ikada upitao zašto se Kevin Zemljogub odlučio na Obred Obesvećenja?" Drhtala je sve do srži kostiju. "Mora da je bio sjajan čovek, ili bar moćan" - izgovorila je tu reč kao da je se gadi - "kada je Krvna garda bila voljna da se odrekne smrti, pa čak i sna kako bi mu služili. Pa šta mu se desilo?"
     Uvidela je da će Kovenant možda pokušati da odgovori. Nije mu dopustila. "Ja ću ti reći. Desila mu se prokleta Krvna garda. Nije bilo dosta što nije uspeo - što nije mogao da spase Domaju. Morao je da se suoči i sa njima. Stajali su tamo kao svemoćni bogovi i služili ga dok je gubio sve što je voleo." Glas joj je zvučao sarkastično. To joj je bilo poslednja odbrana od tamnog mesta ka kome se polako približavala. Ionako me nikada nisi volela. "Isuse Hriste! Nikakvo čudo što je poludeo od očajanja. Kako bi i mogao da očuva makar delić samopoštovanja kad su ga okruživali takvi ljudi? Sigurno je pomislio da nema drugog izbora do da uništi sve što ih nije dostojno."
     Videla je šok na Kovenantovom licu, odbijanje na Brinovom. Nastavila je, drhteći. "A sada ti radiš to isto." Usmerila je grozničavu molbu pravo ka Kovenantovom srcu. "Imaš svu moć sveta, a tako si čist. Sve što radiš potpuno je posvećeno." Posvećeno na način koji je činio sve njene odluke kukavičkim i ništavnim. "Sve oko sebe navodiš na ovakvo ponašanje." A ja nemam moći da ti se suprotstavim. Nije moja...
     Tu se zaustavila. Uprkos tome što se bedno osećala, nije mogla da ka okrivi za ono što je sama učinila. Ozbiljno bi shvatio takvu optužbu - a nije je zasluživao. Gorka od bola zbog razlike između njegovih i njenih patnji, kruto je završila. "Nemaš pravo."
     Kovenant nije odgovorio. Nije više gledao u nju. Zagledao se u kamenu palubu kao da se stidi ili preklinje.
     No, Brin nije ćutao. "Linden Averi." Glas mu je bio ravan i bezosećajan kao lice usuda. "Da li zaista tvrdiš da je Krvna garda izazvala očajanje Kevina Zemljoguba?"
     Nije mu odgovorila. Bila je usmerena na Kovenanta i nije imala vremena ni za koga drugog.
     Iznenada se nešto u njemu prelomilo. Zamahnuo je pesnicama kroz vazduh; divlja magija ostavila je u ćutanju srebrni luk. Plamen je gotovo odmah nestao, ali nije otvorio pesnice. "Linden." Glas mu je zvučao pridavljeno - istovremeno grub i nežan. "Šta ti je bilo sa rukom?"
     Iznenadio ju je. Džinovi su piljili u njega. Kailovo čelo se zatalasalo kao da će se namrštiti. No, taj kratki plamsaj vatre privukao je pažnju čitavog skupa. Sukob se smesta izmenio. Više nije bilo rasprave između Linden i haručaija. Sada je reč bila o Kovenantu i njoj, o njemu i o svakom ko bi se usudio da mu protivureči. A znala je da će morati da mu odgovori. Izgubila je svaku drugu odbranu od njegovog gneva.
     Ipak, samo gađenje od onoga što je uradila učinilo je reči opakim. "Kail me je šutnuo. Da me spreči da ubijem Cera."
     Od te otvorene izjave, Kovenant je dahnuo kroz zube kao od naglog bola.
     Brin je klimnuo glavom. Ako su ga Lindenine optužbe i povredile, nije to ničim pokazao.
     Kovenant se za trenutak trudio da shvati. Onda je promrmljao. "U redu. To je dovoljno."
     Haručai nije odustajao. "Prapoglavaru, mora biti odmazde."
     "Ne", odgovorio je Kovenant kao da je čuo neki drugi odgovor. "Ona je lekar. Spasava živote. Zar ne misliš da je već dovoljno propatila?"
     "Ne znam ništa o tome", uzvaratio je Brin. "Znam samo da je pokušala da ubije Cera."
     Kovenant je bez ikakvog prelaza počeo da viče. "Baš me briga!" Obrušio se na Brina kao da mu gnev nanosi bol. "Ona me je spasla! Spasla je sve nas! Zar misliš da je to bilo lako? Neću da joj okrenem leđa samo zato što je učinila nešto što ja ne razumem!"
     "Prapoglavaru..." počeo je Brin.
     "Ne!" Kovenantov gnev bio je toliko pun nagoveštaja moći da se paluba zaljuljala pod Lindeninim nogama. "Već si otišao predaleko!" Grudi su mu se grčile od napora da se savlada. "U Andelejnu - sa Mrtvima - Elena je govorila o njoj. Rekla je 'Čuvaj je, voljeni, kako bi na kraju mogla da nas sve isceli.'Elena", ponovio je. "Vrhovni poglavar. Volela me je, i to ju je ubilo. Ali nije važno. Ne dozvoljavam da se tako ponašate prema njoj." Glas mu je postao hrapav od napora da se savlada. "Možda joj ne veruješ." Osakaćenom šakom rasipao je po vazduhu nagoveštaje vatre. "Možda ne veruješ ni meni." Nije uspeo da savlada krik. "Ali. boga mi, ostavićeš je na miru!"
     Brin nije odgovorio. Nepomičnim očima žmirkao je kao da se pita je li Kovenant pri sebi.
     Istog časa iz svakog obrisa Kovenantovog tela sinulo je svetlo na ivici vatre. Ožiljci na podlaktici sinuli su kao zmijski zubi. Tako je viknuo da se sve zanjihalo od udara sile.
     "Da li me čuješ?"
     Brin i Kail ustuknuli su za korak kao da ih je zgrozila Kovenantova moć. Smesta su mu se zajedno naklonili onako kako su mu se desetine haručaija poklonile kada se vratio sa Zlatosinja noseći u rukama Lorikov kril i njihovu slobodu. "Prapoglavaru", s poštovanjem je rekao Brin. "Čujemo te."
     Dahćući kroz zube, Kovenant je suzbio vatru.
     Sledećeg časa kraj njega se pojavio Findejl. Lice Određenog bilo je izbrazdano strepnjom i ozlojeđenošću; progovorio je kao da pokušavaa da na neko vreme privuče Kovenantovu pažnju.
     "Prstenošo, oni te čuju. Čuju te svi koji žive na Zemlji. Samo ti nemaš uši. Zar ti nisam govorio i govorio da ne smeš podizati tu divlju magiju? Ti si opasnost po one koje misliš da voliš."
     Kovenant se okrenuo ka Elohimu. Kažiprstom troprste šake pritisnuo mu je grudi kao da označava mesto na kome će ga napasti.
     "Ako nećeš da odgovoriš na pitanja", zarežao je, "nemoj da mi se obraćaš uopšte. Da ste svi vi imali imalo savesti, ne bi se desilo ništa od svega ovoga."
     Findejl je za trenutak gledao Kovenantov gnev žutim očima. Onda je tiho upitao: "Zar ti nismo sačuvali dušu?"
     Nije čekao odgovor. Okrenuo se, pun dostojanstva od starog bola, i vratio se na svoje mesto na pramcu.
     Kovenant se odmah okrenuo ka Linden. Pritisak je u njemu goreo, vreo kao uvek; primorao ju je da ga jasnije vidi. To nije imalo veze sa Findejlom - ni sa haručaijima. Iznenađeno je ustanovila da on od početka nije nameravao da dopusti nikakvu odmazdu nad njom. Bio je pun bola zbog Cera i Hergroma - gotovo lud od otrova i moći - zgrožen onim što je počinila. Ali nije ni razmišljao o kažnjavanju.
     Nije joj dao vremena da razmišlja. "Hodi sa mnom." Glas mu je bio bespogovoran kao kod haručaija. Oštro se okrenuo i pošao ka novom spoju prednje i zadnje palube. Izgledalo je kao da je odabrao to mesto kako ih ne bi prisluškivali. Ili da ne bi predstavljao opasnost po jarbole i jedra.
     Izobličeno lice Lupižene bilo je puno olakšanja i iščekivanja, neravnomerno raspoređenih. Prva je podigla ruku ka čelu oznojenom od uznemirenosti, ali izbegavala je da pogleda Linden kao da ne želi da komentariše ono što Džinoljub čini ili želi. Linden se plašila da pođe za njim. Nagonski je znala da joj je ovo poslednja prilika da odbije - poslednja prilika da očuva poricanja na kojima je zasnovala čitav svoj život. Ipak, njegova napetost stigla je do nje preko sive, zasenčene površine zadnje palube. Ukočeno, grebući butine pri svakom koraku, pošla je ka njemu.
     Za trenutak je nije gledao. Okrenuo joj je leđa kao da ne može da podnese pogled na ono u šta se pretvorila. No, brzo je pogrbio ramena, stegao šake zajedno kao davitelj i okrenuo se da se suoči sa njom. Glas mu je bio otrovan. "A sada ćeš mi reći zašto si to učinila. "
     Nije želela da odgovori. Odgovor je bio u njoj. Ležao je u korenima crnog raspoloženja, nalik na raspeće koje joj je stezalo nerve u laktu. No, potpuno ju je smeo. Nikada nikome nije priznala svoj zločin, nikada nikome nije dala priliku da joj sudi. Dovoljno je bilo i to što je do sada saznao o njoj. Da je mogla da koristi desnu ruku, njome bi sakrila lice od oštre prodornosti i proroštva njegovog pogleda. Naprežući se da ga odbije, oštro je odgovorila. "Ja sam lekar. Ne volim da gledam ljude kako umiru. Ako ne mogu da ih spasem..."
     "Ne." Glas mu je postao promukao od pretnje divljom magijom. "Mani ta jeftina objašnjenja. Ovo je suviše važno."
     Nije želela da odgovori. Ali odgovorila je. Svi problemi i potrebe iz prethodne noći sklopili su se u njegovom pitanju i zahtevali su da se odgovori. Cerova krv stajala joj je na pantalonama kao spoljašnji pokazatelj drugih mrlja, drugih smrti. Šake su joj bile toliko dugo pokrivene krvlju da joj se boja upila u dušu. Otac ju je označio smrću. I pokazalo se da je bio u pravu.
     Isprva su reči dolazile polako. No, postepeno su jačale kao opsednutost. Gotovo su je potpuno obuzele. Izdizale su se u njoj, jedna za drugom, dok se nisu pretvorile u dahtanje. Bilo joj je potrebno da ih izgovori. A Kovenant ju je sve vreme gledao sa licem punim mučnine, kao da se u njemu sve što je ikada osećao za nju pretvara u gađenje.
     "Zbog tišine", počela je - rečima nalik na slabe, gotovo besciljne udarce čekića koji na kraju mogu da probiju i granit. "I udaljenosti." Elohimi su to zabili u njega kao klin, razbijajući neophodnu povezanost osećanja i svesti, delovanja i značaja. "Bilo je u meni. Znala sam šta radim. Znala sam šta se oko mene dešava. Ali kao da nisam imala drugog izbora. Nisam znala kako, čak ni zašto još dišem."
     Izbegavala je njegov pogled. Vratila joj se prethodna noć, zamračivši dan, i sada je stajala neosvetljena i sama u pustoši koju je načinila od sopstvenog života.
     "Pokušavali smo da pobegnemo iz Peskodrža, a ja sam se upirala i da se izvučem iz tišine. Morala sam da počnem sa samog dna. Morala sam da se setim kako je to izgledalo - živeti u staroj kući sa tavanom, na poljima i pod suncem, sa roditeljima koji su već tražili načina da umru. Onda je otac isekao vene. Posle toga kao da više nije bilo razlike između onoga što smo radili i onoga čega sam se sćeala. Biti na Peskozidu bilo je isto kao i biti sa mojim ocem."
     A gorčina njene majke zatrovala joj je i samu krv u venama. Pošto je izgubila muža, pošto ju je tako sebično napustio, ona je očito izgubila sposobnost za istrajavanje. Muževljeva finansijska propast - i Lindenini bolnički računi - primorali su je da proda kuću; a to ju je pogodilo kao konačni poraz. Nije prestala da grozničavo odlazi u crkvu. Radije je na nju prebacila dobar deo večite zavisnosti. Iako je mogla sasvim lepo da živi od socijalne pomoći, izmolila je da je jedan od pripadnika iste crkve primi na besplatan stan, a drugima se nametnula da im obavlja kućne poslove, što je činila uz ogromno samosažaljenje. Zajedničke molitve i službe božije koristila je kao priliku da iskuka svaku moguću utehu i pomoć. No, njena gorčina već je postala neizlečiva.
     Procesom čudesnim gotovo kao i uskrsnuće, uspela je da pretvori svog muža u nežnog sveca, oteranog u smrt okrutnim i neobjašnjivim ponašanjem kćeri koja je zahtevala ljubav, ali je nije pružala. To joj je omogućilo da i sebe predstavi kao sveticu i da kao vrlinu shvati emocionalni vakuum kojim je obavila sopstveno dete. I to joj još nije bilo dovoljno. Ništa nije bilo dovoljno. Trošila je na hranu bukvalno svaku paru koju bi dobila. Jela je kao da fizička glad predstavlja simbol i ispoljavanje njenih duhovnih muka, neutešnosti njene duše. Linden često ne bi imala šta da obuče da nije bilo dobrotvornih akcija crkve, koje se grozila - čime je samo još više pojačavala majčino gađenje nad sobom. Zgrožena i zadovoljna činjenicom da njena kćer nosi samo nečiju odbačenu odeću, a ipak ne oseća nimalo zahvalnosti, majka je svoju nesposobnost pretvarala u svetačku vrlinu.
     Priča je bila vrela u Lindeninim ustima - strašno crnilo koje kao da joj je izviralo iz samog srca. Oči su je već pekle, predskazujući suze. Ali sada je rešila da plati punu cenu. Tako je bilo pravo.
     "Pretpostavljam da sam to i zaslužila. Stvarno nije bilo lako izići nakraj sa mnom. Kada sam izišla iz bolnice, bila sam drugačija iznutra. Kao da sam želela da svetu pokažem da je moj otac bio u pravu - da ga nikada nisam volela. Ni njega, ni ikoga drugog. Recimo, počela sam da mrzim tu crkvu. Sebi sam govorila da je to zato što bi majka bila kod kuće onoga dana kad se otac ubio - da nije bila religiozni manijak. Mogla je da mu pomogne. Mogla je da pomogne meni. Ali stvarni razlog bio je taj što ju je crkva odvajala od mene, a ja sam bila samo dete i i bila mi je potrebna.
     I tako sam se ponašala kao da mi niko nije potreban. A najmanje ona i Bog. Verovatno sam joj bila potrebna koliko i ona meni, ali moj otac se ubio kao da želi da baš mene kazni, a nisam bila u stanju da vidim da i njoj nešto treba. Mislim da sam se bojala: ako dozvolim sebi da je volim - ili ako se ponašam kao da je volim - bojala sam se da će se i ona ubiti.
     Mora da sam je izluđivala. Verovatno se niko nije iznenadio kada je dobila rak."
     Linden je želela da se obgrli, da nekako umiri duboki bol sećanja; ali desna ruka je nije slušala. Kroz telo su joj puzala sećanja na bolest. Trudila se da uspostavi onu daleku strogost kojom je ranije pričala Kovenantu o ocu; ali bolest joj je bila suviše jasna u sećanju. Kao da je u dnu pluća počela da se guši. Kovenant je zračio predosećanjem strepnje.
     "Trebalo je da se leči. Da ide na operaciju. Da je stigla do lekara na vreme. Ali lekar je nije ozbiljno shvatio. Bila je samo debela cmizdravica. Kompleks udovice. Do vremena kada se predomislio - kada ju je konačno primio u bolnicu i operisao - melanom je već metastazirao. Nije više mogla ništa, sem da leži i čeka da umre."
     Nehotice je jeknula kada se setila tog poslednjeg meseca, majke kako leži i guši se od guste tečnosti koja ju je polako davila. Ležala je u bolničkom krevetu kao da su joj ostali samo disanje i glas. Nabori kože i sala ležali su na krevetu kao da su odvojeni od nje. Udovi su joj bili uzaludni i nepokretni. No, svakim dahom neumorno je prizivala smrt, a svakim glasom nabrajala je grehe svoje kćeri. Nije pokušavala da je privoli crkvi. Do tada joj je Lindenino odricanje postalo potrebno, oslanjala se na to. To joj je bila jedina zaštita od užasa. Kako bi inače znala da ima prava na ljubav Božiju?
     "Bilo je leto." Opsela su je sećanja. Bila je jedva svesna džinobroda i oblačnog neba koje se zatvaralo nad njom kao lišenost. "Nije bilo škole. Nisam imala kuda drugde da odem. A ona mi je bila majka." Reči nisu mogle da prikriju bol petnaestogodišnjakinje. "Imala sam još samo nju. Ljudi iz crkve starali su se o meni preko noći. Ali preko dana nisam imala šta drugo da radim. Čitav mesec sam provela kraj nje. Slušala sam je kako cvili i jeca kao da je to moja krivica.
     Lekarima i sestrama nije bilo važno. Davali su joj lekove i kiseonik i dvaput dnevno su je prali. Ali dalje od toga nisu znali šta da rade sa njom. Nisu dozvolili sebi da mare za nju. I tako sam ja bila sama sa njom. Sedela sam i slušala kako me optužuje. To je bio njen način da preklinje. Sestre su verovatno mislile da želim da pomognem. Ili ni same nisu mogle da je podnesu. Dale su mi posao. Dale su mi pune kutije papirnih maramica i rekle da je brišem kad zatreba. Znoj. I sluz koja joj je tekla iz usta čak i onda kada nije imala dovoljno snage da se zakašlje. Morala sam da sedim tik pored nje. Pod svim onim salom pretvorila se u kostur. A dah... u plućima joj je trulila tečnost. Toliko je smrdelo da mi je bilo muka." Zadah nalik na gangrenozni smrad starca kome je spasla život pred farmom 'Utočište'. "Sestre su mi davale jelo, ali ja sam ga bacala u toalet."
     Budi što jesi.
     "Nije htela da me gleda. Nisam mogla da je navedem da me pogleda. Kada sam pokušala, zažmurila je i nastavila da cvili."
     Molim te, Bože, pusti da umrem.
     Posle mesec dana, devojčica je preuzela u svoje ruke taj krhki život. Bol, sukob i osećanje krivice pokrili su je potpunije nego sada Cerova krv, obeležili su je mnogo teže, razbesneli je mnogo dublje. Bila joj je potrebna moć da preduzme nešto, da stvori neku vrstu odbrane; a pošto u svesnom umu nije imala takvu snagu, u njoj je podigla glavu tamna glad koju je nasledila od očeve smrti. Ionako me nikada nisi volela. Ispuzala je iz tavanskog poda, izlila se kao mržnja čitavog života i njegovih zlobnih, razvučenih usta. Usta koja je trebalo da se otvore od bola ili ljubavi. Dok je gledala majku, tama je skočila kao lice noćne more i pojavila se potpuno uobličena, tačna i nesumnjiva - ne u umu, nego u rukama. Tako je njeno telo znalo šta će učiniti, a um je mogao samo da gleda i cvili, a ne da spreči, kontroliše, čak ni da odabere. Divlje je plakala, ali bezglasno, ne dozvoljavajući da joj pobegne i jedan jedini jecaj koji bi čule sestre, a koji bi je izdao. Jedva je videla šta čini dok je vadila iz majčinih nozdrva cevi za kiseonik. Tama u njoj počela je da se meškolji. Smejala se kao pohlepa pred mogućnošću zadovoljenje. Smrt je bila moć. Moć. Snaga da nagura optužbe niz grlo onima koji je optužuju. Zar ti nisi zla? Prolivajući suze koje je će je bez prestanka pratiti čitavog života, nikada ne opraštajući, počela je da gura papirne maramice, jednu po jednu, majci u usta.
     "To ju je konačno nateralo da me pogleda." Jedva je videla Kovenanta; ali osećala je da pati zbog nje kao da ga njene reči lome. "Popkušala je da me zaustavi. Ali nije imala snage. Nije mogla da podigne sopstvenu težinu kako bi me zaustavila.
     A onda je bilo gotovo. Nisam više morala da udišem taj smrad." Nije više drhtala. Nešto u njoj se razdvojilo. "Kada sam bila sigurna, nastavila sam kao da sam od ranije imala tačan plan šta ću učiniti. Povadila sam joj maramice iz usta - i bacila ih u toalet. Vratila sam joj u nos cevi za kiseonik. Onda sam otišla kod sestara i rekla kako mi se čini da majka više ne diše."
     Paluba joj se naginjala pod nogama; gotovo je pala. No, Dragulj Zvezdoputa brzo se ispravio, ispravivši i nju. Oči su joj bile jasne kao vatra koja joj se slivala sa desnog ramena, grebući nerve sve dok ne bi nestala u praznini ispod lakta. Sada je Kovenant zračio takvom snagom da nije mogla da je ne vidi. Gledao ju je pun razumevanja i patnje, kao da su on i džinovi svi zajedno bogalji. Kroz suze je uvidela da su joj dragoceni čak i njegova lepra i otrov. Predstavljali su mane, potrebe, činili su ga poštenim i poželjnim. Želeo je da krikne zbog nje - ili protiv nje, nije tačno znala. Ali još nije završila.
     "Dala sam joj ono što je želela. Sam Bog nije hteo ništa drugo do da je pusti da pati, ali ja sam joj dala ono što je želela.
     To je bilo zlo."
     Zaustio je da se pobuni, kao da oseća više tuge nego što je ona ikada sebi dopustila. Prekinula ga je.
     "Zato nisam htela da verujem u zlo. Nisam htela da tako gledam na sebe. I nisam htela da znam tvoje tajne, jer nisam htela da ti kažem moje.
     Ali to je tačno. Ja sam joj oduzela život. Oduzela sam joj priliku da sama nađe svoje rešenje. Priliku da se čudo ipak desi. Oduzela sam joj ljudskost." Nikada neće završiti. Ne postoji takvo ispaštanje na čitavom svetu koje bi joj bilo dovoljno za ono što je učinila. "Zbog mene, poslednje što je u životu osetila bio je užas."
     "Ne." Kovenant je pokušavao da je zaustavi. "Linden. Nemoj. Nemoj toliko kriviti sebe." Bio je obuzet strepnjom. Čitavim telom ju je preklinjao, stojeći na kamenoj palubi. "Bila si samo dete. Nisi znala šta drugo da uradiš. Nisi ti jedina. Svi mi imamo u sebi poglavara Kletnika." Zračio je gubavačkim saosećanjem za ranjene i lišene. "I spasla si me. Spasla si sve nas."
     Odmahnula je glavom. "Samo sam te opsela. Spasao si se sam." Dozvolio je da ga Elohimi liše volje i uma i sve što je ostalo bila je odsutna i nepotrebna litanija njegove bolesti. Prihvatio je čak i taj teret u ime svoje ljubavi prema Domaji, svoje odlučnosti da se bori sa Opakim. A ona se potpuno predala, izazvala najstrašnije užase iz prošlosti, kako bi ga dovela nazad. Ali u tome nije videla nikakvu vrlinu. Doprinela je njegovoj nevolji kao i svi ostali. I pomogla je da se stvore uslovi koji su ga naveli da je povredi. "Čitavog života" - šake su joj se grčile - "držala sam tu tamu pod kontrolom. Ovako ili onako. Ali morala sam da je odbacim kako bih dospela dovoljno duboko u tebe. Nije mi ostalo ništa za Cera." Oštro je završila. "Trebalo je da pustiš Brina da me kazni."
     "Ne." Njegovo protivljenje bilo je vreli šapat koji kao da je premostio jaz između njih poput udara moći. Trgla je glavu. Jasno ga je videla, zagledanog u nju kao da mu njeno poštenje znači više od svakog krvoprolića. Iz dubina sopstvenog poznavanja samooptuživanja, nastavio je. "Baš me briga za tvoju majku. Nije me briga jesi li me opsela. Imala si dobar razlog. A to nije čitava priča. Spasla si pohod. Ti si jedina žena koju poznajem, a koja me se ne plaši." Načinio je rukama rastrzani pokret, nalik na trzaj osakaćen osećanjem potrebe i srama. "Zar ne shvataš da te volim?"
     Voliš? Pokušala je da nemo ponovi reč, ali nije uspela. Tim priznanjem promenio je sve. Njen svet se u trenutku promenio. Nesigurno mu je prišla. Bio je bled od iscrpljenosti, povređen pritiskom svog usuda. Stari rez nožem još mu je stajao nasred okrvavljene majice kao udar smrtnosti. No, njegova osećanja odjekivala su u njenom poboljšanom sluhu; iznenada je oživela, drhteći. Nije nameravao da je odbije. Napori koje je ulagao da se uzdrži nisu bili usmereni ka njoj. Trudio se da odbije sebe samog. Bio je prepun otrova i lepre; ali to je znala i prihvatala. Pre no što je stigao da se povuče, zagrlila ga je levom rukom, podigavši i desnu što je više mogla.
     Još trenutak se borio sa sobom, stojeći u njenom zagrljaju kruto i nepopustljivo. Ali potom se predao. Sklopio je ruke oko nje i spustio usne na njene kao da pada.









22. "I LJUBAV NA SVETU"
     Kasno narednog jutra, posle duge noći punog meseca, probudila se u svojoj ležaljki. Osećala se duboko udobno, osvežena snom. Desna ruka bila joj je topla i sanjiva sve do vrhova prstiju, kao ostatak njene ranije ličnosti, deteta koje ne poznaje smrt - lišena utrnulosti kao da joj je krv postala lekovita. Oklevala je da otvori oči. Iako je znala da je iza očnih kapaka kabina okupana sunčevim svetlom, nije želela da dan počne, nije želela da se noć završi.
     Ipak, čitavom dužinom tela - sveže okupanog prethodne noći i željnog milovanja - setila se pritiska Kovenantovog prisustva i znala je da je otišao. Nekako je uspeo da napusti ležaljku, a da je ne probudi. Počela je da se sanjivo buni, ali gotovo odmah je nervima na obrazu osetila slabo golicanje divlje magije. On je još bio sa njom, u kabini. Zadovoljno se nasmešila dok je podizala glavu da preko ivice ležaljke pogleda ka njemu.
     Stajao je, bos i jasan pod svetlom, na podu ispod nje. Njegovo odelo, kao i njeno, visilo je na naslonima stolica, onako kako su ih haručai ostavili posle pranja da se osuše - zadatak koji su Brin i Kail preduzeli prethodnog popodneva, odazivajući se svom osećanju dužnosti. No, Kovenant nije ni pokušao da se obuče. Pokrio je lice dlanovima kao da nesvesno pokazuje žaljenje. Po malom plamenu na prstenu videla je da skida čekinje sa obraza i vrata.
     Ćuteći da mu ne bi poremetila usredsređenost, pažljivo ga je posmatrala, trudeći se da ga zapamti pre no što postane svestan njenog ispitivanja, pre no što postane svestan sebe. Bio je vitak, gotovo mršav, jer stalni plamen u njemu sagoreo je sve viškove. No, sviđala joj se delotvornost njegovog tela. Nije ni znala da je sposobna da se tako neprofesionalno zainteresuje za nečije telo.
     A onda je brada nestala i Kovenant je spustio vatru. Okrenuo se i video je kako ga posmatra. Za trenutak je zbunjenost prikrila sve ostalo u njegovom pogledu. Načinio je ovlašan pokret kao da se izvinjava. "Stalno mislim da bi trebalo da je kontrolišem. I dalje pokušavam da naučim." Gorko se nasmešio. "Osim toga, brada me svrbi." Potom se uozbiljio. "Ako je dovoljno mala - i ako ne dozvolim da se razljutim - onda je sve u redu. Ali čim pokušam da učinim nešto iole važno..."
     Nastavila je da se smeši, sve dok nije primetio njen izraz. Odmah je slegnuo ramenima i zaboravio pitanja o moći. I sam se napola nasmešio i dotakao svoj bledi, čisti obraz. "Jesam li sve dohvatio? Nisam siguran - dlanovi su mi suviše neosetljivi."
     Odgovorila je klimanjem glave. No, njegov glas skrenuo joj je pažnju na složen izraz lica. Dok ju je gledao, u očima je imao nešto više od običnih sećanja na proteklu noć. Nešto ga je uznemiravalo. Nije želela da prekine ovako retko i prijatno raspoloženje, ali nije oklevala. "Šta je bilo?" nežno je upitala.
     Oborio je pogled, a onda ga vratio uz vidljiv napor. "Suviše toga." Gledao ju je kao da ne zna kako da prihvati njenu brigu. "Divlja magija. Pitanja. Čista sebičnost što uzimam tvoju ljubav, kad..." Progutao je knedlu. "Kada te toliko volim, a opasan sam i možda neću dočekati kraj." Po licu mu se videlo koliko se muči da bude tako otvoren. "Možda nećemo stići nazad na vreme da ti učiniš nešto sa onim nožem što mi je u grudima. Hoću napolje. Ne želim da više budem odgovoran. Već je pobijeno suviše ljudi i postaje sve gore."
     Čula ga je i razumela je. Bio je kao izgladneo čovek koji je konačno okusio hranu za kojom mu je čeznula duša. A ni ona nije bila drugačija. Ali mogućnost koje se užasavao - nož u grudima - njoj nije bila stvarna. Stari ožiljak bio je jedva vidljiv. Utopio se u njegovu bledu kožu. Nije mogla da zamisli da to isceljenje nestane kao da nikada nije ni postojalo.
     Ipak, to je bio samo deo njenih osećanja. Bila je zadovoljna što je tu gde je - sa njim, na Dragulju Zvezdoputa, u potrazi za Jedinim Drvetom, praćena džinovima i haručaijima, Findejlom i Vainom. Bila je spremna da se suoči sa budućnošću koju je poglavar Kletnik spremio za njih. Prenela je to Kovenantu što je jasnije mogla.
     "Nije me briga. Možeš da budeš opasan ili sebičan, ako želiš." Opasnost u njemu bila joj je privlačna od samog početka. A sebičnost nije mogla da se razdvoji od ljubavi. "Ne bojim se."
     Na to mu se pogled smračio. Zatreptao je kao da je ona postala sjajnija od sunca. Pomislila je da će se ponovo popeti u ležaljku i zagrliti je; ali nije. Lice mu je bilo otvoreno i ranjivo, puno detinjastog iščekivanja. Grlo mu se steglo, pa opustilo dok je ponavljao. "Findejl kaže da ću uništiti Zemlju."
     Tada je uvidela da mu je od nje potrebno više od odobravanja. Želeo je da s njom podeli svoje strepnje. Predugo je bio sam. Nije mogao da joj otvori samo jedna vrata. Umesto odogovora, uspravila se u ležaljci, napuštjući udobnost, i sela da ga bolje vidi. Findejl, pomislila je. Smračila se od sećanja. Elohim je pokušao da je spreči da uđe u Kovenanta. Jesi li poludela? To je uništenje! Usud Zemlje je na mojim ramenima. Glas joj je postao strog. "Šta mu je to značilo - 'Zar ti nismo sačuvali dušu'? - kada ste juče razgovarali?"
     Kovenant je iskrivio usta. "To je jedna od stvari koje me plaše." I dalje je gledao ka njoj, ali pogled mu je bio usmeren ka onome što mu se dešavalo. "U pravu je. Na neki način. Oni su me spasli. Kada sam bio sam sa Kasreinom - pre no što me je Hergrom spasao." Glas mu je bio oivičen gorčinom. "Bio sam bespomoćan. On je mogao da učini sve što poželi. Ali nije mogao da se probije kroz to ćutanje. Čuo sam svaku reč koju je rekao, ali nisam mogao ništa da učinim, a on nije mogao da me natera da pokušam. Da nisam bio onakav, verovatno bi dobio moj prsten.
     Ali to ne objašnjava zašto." Ponovo ju je pogledao, a lice mu je bilo bolno od pitanja. "Zašto su mi to uopšte učinili? Zašto me se Findejl toliko boji?"
     Pažljivo ga je gledala, pokušavajući da proceni složenost onoga što je znao, čega se sećao se i što je želeo. Imao je tvrdoglavo lice - usne čvrste kao naredba, oči sposobne za plamen. Ipak, u njemu nije bilo ničeg čvrstog: sve je bilo u suprotnostima. Neki delovi njegove ličnosti bili su joj van domašaja čula, verovatno i van razumevanja. Odgovorila mu je što je odlučnije mogla.
     "I sam se bojiš sebe."
     Za trenutak se namrštio kao da je u iskušenju da odgovori: 'Misliš, da sam uobražen ili neiskusan ili možda samo dovoljno glup me se ne bi trebalo plašiti?' Ali brzo je opustio ramena. "Znam", promrmljao je. "Što više moći imam, sve sam bespomoćniji. Nikada nije dovoljno. Ili je nešto pogrešno. Ili ne mogu da je kontrolišem. To me užasava."
     "Kovenante." Nije želela da mu govori grube stvari, ni da postavlja bolna pitanja. Ali još ga nije videla da izbegava nešto što bi se moglo pokazati grubo i bolno; i želela je da se izjednači sa njim, da pokaže da će mu biti dobar par. "Pričaj mi o neophodnosti slobode."
     Blago se ukočio i podigao obrve, čudeći se neočekivanom toku njenih misli. Ali nije se pobunio. "Pričali smo o tome ranije", polako je rekao. "Teško je objasniti. Sve mi se čini da je glavna stvar u tome jesi li ličnost - imaš li volju i možda malo tvrdoglavosti ili makar sposobnost, ako već ne rešenost, da učiniš nešto iznenađujuće - ili si alatka? Alatka samo služi onome ko je koristi. Dobra je koliko je dobra veština onog ko je koristi i ne valja ni za šta drugo. I zato, ako hoćeš da postigneš nešto naročito - nešto više nego za sebe - ne možeš da koristiš alatku; moraš da koristiš ličnost i da se nadaš da će sva iznenađenja ići u tvoju korist. Moraš da koristiš nešto što ima slobodu da se ponaša drugačije nego što si ti zamislio.
     I tako je sa obe strane. Tvorac hoće da zaustavi Kletnika. Kletnik hoće da sruši Svod Vremena. No, nijedan od njih ne može da koristi alatke, pošto je alatka samo produžetak onoga što sami jesu, a da to mogu da učine sami, alatke im ne bi ni bile potrebne. Zato obojica pokušavaju da koriste nas. Jedina razlika koju ja vidim jeste to što Tvorac ne pokušava da manipuliše. On nas je odabrao i sada rizikuje. Ali Kletnik je drugačiji. Koliko smo slobodni?"
     "Ne." Linden se trudila da ga mirno gleda u oči. "Ne mi." Nije želela da ga povredi; ali znala je da bi ljubav ispala lažna kada bi pokušala da ga poštedi. "Ti imaš prsten. Koliko si ti slobodan? Kada si zauzeo Džoanino mesto..." Zaustavila se. Nije imala srca da završi rečenicu.
     Razumeo ju je. Njene neizgovorene reči bile su odjek njegovih strahova. "Nisam siguran." Ponovo je prestao da je gleda, ne da bi je izbegao, nego da bi pratio svoje sećanja.
     No, ona još nije završila i nije imala strpljenja da čeka sa najtežim rečenicama. "Posle Elohimfesta. Kada sam pokušala da se probijem u tebe." Govorila je u delovima, jer nije bila sigurna da bi uspela da ih pravilno sklopi. Drhteći od sećanja, pokušavala je da bude jasna. "Istog dana kada se pojavio Findejl. Čekala sam - nadala sam se da ćeš se oporaviti sam od sebe. Ali onda više nisam mogla da čekam. Ako ništa drugo, mislila sam da ćeš ti moći da mu iznudiš odgovore."
     Zatvorila je oči da ne bi videla njegov pogled. "Ali uspela sam samo toliko." Tamna i gladna moći, pokušala je da uspostavi vlast nad njim. A sada joj se vratio vrtlog posledica. Počela je da se nesvesno njiše u ležaljki, pokušavajuči da se uteši, da prevede sećanja u jezik. "Bila sam izbačena. Ili sam izbacila samu sebe. Da pobegnem od onoga što sam videla." Obuzeta bolom, opisala je kako ga je videla kao žrtvu Kobi Sunca, užasnog i čudovišnog kao Marid.
     Smesta je potražila njegovo lice, kao da će time razagnati strepnje. Oštro ju je gledao; u pogledu su mu se sukobljavali gnev i strah. Obrecnula se na njega, grublje nego što je nameravala, ali nije uspela da se uzdrži. "Možeš li da mi kažeš da se nisi već prodao? Da nisi oruđe Opakog?"
     "Moda nisam." Lice mu je postalo izdvojeno, kao da ga je odgurnula van domašaja, primorala ga da se povuče u granintne temelje svog bola i izolacije. Glas mu je bio hladan kao lepra. "Možda Elohimi misle da jesam. Možda je ono što si ti videla njihova predstava o meni." Lice mu se zgrčilo. Odmahnuo je glavom, pokušavajući da se razuveri. "Ne. To je samo još jedan jeftin izgovor." Lice mu je polako omekšalo kao da se odlučio na ranjivost, izlažući se pred njom. "Možda je Findejl u pravu. Trebalo je da mu dam prsten. Ili da ga dam tebi. Pre no što bude prekasno. Ali proklet bio ako se samo tako predam. Neću, sve dok budem imao nade."
     Nade? ponovila je u sebi. Ali on je već odgovarao.
     "Ti si jedna. Onaj starac na farmi te je odabrao. Rekao ti je Budi što jesi. Još si tu, i voljna si, i to je jedno. Ono što si mi upravo rekla nešto je drugo. Ako je ono što si videla tačno - ako sam zaista alatka ili žrtva Opakog - onda ne mogu da ga zaustavim. Ali neće moći da me upotrebi da bi došao do onoga što želi."
     Grubo se zaustavio, dajući joj priliku da razmotri značenje onoga što joj govori. Da se ciljevi poglavara Kletnika zapravo okreću oko nje. Da jezgro opstanka Zemlje počiva na njoj, na način koji još nije ni počela da shvata. Da se i njome manipuliše kako bi postigla uništenje Zemlje.
     Za trenutak ju je uhvatila jeza, vraćajući strah u osunčanu kabinu. Ali Kovenant je ubrzo ponovo progovorio, odgovarajući na njena iščekivanja.
     "I ima još jedna. Još jedna nada." Glas mu je sada bio blaži, gotovo nežan - prigušen tugom i priznanjem. "Rekao sam ti da sam već tri puta bivao u Domaji. Zapravo, to nije bilo tri, nego četiri puta. Prva tri puta nisam imao nikakvog izbora. Prizvali bi me, želeo ja da dođem ili ne. Posle prvog puta uopšte više nisam želeo.
     Ali treći put je bilo najgore. Bio sam u šumi iza moje farme i video sam devojčicu koju samo što nije ujela zvečarka. Pokušao sam da je spasem. Ali pao sam. Sledećeg trenutka bio sam na pola puta za Veselkamen, a Mhoram se upravo trudio da završi prizivanje.
     Odbio sam. Devojčica je bila u stvarnom svetu, a zmija bi je ubila. To mi je bilo važnije od svega ostalog, bez obzira na to šta se desilo sa Domajom.
     Kada sam to rekao Mhoramu" - glas mu se pretvorio u grč gubitka - "pustio me je." Napete ruke i ramena ponavljali su kao odjek. Mhoram.
     Ipak, prisilio se da nastavi. "Vratio sam se prekasno da zaustavim zmiju. Ali devojčica je još bila tamo. Uspeo sam da isisam deo otrova, a onda sam je nekako vratio roditeljima. Do tada je četvrto prizivanje već počelo. I prihvatio sam ga. Otišao sam svojom voljom. Ništa više nisam želeo sem još jedne prilike da se borim sa poglavarom Kletnikom."
     Sada je otvoreno gledao Linden, dozvoljavajući joj da vidi u njemu sve nerazrešene sukobe, mučne i nedorečene odgovore. "Jesam li se prodao Kletniku time što sam odbio Mhorama? Ili sam se prodao Tvorcu, prihvativši to poslednje prizivanje? Ne znam. Ali mislim da se nijedno ljudsko biće ne može pretvoriti u alatku protiv svoje volje. Može se navesti da uništava, možda. Može se zavesti ili slomiti. Ali ako učinim ono što Kletnik želi, biće to zato što sam negde pogrešio - što sam nešto pogrešno razumeo, što sam se predao mom unutrašnjem Opakom, izgubio hrabrost, zavoleo moć ili uništenje, nešto." Izgovarao je svaku reč kao potvrdu. "A ne zato što sam nečije oruđe."
     "Kovenante." Posegnula je ka njemu iz zanjihane ležaljke. Sada ga je videla ovakvog kakav je bio kada su se prvi put sreli: punog snage i cilja, kada je uspeo da je ubedi da mimo volje prihvati nerazumljivu viziju Džoane i opsednutosti, a onda ju je povukao kao ljubavnicu za sobom kada je pošao u susret krizi Džoaninog izbavljenja - kao uspravno oličenje moći i bola kada je razorio pola Klave da je oslobodi, a kasnije je običnu logorsku vatru u Leleju pretvorio u kamoru za odavno mrtve Bezemljaše. Izgovorila je njegovo ime kao da iskušava njegov ukus. I odala mu je svoju poslednju tajnu, poslednji delić informacije koji je svesno skrivala od njega.
     "Nisam ti sve rekla o onom starcu. Na farmi. Rekao mi je Budi što jesi. Ali to nije sve." Posle toliko vremena još je pamtila reči kao da su joj urezane u mozak. "Rekao je 'Ah, kćeri moja, ne plaši se. Nećeš pogrešiti, ma kako te napao'." Pogledala je Kovenanta u oči, trudeći se da pogledu da lakoću koja joj je nedostajala u glasu. "'Na svetu postoji i ljubav'."
     Kovenant je za trenutak nepokretno stajao, upijajući otkriće. Onda je pružio ka njoj troprstu šaku. Telo mu je svetlelo na sucu koje je prodiralo u kabinu kroz otvoren prozor. Gorak osmeh sukobio se sa mračnom verlinom očiju dok je govorio. "Možeš li da poveruješ? Bio sam impotentan. Dok sam još mislio da je lepra čitava priča."
     Umesto odgovora, prevrnula se preko ivice ležaljke i spustila stopala na lestvice. Uzela ga je za ruku i on ju je povukao pod svetlo.
     Kasnije su zajedno izišli na palubu. Nisu nosili svoju odeću, nego grube košulje od sive, grebenane vune koje su im sašili džinovi - ostavili su za sobom staru odeću kao da su oljuštili bar jedan sloj svojih nekadašnjih ličnosti. Košulje su bile skromne i udobne; a ipak se u Kovenantovom pogledu videlo da je svestan njenog tela. Bosonogi na kamenu kao da su se srodili sa džinobrodom, izišli su iz njene kabine i popeli se na zadnju palubu.
     Linden je neko vreme osećala da crveni kao devojčica. Trudila se da deluje nemarno; ali nije mogla da spreči priliv krvi koji joj je zapljusnuo lice. Svaki džin koga bi sreli kao da je gledao nju i Kovenanta sa razumevanjem, smehom i otvorenim odobravanjem. Lupižena se toliko široko nasmešio da se gotovo nije ni videlo koliko mu je lice izobličeno. Brusobolu su oči sinule ispod nadnesenih obrva, a brada mu se kostrešila od zadovoljstva. Uobičajena seta sidromajstora Sedmoruka popustila je pred osmehom punim tuge i zadovoljstva - osmehom čoveka koji je izgubio svoju ljubav toliko davno da više nije ni zavideo onima koji su je upravo stekli. Čak i Vedrognevino grubo lice prekrilo se boricama osmeha. A Prva ih je pogledala iznenada ublaženog dostojanstva, nagoveštavajući da i u njoj postoji sposobnost džinova da se raduju.
     Na kraju su ih svi tako otvoreno gledali da je Linden poželela da se okrene i vrati. Da je progovorila, možda bi zvučala grubo, toliko joj je bilo neprijatno. Ali Kovenant ih je sve odmerio, šaljivo se podbočivši, i zarežao. "Pa zar svi na ovoj prokletoj stenčugi znaju šta smo radili?"
     Na to je Lupižena prsnuo u smeh; i začas su se svi džinovi od srca smejali. Kovenant je pokušao da se namršti, ali nije uspeo. Lice mu se nehotice izvilo u osmeh. Linden je ustanovila da se smeje kao da nikada ranije nije to učinila.
     Jedra su bila zategnuta na vetru, izazivački spremna pod potpuno vedrim nebom. Osećala je životnost kamena i posade kao blago golicanje pod tabanima. Dragulj Zvezdoputa jedrio je mirnim morem kao da se potpuno oporavio. Ili se možda Linden oporavila.
     Ona i Kovenant proveli su popodne dokono lutajući po dromondu, pričajući sa džinovima i odmarajući se u prijatnom ćutanju na osunčanoj palubi. Brzo je primetila da se Vain nije pomerio od ograde; stajao je kao crni kip, savršen i prelep; crnilo su razbijali samo iscepana tunika i gvozdeni prstenovi oko desnog doručja i levog članka. Izgledao je kao da je stvoren da bude suprotnost Findejlu, koji je i dalje stajao na pramcu, a bledi ogrtač mu je lepršao na vetru kao da je tkanina promenljiva poput njega samoga, sposobna da se pretopi u bilo kakav oblik ako poželi. Izgledalo je nemoguće da Određeni i demonokot imaju išta zajedničko. Linden i Kovenant raspravljali su neko vreme o njihovoj tajni; ali nisu imalil ništa novo da saopšte jedno drugom.
     Brin i Kail stalno su im bili na raspolaganju, ali držali su se malo dalje, kao da ne žele da smetaju - ili im je bilo neprijatno u Lindeninoj blizini. Misli su im ostale skrivene iza večite bezizražajnosti; ali ona je već shvatila da je to samo senka preko dubokih osećanja. Kao da je osećala nešto nerazrešeno u njima. Kovenant je zahtevao i dobio njihovu pokornost. Očito nisu spremni da tako lako menjaju poverenje u nepoverenje ili obratno.
     Smetao joj je njihov nepromenljivi stav, ali smirivala ju je Kovenantova blizina i otvorenost. Povremeno bi prešla prstima preko ožiljaka na njegovoj podlaktici, kao da ih proverava. Inače je dozvolila sebi da se potpuno opusti.
     Dok su se izležavali na velikom smotku konopca, došao je Lupižena da im se pridruži. Posle malo neobaveznog razgovora, Linden je pomenula da nigde ne vidi Sanomora. Osećala se vezana za nemog džina posebnim prijateljstvom i zabrinula se za njega.
     "Ah, Sanomor", uzdahnuo je Lupižena. "Brusobol ga razume bolje od mene - a ipak ga uopšte ne razume. Sada smo snabdeveni i popravljeni. Dok ovaj vetar traje, jurimo ka odredištu kao strela. Stoga razlog za nadu ne treba nadaleko tražiti ni skupo platiti. Ipak, u njemu se sakuplja tama koju ne može da imenuje. On na mesto Jedinog Drveta gleda kao na brlog smrti." Lupižena je za trenutak podigao glas. "Kad bi bar mogao da govori! Srce džina nije stvoreno da u samoći i ćutanju nosi takve priče." Onda se ponovo utišao. "Stalno je u svojoj kabini. Čini mi se da želi da nas poštedi vizija koje ne može da izgovori."
     Ili možda, nadađala je Linden, naprosto ne može da podnese da ga drugi gledaju kako pati. Zaslužio je bar toliko dostojanstva. Od svih ljudi na Dragulju Zvezdoputa samo je ona mogla da iskusi nešto slično onome što on oseća. Ipak, njena osetljivost nije Zemljo-vid i nije mogla da premosti jaz između njih. Zasad je ostavila pitanja o Sanomoru i pustila da se raspoloženjem uklopi u vedrinu džinova.
     Dan je polako prošao; uveče je Brusobol skratio jedra i oslobodio najveći mogući deo posade za zajednički skup. Ubrzo posle večere, gotovo četrdeset džinova okupilo se oko prednjeg jarbola, ostavljajući na dužnosti samo Sedmoruka za brodosrcem i troje džinova na straži. Linden i Kovenant su im se pridružili kao da ih privlači smeh, veselost i predosećanje priča. Prednja paluba bila je u mraku, osim jedne svetiljke; ali tama je bila topla od drugarstva i iščekivanja, prijatna zbog bistrookog prisustva džinova. Visoko iznad sporog plesa jarbola, zvezde su osvetljavale nebesa. Kada je počela pesma, Linden se udobno smestila pored prednjeg jarbola i pustila da je ponese čvrsto zdravlje posade.
     Pesma je imala ritam nalik na nepromenljive pokrete mora; ali melodija se izdizala nad njim u lukovima spremnosti i smeha, uživajući u svim radostima i tugama, zaboravljajući napore. Reči nisu uvek bile radosne, ali duh iza njih jeste - radostan i pun života, spajajući setu i vedrinu sve dok se nisu stopili u jednu dušu - neuništivo živu, posvećenu životu.
     A kada je pesma završena, istupio je Brusobol da se obrati skupu. U opštim crtama, priča je bila o Bhrathairdomu; ali posebno je pričao o haručaijima, kako bi svi džinovi saznali kako je živeo i umro Hergrom. Time je odao počast mrtvima i osokolio žive. Nije zanemario ni Cerovu ulogu; njegov narod još je dugo posle priče ostao nem, u tišini koju ni Brin ni Kail ne bi mogli da protumače drugačije do kao poštovanje.
     Potom su usledile druge priče. Veza Vedrogneva je sa dobro odglumljenom tugom pričala o dvoje tvrdoglavih i usamljenih džinova koji su se sukobljavali iz ljubavi za koju su pogrešno mislili da je neprijateljstvo. Lupižena je otpevao drevnu baladu sa ukusom soli, u znak sećanja na Bezemljaše. A Kovenant je potom ustao da ispriča skupu o Bereku Troprstu, drevnom junaku Domaje koji je osetio Zemnu Moć u buđenju Ognjenih lavova na Planini Groma, stvorio Žezlo Zakona da bi vladao i pomagao tu moć i osnovao Veće poglavara da joj služi. Kovenant je pričao tiho, više za sebe, kao da se trudi da razjasni svoje osećanje dužnosti; ali priča je spadala među onakve kakve džinovi cene i kada je završio, nekoliko ih mu se naklonilo, priznajući senovitu i duboku vezu između njega i Domajinog pradavnog spasitelja.
     Malo kasnije oglasio se Lupižena. "Voleo bih da znam više o toj retkoj Domaji. Životi takvih kao što je Berek čine sluh ponosnim."
     "Da", promrmljao je Kovenant. "A slava sveta postaje sve manja", rekao je kao da navodi, ali nije to objasnio niti je ponudio novu priču.
     Nastupila je tišina dok su džinovi čekali novu priču ili pesmu. Iznenada se tama ispred Linden i Kovenanta uskovitlala i pojavio se Findejl kao produžetak svetlosti svetiljke. Njegov dolazak izazvao je nekoliko iznenađenih uzvika; ali gotovo smesta se vratila tišina. Njegova neobičnost zahtevala je pažnju skupa.
     Kada je tišina bila potpuna, osim tihih pokreta jedara i zapljuskivanja talasa o kamene bokove dromonda, progovorio je tihim glasom. "Ja ću ispričati priču, ako smem."
     Prva mu je dozvolila krutim klimanjem glave. Izgledalo je da nije sigurna u njega, ali nije oklevala da sasluša sve što bude želeo da kaže. Možda će im pružiti nekakvo saznanje o prirodi ili pobudama svog naroda. Linden se napela i usmerila sva čula ka Određenom. Kovenant je, sedeći kraj nje, ispravio leđa kao da očekuje neki neprijateljski čin.
     No, Findejl nije odmah počeo priču. Podigao je urušeno lice ka zvezdama, raširio ruke kao da otkriva srce i izvio pesmu u tamu.
     Pevao je drugačije od svega što je Linden ikada čula. Pesma je bila melodična na neki čaroban način, prosto joj dražeći osećanja. A bila je harmonizovana na nekoliko nivoa istovremeno, kao da je predviđena za više pevača. Kao što se povremeno pretvarao u kamen, vetar ili vodu, tako se sada pretvorio u pesmu; melodija se izvijala ne iz ljudskog tela koje je odabrao da nosi, nego iz srži njegovog bića. Bila je toliko čudna i divna da se Linden iznenadila što može da razume reči.

     Neka se poklone svi na Moru;
     neka se pognu koji idu tlom:
     jer nema mira i nema ni sna
     tamo kud se Određeni sprema.

     Neka se poklone svi na Moru;
     jer nikada ugledali nisu
     kako Zemlje pod zvezdama nema
     i uništenje kako se sprema.

     Smrtnost ima smrtonosne oči.
     Neka se pognu koji idu tlom,
     jer su prazni pod udarom moći
     a ne znaju šta im se sve sprema.

     Cena vida strava je opasna
     gubitak života vaskolikog,
     jer nema mira i nema ni sna
     kada Zemlja počinje da pada.

     I zato neka se poklone svi
     koji ne vide, koji ne čuju;
     jer pošteđeni su putovanja
     tamo kud se Određeni sprema.

     Pevao je bez napora, a kada je završio, ostavio ih je u nečem nalik na zanos. Uprkos nagonskom nepoverenju, razlozima za bes, Linden je uhvatila sebe kako razmišlja da su možda Elohimi ipak pošteni. Bili su iznad svake procene. Kako bi mogla da razume - a kamoli da proceni - etiku naroda koji učestvuje u svemu oko sebe, deleći osnovnu materiju Zemlje?
     Ipak se oduprla. Imala je suviše razloga za sumnju. Jedna pesma nije dovoljan odgovor. Pazeći da ostane izdvojena, čekala je priču Određenog.
     Počeo je tiho, jedva nadglasavajući prigušeno disanje džinova. Za priču je odabrao ljudski glas, prihvativši ograničenja smrtnog grla sa smišljenim razlogom, kao da ne želi da mu se slušaoci zanesu iz pogrešnih razloga. Ili mu je, pomislila je Linden, možda priča čemerna, pa mora da održi distancu.
     "Elohimi se razlikuju od drugih naroda na Zemlji", rekao je pod svetlošću svetiljke, okružen tamom. "Mi smo od Zemlje i Zemlja je od nas, mnogo dublje i potpunije no ijedan drugi oblik života. Mi smo njen Gmra. Nema drugog tačnog i potpunog imena za nas. I zato smo postali usamljen narod, povlačeći se iz okolnog sveta, ukazujući pažnju samo uljezima koje puštamo k sebi iz spoljašnjosti. Kako drugačije da postupamo? Imamo malo razloga i želje da se mešamo sa drugim životima. A često se pokaže da oni koji nas potraže izvuku malo koristi iz onoga što nađu.
     Ipak, nije oduvek bilo tako. U vreme koje nama nije daleko, ali koje je odavno zaboravljeno među vašim najdaljim sećanjima, nismo se tako povučeno držali. Iz doma i središta Elemesnedena putovali smo širom Zemlje, tražeći nešto da naučimo kao što sada tražimo unutar sebe. Mi ne starimo po merilima Zemlje. Ali po našim merilima, bili smo mlađi nego sada. A u toj mladosti obišli smo mnogo mesta u mnogo vremena, učestvujući u svemu što smo videli, možda ne baš uvek veoma mudro.
     Ali o tome neću da govorim. Radije bih da pričam o Određenima. O onima koji su otišli pre mene, prevazišavši ime, izbor i vreme da bi pomogli ugroženoj Zemlji. Plod vida i znanja, poneli su teret od koga je zavisio dobar deo Zemlje, ako ne i cela.
     Ipak, i u njihovim delima bila je važna mladost. U ranijim dobima povremeno smo prihvatali - neću da kažem sitnije - ali manje životne opasnosti. Primećujući potrebu koja bi nam dirnula srca, skupili bismo se i Odredili nekoga da udovolji toj potrebi. Imenovaću jednu takvu, kako biste razumeli prirodu potrebe o kojoj govorim. U davno zaboravljenoj prošlosti mesta koje vi zovete Domajom život nisu živeli ljudi nego drveće. Prostrane šume pune razuma i osećanja pokrivale su čitavo područje - jedno srce i jedan um u svakom listu i svakoj grani svakog drveta među bezbrojnim hiljadama mnoštva i veličina šuma. I taj život su Elohimi voleli.
     Ali pojavila se mržnja prema šumi, želja za uništenjem. I to je bilo strašno, jer drvo može da oseti ljubav ili bol ili da krikne, ali ima malo načina da se odbrani. Nedostajalo mu je znanje. Stoga smo se okupili i odredili jednu među nama da da svoj život toj šumi. To je učinila tako što se stopila sa drvećem, koje je preuzelo potrebno znanje od nje.
     To znanje šuma je upotrebila da je veže za kamen, koristeći njeno ime i biće da stvori prepreku nad onom mržnjom. Stoga je izgubljena za svoj narod i za sebe - ali prepreka je ostala sve dok je u šumi bilo snage da je drži.
     "Kolos", dahnuo je Kovennt. "Kolos Oborine."
     "Da", rekao je Findejl.
     "A kada su u Domaju počeli da pristižu ljudi, kada su stali da seku drveće kao da predstavlja samo građu i problem, šuma je onim što je naučila stvoila Šumnike da je zaštite. Samo, to je trajalo predugo, a ljudi je bilo previše, dok Šumnika nije bilo dovoljno, nisu mogli da stignu svuda, nisu mogli da zaustave mnogo slepih i okrutnih ili prosto bezobzirnih sekira i vatri. Sreća je što su uspeli da sačuvaju svest šume i toliko koliko su uspeli."
     "Da", ponovo je rekao Findejl.
     "Vatru mu paklenu!" dreknuo je Kovenant. "Zašto niste učinili nešto?"
     "Prstenošo", odvratio je Elohim, "nismo više bili tako mladi. A teret Određenog bio je užasan nama, koji nismo stvoreni za smrt. Stoga smo bili sve nespremniji da prihvatamo brige koje nisu naše. Sada mnogo manje lutamo, ne zato što manje saznajemo - jer sve ono što Zemlja zna mi smo odavno saznali - nego zato što ćemo manje biti vođeni u ljubav koja se završava smrću.
     Ipak", nastavio je bez pauze, "još nisam ispričao moju priču. Želim da govorim o Kastenesenu, koji je jedini od svih što su bili Određeni želeo da odbije teret.
     U vreme mladosti Elohima, on je bio mlađi od ostalih - mlad kao što je danas Napev, tvrdoglav i nagao, ali potpuno drugačije. Među onima koji su putovali, on je išao najdalje i najčešće. U vreme kada je odabran, nije ga bilo u Elemesnedenu.
     Odlučio je da se nastani u zemljama na istoku, gde se za Elohime nije znalo, čak ni slutilo. I tamo je učinio nešto što Elohimi nikada nisu činili. Odao se ljubavi prema smrtnoj ženi. Hodao je među njenim narodom kao čovek iste krvi. Ali u njenom domu bio je Elohim, uništavajući predstave šta sve može, a šta ne može smrtno telo.
     Tog čina smo se zgrozili i zgrozili bismo se ponovo, iako ga ne nazivamo zlom. U tome je ležala cena za ženu koja je nije ni razumela ni odbila. Obdarena, ili bolje zaslepljena čitavom Zemljom i ljubavlju i mogućnostima u obliku jednog muškarca, izgubila je dušu - pre u ludilu ili u opsednutosti nego u smrtnoj ljubavi. Voleći je, osudio ju je na propast, a nije to znao. Odlučio je da ne sazna.
     Stoga je on određen da zaustavi štetu. Jer u to vreme Zemlja se našla u opasnosti pred kojom nismo mogli da zatvorimo oči. Na najdaljem severu sveta, gde su koreni zime u ledu i hladnoći, rodila se vatra u temeljima nebeskog svoda. Ne govorim o uzrocima te vatre, nego samo o opasnosti koju je predstavljala po Zemlju. Bila je tako jaka i na takvom mestu, da je pretila da razrije ljusku sveta. I kada su se Elohimi okupili da razmotre ko da bude određen, Kastenesen nije bio među nama. Čak i da je došao da govori u svoju odbranu, opet bi on bio određen, jer je naudio ženi koja nije mogla da naudi njemu, a on je to zvao ljubavlju.
     Ali snaga onoga što je on nazvao ljubavlju bila je tolika da je, kada mu je stigla reč o izboru, poveo tu ženu sa sobom i pobegao, pokušavajući da izbegne teret.
     Zato je meni i ostalima sa mnom zapalo da idemo u poteru. Ponašao se kao da je poludeo, jer sigurno je znao da nema na Zemlji mesta gde se može sakriti od nas. A da je i bilo moguće da izađe van našeg domašaja, da se pretopi u oblik koji mi ne bismo prepoznali, nije mogao to da učini dok ga je pratila žena. Njeno smrtno telo ga je vezivalo. A nije hteo da se odvoji od nje i tako smo ga našli i uzeli.
     Ponegovali smo ženu kako smo god umeli, iako joj je ljubav naudila preko naših moći. A njega smo odneli do vatre koje je gorela na severu. Za nas je on ostao Elohim i nismo ga mogli osloboditi tereta. Ali on je smatrao da više ne spada među nas, ni na Zemlju, nego da pripada samo ženi koju je izgubio. Pretvorio se u ludilo među nama. Nije hteo da prihvati da bude Određeni ni da je potreba Zemlje neizbežna. Opirao se nama i nebesima i Gmrau. Mene je naročito proklinjao, obećavajući mi usud koji će prevazići sve moje strepnje - jer ja sam mu bio bliži od svih Elohima, a nisam hteo da ga slušam. Zbog tolikog njegovog očajanja bili smo primorani da ga vežemo na mesto, lišivši ga imena, izbora i vremena da bi postao kamen temeljac ugroženog temelja na severu. Tako je vatra obuzdana, Zemlja spasena, a Kastenesen izgubljen"
     Findejl je zaćutao. Za trenutak je ostao nepomičan među nepomičnim džinovima; svi slušaoci su nemo sedeli, izgubljeni kao Kastenesen u priči Određenog. Potom se okrenuo ka Linden i Kovenantu i pogledao ih kao da je sve to ispričao da bi odgovorio njihovom stalnom nepoverenju; u glasu mu se osetio drhtaj prilježnosti.
     "Da smo imali ikakvog drugog načina da se borimo sa vatrom, ne bismo odredili Kastenesena kao što jesmo. On nije izabran radi kazne za zlo, nego iz neophodnosti." Žute oči kao da su sakupljale svetlost svetiljke, blistajući iz tame neprirodnim sjajem. "Cena vida je strava i opasnost. Želim da me razumete."
     Istopio se i nestao sa skupa, ostavljajući za sobom ćutanje kao neugasivu i neizlečivu usamljenost.
     Kada je Linden podigla pogled ka zvezdama, više joj nisu imale smisla. Findejl je isto tako mogao reći i: To je uništenje.

     Vreme je ostalo isto još tri dana, noseći Dragulj Zvezdoputa brzo i delotvorno. No, petog dana od odlaska iz Bhrathairdoma vazduh kao da se naglo zgusnuo, pa je čak i vetar delovao lepljivo i ukočeno. Nebo se prekrilo oblacima nalik na pukotine, pa je izgledalo kao da se ruši pod sopstvenom težinom. Nagli udari vetra i pljuskovi bacali su džinobrod na sve strane. Ponekad bi, bez ikakve najave, svi drugi zvuci bili prigušeni pucketanjem jedara ili vrlim šištanjem kiše. Tople, svojeglave i divlje, oluje su ih bacakale izmeđi obzorja. Nije bilo opasnosti po dromond; ali toliko su sporo napredovali kao da su hodali, kao da su se teturali, bacani sa strane na stranu. Obogaljen gubitkom srednjeg jarbola, Dragulj Zvezdoputa tvrdoglavo je hramao ka odredištu, ali nije uspevao da se izbavi iz kraljevstva oluja.
     Posle čitavog dana nepravilnih trzaja i teturanja, Linden je pomisila da će dobiti morsku bolest. Talasi su narušavali postojanost koju je po navici očekivala od kamena pod bosim nogama. Osećala je kako kroz prošarani granit vibrira nestrpljenje posade, osećala je kako pramac dromonda uranja u more pod svakim uglom osim onog potrebnog. A Kovenant joj nije bio od pomoći; njegovo raspoloženje zahtevalo je što veću žurbu džinobroda. Ispod površine prijateljstva bio je grozničavo obuzet svojim ciljem. Nije mogla da savlada mučninu sve dok joj Lupižena nije dao razblaženo alem-vino da time umiri želudac.
     Te noći ona i Kovenant napravili su postelju na podu njene kabine kako ne bi morali da trpe pojačano njihanje ležaljke. No, narednog dana oluje su postale još bešnje. Posle zalaska sunca, kada mu je pukotina u oblacima omogućila da proceni zvezde, Brusobol je objavio da je pohod prešao jedva dvadeset milja od prethodnog jutra. "Sudeći po ovom tempu", promumlao je kroz Bradu, "Ostrvo Jedinog Drveta potonuće u more pre no što stignemo do njega."
     Lupižena se nasmejao. "Zar to govori jedan džin? Kapetane, nisam znao da si ljubitelj žurbe."
     Brusobol mu nije odgovorio. Po pogledu je ličio na Sanomora, a gledao je Kovenanta.
     Kovenant je odgovorio trenutak kasnije. "Nekoliko stoleća posle Obreda Obesvećenja jamnik po imenu Drul Stenotočac našao je Žezlo Zakona. Koristio ga je za razne stvari, a jedna od njih je bila da se igra vremenom."
     Linden ga je oštro pogledala. Zaustila je da pita - Misliš li da neko izaziva...? Ali on je već nastavio. "Lutao sam već jednom kroz ovakvu malu oluju. Sa Atiaran." Glas mu je ogrubeo od sećanja. "Razbio sam je. Pre no što sam i stigao da poverujem da postoje stvari kao što je divlja magija."
     Sada su svi zurili u njega. Tišina je bila puna neizgovorenih pitanja. Prva je oprezno upitala: "Džinoljube, nameravaš li da razbiješ ovo vreme?"
     Neko vreme joj nije odgovorio. Linden je videla po položaju njegovih ramena, po grčenju prstiju, da želi da preduzme nešto. Čak i dok je spavao, kosti su mu bile ukočene od sećanja na žurbu. Kod Jedinog drveta mogao je da se oslobodi nepoverenja u samog sebe. Ali kada je progovorio, iznenadio ih je. "Ne", rekao je i pokušao da se nasmeši. Više je ličilo na keženje. "Kakve sam sreće, verovatno bih napravio novu rupu u brodu."
     Te noći ležao je potrbuške na postelji kao sopstvena prazna grobnica, a Linden je morala dugo da mu masira leđa pre no što je bio u stanju da se okrene i pogleda je.
     A oluje nikako nisu jenjavale. Trećeg dana bile su još brojnije i bešnje. Linden je provela veći deo vremena na palubi, čkiljeći kroz vetar i kišu i tražeći neki znak da će se vreme promeniti. Kovenantova napetost upijala joj se u sva čula. Jedino Drvo. Nada za njega. Za Domaju. A za nju? Pitanje ju je uznemirilo. Rekao je da bi uz pomoć Žezla Zakona mogao da je pošalje nazad, u njen normalan život.
     Tokom delića vedrog neba sredinom popodneva, dok su stajali uz ogradu na sredini desnog boka i gledali kako se oblaci crni kao propast prelivaju u ružičasto i prolivaju kišu po moru, odjeknuo je uzvik sa prednjeg jarbola. Uzvik upozorenja. Brusobol je odgovorio sa krmene palube. Kroz kamen se širilo upozorenje. Po palubama su zatutnjala brojna stopala. Prva i Lupižena dotrčali su do Linden i Kovenanta.
     "Šta...?" zaustio je Kovenant.
     Mačomoćnica je stala uz ogradu kraj Linden i pokazala ka pučini. Pogled joj je bio oštar kao u sokola.
     Lupižena je stao tačno iza Nevernika.
     Iznenada se pojavio i Sanomor. Linden je za trenutak došla do neverovatnog zaključka da su stigli do Ostrva Jedinog Drveta. No, u Sanomorovom pogledu nije bilo onog izrazitog užasa koji je odražavao njegov Zemljo-vid. Izgledao je više kao da gleda kako se na njega obrušuje nešto opasno i divno.
     Uzdrhtalog srca, okrenula se ka moru.
     Usmerila je čula za ispruženom rukom Prve. Stresla se kada je osetila neku natprirodnu moć kako plovi prema džinobrodu.
     Nervima na licu osećala je neku neobičnu čaroliju pre nego što ju je otkrila i pogledom. Ali tog časa pojavila se nova oluja i smesta se razbila, kao da je naišla na neku vrstu gromobrana za svoju ogromnu energiju. Linden je ugledala potpuno mirno područje kako im se približava preko mora.
     Bilo je šire od dužine džinobroda i na ivicama nije bilo mirno. U vazduh su štrcali mlazevi vode, nalik na gejzire. Šikljali su pravo naviše, kao da ih vetar ne dodiruje, dostizali visinu prečki džinobroda, a potom se pretvarali u izmaglicu i dugine boje i vraćali se nazad u more. Naizmenično su se, nekad na bližoj, a nekad na daljoj ivici, ka nebu izvijali vodoskoci nalik na trijumfalne kapije, označavajući mirnu zonu svojim ogromnim lukovima. Ali unutar njihovog kruga more je nepomično ležalo, ravno i uglačano - melem na srcu dubina.
     Vodoskoci i mirno more kretali su se polako i blistavo, tačno prema Dragulju Zvezdoputa.
     Kovenant je ponovo pokušao. "Šta...?" Glas mu je bio pun napetosti i znoja, kao da oseća približavanje moći jednako jasno kao i Linden.
     Prva je kruto odgovorila. "Samožene." A Lupižena je dodao mekim šapatom. "Plesačice mora."
     Linden je zaustila da pita šta su one, ali Lupižena je već odgovarao. Stojeći Kovenantu iza leđa, gotovo je šaputao. "To je nadaleko poznata priča. Nisam mislio da ću doživeti da ih vidim."
     Vodoskoci su se približavali. Linden je okusila njihovu snagu kao penu na obrazima, iako osećanje nije imalo nikakvog ukusa sem same snage - i sem tihog bola koji kao da se izdizao, kao čežnja, iz gornjih slojeva vode. No, Brusobol i Dragulj Zvezdoputa nisu ni pokušali da ih izbegnu. Svi džinovi bili su obuzeti čuđenjem i strepnjom.
     "Neki kažu", nastavio je Lupižena, "da su one ženska duša mora, koja zauvek po okeanima traži muško srce dovoljno čvrsto da ih upije. Drugi kažu da su to izgubljene žene nekog naroda koji je davno živeo u dubinama i da sada traže svoje muževe koji su izginuli ili pobegli ili zalutali. Ne znam šta je tačno. Ali sve priče govore da su one opasne. Njihovoj pesmi nijedan muškarac ne može da se odupre. Odabrana, čuješ li njihovu pesmu?" Linden nije odgovorila. Pretpostavio je kakav bi bio njen odgovor. "Ni ja je ne čujem. Možda samožene nisu zainteresovane za džinove, kao što nisu ni za žene. Našem narodu nikada nisu naudile." Glas mu se nehotice izvio kada su prvi vodoskoci pokvasili bokove džinobroda. "Ali drugi muškarci...!"
     Linden je nagonski ustuknula. No, to je bila samo slana voda. Snaga samožena nije je dotakla. Nije čula pesmu, iako je razabrala da se oko nje kreće nekakvo osećanje, dajući vazduhu svojstvo dalekog pucketanja. Potom su prvi vodoskoci prošli pored dromonda i Dragulj Zvezdoputa se našao u mirnom području, nepokretno počivajući unutar niski duginih boja i sunčanih dijamanata i plesa. Jedra su mlitavo visila, lišena života. Džinobrod je počeo da se polako okreće, kao da se tišina pretvara u srce vrtloga.
     "Ako im niko ne odgovori", završio je Lupižena, gotovo vičući, "proći će dalje."
     Linden je čula napor u njegovom glasu, krutu tišinu kraj sebe. Trgla se i pogledala ka Kovenantu.
     Otimao se i izvijao da oslobodi ramena Lupiženinog čvrstog stiska.









23. POVLAČENJE IZ SLUŽBE
     Zov samožena prošao je kroz Kovenanta kao šilo, tako oštar i probojan da ga ne bi prepoznao kao muziku da mu srce nije poskočilo. Nije osećao da se opire Lupiženinom stisku, nije znao da zija i dahće kao da više nema vazduha, kao da želi da udahne vodu. Pesma ga je obuzela. Smišljena lepota i želja prodrle su u njega do srži kostiju. Prizori veličine i bogatstva otvarali su se tik iza ograde, kao da je muzika imala i reči -
     Hodi kod nas da zaceliš srce i okrepiš dušu, da izgubiš telo
     - kao da je osunčani i ljupki ples vodoskoka bio poziv na jeziku koji je mogao da razume. Samo su ga Lupiženine ruke sprečavale da odgovori zaranjajući u dubine mora.
     Pred njim se pojavilo Lindenino lice, obuzeto panikom. Vikala je, ali nije je čuo od pesme. Samo su mu one ruke smetale da je odgurne ustranu i dospe u more. Srce je prestalo da mu kuca - ili možda vreme nije prolazilo. Samo da nije ruku...!
     U trenutku je prikupio vatru. Divlja magija mu je suknula kroz kosti da njome odgurne Lupiženu.
     No, moć i otrov pretvorili su pesmu samožena u vrisak u njegovom umu. Zapljusnulo ga je gađenje - gađenje Plesačica ili njegovo, nije mogao da razlikuje. Nisu želele takvog muškarca - a Lupižena mu je bio prijatelj, nije želeo da povredi prijatelja, ne opet, već je povredio više prijatelja no što je u stanju da podnese. Uprkos sposobnosti džinova da otrpe vatru, Lupiženi bi u najmanju ruku polomio prste. Ne opet!
     Oslobođen pesme, Kovenant se zateturao i sudario se sa Linden.
     Ščepala ga je kao da još pokušava da se baci u more. Trudio se da se oslobodi. Prolazak muzike ostavio je u njemu neugasivi trag razumevanja. Samožene nisu želele opasnost koju je on predstavljao. Ali želele su muškarce - potentne i snažne muškarce, muškarce koji će ih zadovoljiti. Linden se trudila da ga zadrži, koristeći iste veštine koje je jednom upotrebila protiv Sundera. Pokušao je da vikne. Pusti me! Ne žele one mene! Ali grlo mu je bilo stegnuto od sećanja na muziku. Da izgubiš telo. Uspeo je da oslobodi jednu ruku i divlje pokaže.
     Prekasno.
     Brin i Kail su već trčali ka ogradi.
     Svi su pazili na Kovenanta. Sanomor i Prva pošli su ka njemu da ga uhvate ako Linden popusti. A svi su naučili da se oslanjaju na neranjivost haručaija. Niko nije stigao da reaguje na vreme.
     Brin i Kail zajedno su skočili na ogradu. Za delić sekunde su ostali izloženi pod suncem, povijeni i spremni da glavačke skoče u radost. A onda su zaronili u more kao da se ovo pretvorilo u srž njihovih najdubljih želja.
     U toku jednog zgranutog otkucaja srca niko se nije pomerio. Jarboli su stajali uspravno i nepomično, kao da su prikovani za nepokretni vazduh. Jedra su landarala na prečkama kao da se čude. Dromond se ipak okretao i dalje. Čim mirno more prikupi dovoljno ubrzanja, brod će potonuti u vrtlog. Haručai nisu ostavili za sobom ni talasić koji bi pokazivao da su uopšte postojali.
     Kovenantova usta izvila su se u poslednji krik. Dahtao je u sebi. Brine. Brine. Toliko je nade polagao u haručaije, toliko su mu bili potrebni. Zar su i njihova srca ipak krhka i smrtna? Banor mu je naredio: Izbavi moj narod. Opet je zakazao.
     Grčevitim naporom odgurnuo je Linden. Čim se zateturala, ispustio je krik plamena.
     Erupcija ognja trgla je posmatrače iz ukočenosti. Prva i Brusobol izvikivali su naređenja. Džinovi su se pokrenuli.
     Linden je pokušala da ponovo uhvati Kovenanta. Lice joj je bilo belo od straha za njega. No, njegov oganj ju je zadržao. Pošao je ka ogradi kao talas plamena.
     Sanomor i Lupižena stigli su pre njega. Borili su se kao dušmani: Sanomor je pokušavao da skoči u more, Lupižena ga je zadržavao. Dok se borio, Lupižena je počeo da dahće. "Zar nisi muško? Ako okrenu pesmu protiv tebe, kako ćeš odbiti?"
     Kovenant je pružio plamenu ruku i cimnuo Sanomora tako da je ovaj pao na zadnju palubu. Potom se sam našao kraj ograde. Plamen mu je lio niz ruke kao da priziva katastrofu protiv Opakog.
     Svi oko njega su vikali - Linden, Findejl, Prva. Nije znao šta da uradi ako samožene ponovo uprave pesmu na njega - i nije mu bilo stalo. Bio je obuzet gnevom zbog Brina i Kaila. Haručai su ga pouzdano služili kada je bio u tako velikoj nevolji da nije mogao čak ni da zatraži pomoć.
     Iznenada ga je neko uhvatio za rame i naterao da se okrene. Prva je stajala pred njim, ruke spremne za novi udarac. "Džinoljube, slušaj me!" povikala je. "Zadrži svoju moć, inače će naći načina da je okrenu protiv tebe!"
     "Oni su mi prijatelji!" Glas mu se pretvorio u kipreći bes.
     "I moji!" odgovorila je, stavljajući gvožđe pred njegov gnev. "Ako im se može ikako pomoći, ja ću to učiniti!"
     Nije želeo da stane. Otrov u krvi bio mu je probuđen zlobnom radošću. Za trenutak je bio u iskušenju da je prosto gurne u stranu; predstavljala je uvredu za njegovu moć.
     Ali tada im je prišla i Linden, preklinjući ga pogledom i otvorenim dlanovima. Lice joj je bilo obuzeto bolom, učinivši je iznenada čemernom. Kosa joj se presijavala na ramenima kao čežnja. Setio se ko je - gubavac sa ozbiljnim razlozima za strah od divlje magije. "Oni su mi prijatelji", promuklo je ponovio. Ali da je ponovo čuo pesmu Plesačica, ne bi mogao da je odbije. Nije bilo načina da spase Kaila i Brina, sem nasilja tako ogromnog da bi verovatno uništilo i Dragulj Zvezdoputa.
     Okrenuo se od ograde i podigao lice ka nepromenljivom nebu, kao da hoće da prema njemu krikne svoja osećanja. Ali nije to učinio. Klonuo je, pustio da mu vatra istekne iz kostiju. Prsten kao da mu je okivao kažiprst leve ruke.
     Čuo je Findejlov napeti uzdah olakšanja, ali nije obratio pažnju na Elohima. Zurio je u Sanomora. Možda je povredio nemog džina.
     No, Sanomor kao da mu je bio rođak, neosetljiv na vatru ako ne i na bol. Već se pribrao i sada je uzvratio Kovenantu pogled kao da obojica imaju razloga za stid.
     Kovenant se nemo trgao. Kada mu je prišla Linden i spustila mu dlanove na mišisu kao da ga teši, sklopio je neosetljive prste oko njenih i okrenuo se da posmatra pripreme džinova.
     Prvoj se pridružila i Vedrogneva. Posada je žurila oko njih ka najbližem ulazu u potpalublje. Prva je mračno i svečano skinula mač i oklop. Držala je pogled uperen u nepomičnu vodu kao da se tu priprema nešto smrtonosno. Džinovi su ubrzo doneli dve dugačke, platnene cevi, nalik na konopce. Jedan kraj se nalazio na zadnjoj palubi, a drugi je ostao pod palubom. Odozdo je dopro uzvik; cevi su počele da se migolje i sikću kao zmije kada je kroz njih potekao vazduh.
     Suviše dugo je trajalo. Kovenant je toliko stegao Linden za ruku da su joj prsti pobeleli, ali nije uspevao da se opusti. Nije mogoa da proceni koliko već nema Kaila i Brina. Sigurno se već dave. Vrelina se ponovo podigla u njemu. Od napora da se kontroliše zavrtelo mu se u glavi, kao da se obrtanje dromonda ubrzalo.
     Prva se obratila okolnim džinovima. "Upozorite kapetana. Kažu da samožene nisu nimalo prijatne kada im otmu plen. Ako uspemo, napašće džinobrod."
     Neko je odjurio da prenese poruku. Prva je za trenutak pogledala Kovenanta, pa Linden. "Nadajte se", napeto je rekla. "Ne nameravam da ne uspem."
     Kreni, poželeo je da se prodere na nju. Kreni!
     Linden se odvojila od njega i zakoračila ka Prvoj. Usme su joj bile strogo stegnute; lice joj je bilo oštro kao Brinove optužbe. Kovenant je učio da raspozna njena raspoloženja toliko duboko da se to već graničilo sa njenim čulima. Čuo je u njenom glasu želju za osvetom. "Povedi me sa sobom. Mogu da pomognem."
     Prva nije oklevala. "Odabrana, u ovoj nevolji mi smo brži i sposobniji od tebe."
     Vedrogneva i ona uzele su bez oklevanja cevi, popele se na ogradu i skočile u vodu.
     Lupižena ih je gledao kao da se plaši. Kovenant je pošao za Linden ka pogrbljenom džinu, privučen žurnim odmotavanjem cevi. Kao i haručai, Prva i skladomajstor su nestale, ne ostavljajući ni talasić na nepomičnoj vodi. No, cevi su se brzo odmotavale za njima u dubinu, a na površinu su stizali mehurići vazduha.
     Vodoskoci se nisu smanjivali. Kao da su postajali još žustriji, kao da su uživali u odgovoru na dugu glad. Iza njih su se vetrovi i dalje sudarali. Popodne je prelazilo u veče. Samo su se mehurići dizali kao znakovi nade. Pod palubom su džinovi prionuli na pumpe, potiskujući vazduh kroz cevi.
     Napetost je glodala Kovenantovo strpljenje, zahtevajući vatru. Bespomoćno je stezao i opuštao pesnice. Naglo se odgurnuo od ograde. "Moram da učinim bar nešto." Ukočen od samokontrole, pošao je ka pramcu dromonda.
     Linden ga je pratila kao da se još boji da će ga svakog trenutka obuzeti ludilo ili samožene. Njeno prisustvo ga je smirivalo. Kada je stigao na pramac, bio je u stanju da se suoči sa Određenim bez očajničke vike.
     Findejl je začkiljio žutim očima, kao da očekuje patnju; Kovenant ga je odmerio ljutitim pogledom. "Hoćeš da ti verujemo", grubo je rekao. "Ne, ne da ti verujemo. Ti si Elohim. Ne treba ti nešto tako smrtno i nepouzdano kao što je poverenje. Hoćeš da te razumemo. Evo ti prilike. Pomozi mojim prijateljima. Učinili su sve što telo može učiniti da me održe u životu. I ne samo mene. I Linden. Sunozbora. To mora nešto da ti znači." Ruke su mu bile opuštene, ali stegnutih pesnica. Između prstiju kapao mu je plamen, suviše moćan i neophodan na bi zgasnuo. Ožiljci na podlaktici žigali su ga kao sećanje na zmijske zube. "Pakla mu, moraš učiniti nešto da pomogneš mojim prijateljima."
     "A ako ne učinim?" U Findejlnovom glasu nije bilo besa, samo težine i strepnje. "Hoćeš li me primorati? Hoćeš li razoriti Zemlju iz temelja da me primoraš?"
     Kovenantova ramena su drhtala. Nije uspevao da ih umiri. Izgovorio je reč po reč. "Molim te." U grlu mu je krvarila opasnost. "Pomozi mojim prijateljima."
     U Findejlovom pogledu pojavilo se nešto nalik na poštovanja. Ali nije se pokolebao. Polako je progovorio. "Istina je da ima mnogo priča o samoženama, Plesačicama mora. Jedna od njih kaže da su one potomci i naslednici žene koju je voleo Kastenesen - da je ona ponela sa sobom moć i znanje koje je zadobila od njega i povela kćeri svih žena koje su muškarci izdali i da zajedno vrše odmazdu nad svim muškarcima koji zanemare svoje domove u ime mora. Haručai su pošli u susret opsnosti koja nastaje samo iz neugasive siline njihovih srca, jer samožene ne čine ništa sem što pevaju... ali haručai su odgovorili. Neću da se dalje sukobljavam sa nečim što je nastalo iz Kastenesenove ludačke ljubavi."
     Polako mu je okrenuo leđa kao da čika Kovenanta da ga napadne.
     Kovenant je osetio da mu niz ruke teče gnev, čeznući za nasiljem. Findejl je odbio da učini išta što bi možda popravilo štetu koju je načinio njegov narod. Kovenant je morao da stegne zube kako bi zadržao proteste koji bi se plamenom ocrtali duž džinobroda. No, sa njim je bila Linden. Njen dodir hladio mu je vrelu podlakticu.
     "Ne bi koristilo", prosiktao je kroz zube. "Čak ni da mu golim rukama iščupam srce." Ali verovao je u uzdržavanje. Krvožednost ga je užasavala, njegova sopstvena pojanviše. Zašto bi inače ostavio u životu poglavara Kletnika?
     Njene meke oči posmatrale su ga kao da će reći: 'Kako se drugačije možeš boriti'? Ogorčena ranjivošću, jednom ranije je rekla: Neke infekcije se moraju iseći. Taj bol se još video u tragovima smrti i strogosti oko njenih usana; ali sada je zadobio drugačiji oblik, iznenadivši ga. Jarosno je progovorila. "Pošto te je Hergrom spasao - kada je ubio onog stražara - neko vreme smo ostali sami sa Kasreinom. Brin je tada hteo da ga ubije. I ja sam želela da to učini. Ali nisam mogla... nisam mogla da mu dozvolim. Čak i ako sam znala da će se Hergromu dogoditi nešto strašno. Nisam mogla da budem odgovorna za novo ubijanje." U pogledu joj se videla majka. "Možda je Brin u pravu. Možda sam zbog toga odgovorna za sve što se dogodilo. Ali ne bi ništa značilo. Ionako ne bismo mogli da ga ubijemo."
     Zaćutala je. Nije bilo potrebe da nastavi. Kovenant ju je razumeo. On nije mogao da ubije poglavara Kletnika. Opačija nije nešto što se može oterati u smrt.
     Ipak, u nečemu je grešila: bilo bi značaja. Istog značaja kao i ubistvo njene majke.
     Želeo je da joj kaže kako mu je drago što nije pustila Brina na Kasreina, ali bio je obuzet drugim potrebama. Za trenutak je ostao nepomičan, odajući joj poštovanje. A onda je žurno pošao nazad, ka skupini džinova koji su nadzirali spuštanje cevi preko ograde dromonda.
     Pribio se uz ogradu i zagledao u mehuriće. Prečka mu je pritiskala grudi. Prošlo je užasno mnogo vremena. Kako su Kail i Brin mogli da ostanu u životu? Mehurići su se dizali u grozdovima, ko da su džinovi stigli do dubine gde im je pritisak ugrožavao pluća. Cevi su pulsirale i zujale od napetosti, ponavljajući pokrete pumpi. Uhvatio je sebe da diše u istom ritmu.
     Otrgao je pogled od mora. Neprekidna igra vodoskoka se nastavljala, polako vukući Dragulj Zvezdoputa ka plavoj grobnici. Mač Prve ležao je u kanijama nasred palube kao napuštena stvar, lišen upotrebe i imena. Linden se nemirno osvrtala po mirnom području, primećujući neprimetne stvari. Nesvesno je pomerala usne, ponavljajući šikljanje i pljuskove stranog jezika.
     Iznenada su cevi prestale da se kreću.
     Istog časa se atosfera zgusnula kao da se svi guše. Kroz Kovenantov mozak suknuo je zvuk kao da se pesma samožena pretvorila u bes. Oluje su počele da udaraju kao pobesnele pesnice, spremne za osvetu.
     Džinovi su reagovali na nekakav znak i počeli da vuku cevi naviše, brzo i spretno ih prebacujući iz ruke u ruku.
     Kovenant je pokušao da potrči ka njima, ali zadržao ga je pogled na Linden. Prebledela je kao da ju je obuzela panika. Pokrila je usta dlanovima; prazno je zurila u daljinu.
     Zgrabio ju je za ruke i zario joj neosetljive prste u kožu. I dalje je zurila kroz njega. "Linden!" proderao se, obuzet strahom i nesposobnim vidom. "Šta je bilo?"
     "Oluje." govorila je više za sebe, naizgled jedva svesna da i izgovara reči. "One su deo Plesa. Samožene ih podižu da uhvate brodove. Trebalo je ranije da shvatim."
     Naglo kao u iznenadnom predosećanju, uspela je da usmeri pogled. Zaletela se pravo u njega. "Oluje!" žurno je zadahtala. "Moram da upozorim Brusobola! One će nas napasti!"
     Čim je shvatio, pustio ju je. Zateturala se unazad, uhvatila ravnotežu, potrčala ka krmenoj palubi.
     Gotovo je pošao za njom. Njeno napeto, užurbano telo vuklo ga je za sobom. Ali Prvu i Vedrognevu dizali su ka površini. Sa Brinom i Kailom? Zašto bi inače Plesačice htele da napadnu?
     Džinovi su vukli cevi. Zgrčene u iščekivanju, Lupiženine ruke stezale su ogradu. Sanomor je stajao spreman da zaroni ako Prvoj ili Vedrognevoj zatreba pomoć. Ožiljak pod očima bio mu je željan bilo čega što nije Zemljo-vid.
     Sve se zgusnulo u iščekivanju eksplozije.
     Sa krmene palube doprli su glasovi - prvo Lindenin, pa Brusobolov. Kapetan je dovikivao naređenja čitavom džinobrodu. Svi članovi posade koji nisu bili potrebni kod cevi potrčali su na jarbole.
     Nagnut daleko preko boka uprkos vrtoglavici, Kovenant je ugledao kako se podižu nejasni obrisi. Lupižena je nepotrebno zatražio konopce; već su bili pri ruci. Čim su se glave pojavile na površini, dobacili su im ih.
     Prva je bacila pogled naviše i slobodnom rukom dohvatila jedan konopac. Vedrogneva je učinila isto. Odmah su ih izvukli iz mora.
     Prva je jednom rukom stezala Brina uz grudi. Vedrogneva je nosila Kaila prebačenog preko ramena.
     Obojica haručaija mlitavo su visila kao da spavaju.
     Lupižena i Sanomor ispružili su ruke da im pomognu da se popnu na palubu. Kovenant je pokušao da se progura pored njih i bolje pogleda Brina i Kaila, ali nije uspeo.
     Čim su Mačomoćnica i skladomajstor stigle na palubu, nebesa su se zatresla.
     Vodoskoci i tišina su nestali u deliću sekunde. Na džinobrod su se sa svih strana obrušile oluje. Po palubi je pljusnula kiša; obzorja su nestala u gnevu. Usred okreta, Dragulj Zvezdoputa se zateturao u sudaru talasa. Kamen je uzdrhtao od kobilice do jarbola.
     Kovenant je naleteo na Sanomora i uhvatio nemog džina da se zadrži. Da Brusobol nije bio upozoren, dromond bi ostao bez jedara u strašnom besu vetra. Možda bi i sami jarboli bili istrgnuti iz ležišta. No, posada je počela da opušta jedra pre no što je oluja udarila. Dromond se propinjao i trzao, divlje se naginjući s boka na bok. Jedra su se splela sa konopcima u potpunu zbrku; sudareni vetrovi poigravali su se njima. Ali Dragulj Zvezdoputa je ostao nepovređen.
     A onda su se sve oluje stopile u jednu i zbrka se pretvorila u udar nalik na urlik slomljenog srca. Zahvatio je džinobrod s boka i opasno ga nagnuo u stranu. Kovenant bi pao preko ograde da ga Sanomor nije zadržao. Kiša ga je šibala po licu. Kapetan se više nije čuo od urlika i pljuskanja oluje.
     Ipak, džinovi su znali šta treba činiti. Nekako su uspeli da oslobode jedro na prednjoj katarci. Platno se napelo pod vetrom: Dragulj Zvezdoputa se propeo i okrenuo. Za trenutak je drhtao od krme do pramca, opirući se pritisku sopstvene ogromne mase. A onda se oslobodilo još jedara i dromond je poleteo niz vetar.
     Kovenant se oteturao od Sanomora do Prve. Zgrabio je Brina, tražeći u njemu neki znak života. No, haručai je mlitavo visio, lica okrenutog ka kiši, i nije se micao. Možda nije ni disao. Kovenant nije znao. Pokušao je da upita Prvu, ali reči mu nisu dolazile. Još dve smrti na ramenima - dvojica ljudi koji su ga služili verije od svakog Zaveta. Uprkos moći, nije mogao da im pomogne.
     Vetar je brisao palubom. "Slanomirsoba!" uzviknula je Prva. Brzo je pošla ka najbližem ulazu u potpalublje.
     Kovenant ju je pratio kao da nikakva oluja, nikakav vetar i kiša, nikakvo propinjanje i talasanje pod nogama ne mogu da ga odvoje od nje.
     Potop ga je pratio kroz prolaz i pokušao da ga strgne sa lestvica dok je nespretno silazio. A onda je nestao, jer je Sanomor zatvorio poklopac. Istog trenutka, granit je prigušio zvuke oluje. Ipak, hodnik se naginjao zajedno sa dromondom koji se propinjao po moru. Svetiljke obešene duž zidova divlje su se ljuljale. Opasnost po Dragulj Zvezdoputa mnogo se jače osećala u tesnom potpalublju - nerazumljiva i neizbežna. Kovenant je žurio za Prvom i Vedrognevom, ali nije ih sustigao sve dok nisu stigle do prostranog zaklona slanomirsobe.
     Prostor je bio širok kao u pećini - tu je gotovo četrdeset džinova moglo da okači ležaljke, a da ne smetaju jedni drugima. Svetiljke su visile sa svih stubova na koje su bile pričvršćene ležaljke, dobro osvetljavajući slanomirsobu. Bila je potpuno prazna. Posada je bla zauzeta borbom za dromond, ko na pumpama ko na jedrima.
     U sredini prostorije iz poda se podizao dugačak sto. Prva i Vedrogneva požurile su ka njemu i tu pažljivo spustile Brina i Kaila.
     Kovenant je prišao stolu. Dopirao mu je do sredine grudi. Dok je žmirkao zbog vode koja mu je kapala iz kose, pruženi haručai su i dalje izgledali mrtvi. Smeđi udovi bili su im savršeni, ali lišeni života.
     No, tada je video da ipak dišu. Grudi su im se polako dizale i spuštale. Pri svakom udisaju širili su nozdrve.
     Kovenant je osetio da mu oči peče druga vrsta soli. "Brine", rekao je. "Kaile." Blagi Bože.
     Ležali su kao utonuli u san prokletnika, ne pomerajući se.
     Odnekud iz daljine začuo je Prvu. "Donesi alem-vino." Lupižena je žurno poslušao. "Skladomajstore", nastavila je, "možeš li da ih probudiš?"
     Vedrogneva je prišla stolu. Pažljivo je razgledala haručaije, podigla im očne kapke, protrljala im doručja. Pošto im je oslušnula disanje, izjavila je da u plućima nemaju vode. Uz dozvolu Prve, udarila je Kaila po licu - prvo blago, potom jače, pa još jače, dok glava nije počela da mu leti tamo-amo. No, na licu mu se nije pojavio ni tračak svesti. I on i Brin ležali su kao u zanosu.
     Odstupila je, namrštenog čela.
     "Samožene", promrmljala je Prva. "Kako smo mogli pomisliti da će tako čvrsti ljudi kao ovi haručai postati njihov plen?"
     Lupižena se žurno vratio, noseći u ruci mešinu. Prva ju je preuzela. Dok je Vedrogneva pridržavala Brina u sedećem položaju, Prva mu je prinela do usana kožni pipac. Miris alem-vina ispunio je vazduh. Brin je refleksno progutao, ali nije se probudio. Kail je takođe progutao tečnost koju su mu usule u usta. Ništa se nije desilo.
     Kovenant je nesvesno udarao pesnicama po butinama, pokušavajući da suzbije hitnju. Nije znao šta da učini. Džinovi su se zbunjeno mrštili. "Linden", rekao je kao da su mu se obratili. "Potrebna nam je Linden."
     Kao da odgovaraju na njegovu molbu, vrata na daljem kraju slanomirsobe su se otvorila. Odabrana je ušla u odaju, teturajući se zbog propinjanja dromonda. Sa njom je ušao Magloval, čuvajući je umesto Kaila. Bila je prokisla i produvana - raščupane kose, sa košuljom koja joj se lepila za butine. Ali odlučno je išla napred.
     Kovenant se nije usudio da progovori. Ćutao je, očajan, dok je ona prilazila stolu.
     Trenutak kasnije, Prva je smogla glas. "Kamena mi i mora, Odabrana", promuklo je šapnula, "Nisi došla prerano. Ne znamo kako da ih probudimo. Alem-vino su popili, ali nije im koristilo. Nemamo melema za ovakvo stanje."
     Linden se zaustavila i zagledala u Prvu. Mačomoćnica je grubo nastavila. "Plašimo se da ih još drže ruke samožena - i da je opasnost po njih istovremeno i opasnost po Dragulj Zvezdoputa. Možda nećemo moći da izbegnemo gnev Plesačica sve dok one ovako drže haručaije. Kako drugačije da povrate ono što žele, nego da razbiju dromond svojim olujama?"
     Linden se na to trgla. Pogled joj je blesnuo od nesigurnog svetla svetiljki. "I hoćete da uđem u njih." Kovenant je video kako joj na slepoočnici pulsira krvni sud, kao mali merač straha. "Da razbijem vezu. Je li tako?" U pogledu joj se videlo još jedno pitanje: Zar opet? Šta mislite, koliko ću još moći da podnesem?
     Kovenant je osetio da se duboko protivi. Ranije je i sam iskusio čulo za zdravlje koje ju je sada plašilo, iako ga nikada nije tako izoštrio kao ona. A haručai su pokazali toliko nepoverenje prema njoj. Zaslepljen oštećenim nervima, on nije mogao da koristi svoju belu vatru ni za šta drugo sem za uništenje. Brin i Kail su ležali pred njim beživotniji od Vaina. Uhvatio je Lindenin vreli pogled i načinio slomljen pokret ka haručaijima. "Molim te", promuklo je ponovio.
     Ona se za trenutak nije pomerila. Lupižena i Prva nepomično su stajali. Linden je ubrzo slegnula ramenima kao da uzmiče, kao da je ramena bole. "Ne može biti gore od onog što sam dosad učinila." Polako je prišla stolu.
     Kovenant ju je gladno posmatrao dok je pregledala Brina i Kaila rukama i poledom. Čim je prihvatila rizik, u njemu se probudilo razumevanje. Svaki pokret bio joj je pažljiv i opasan. Osećao je moć samožena i znao je šta sve mogu da učine. I sećao se kako je izgledala u tamnici Peskodrža, pošto ga je spasla od ćutanja Elohima. Iza ukočenih usana i mučne prošlosti, iza svog straha i gorčine, imala je sposobnost samožrtvovanja koja ga je postiđivala.
     No, dok je pregledala haručaije, pokreti su joj omekšali. Kao da je kroz dlanove upijala njihovu čvrstoću. Tiho je mrmljala za sebe. "Ako ništa drugo, samožene umeju da prepoznaju zdravlje." Potom je odstupila.
     Nije gledala sadruge. Glasom oštrog naređenja rekla je Lupiženi da uhvati Brina za levu ruku i prikuje haručaija za sto.
     Lupižena je poslušao, očiju punih čuđenja. Prva nije ništa rekla. Vedrogneva se namrštila, ne uplićući se. Sanomor je preletao pogledom između Linden i Brina kao da pokušava da pogodi šta ona namerava.
     Nije oklevala. Uhvatila je Brina za desnu ruku, povukla je preko ivice stola i naslonila se na nju svom težinom kao da će mu je iščupati. Kada je bila sigurna u tom položaju, primakla je usne tik do njegovog uha. Polako i jasno je izgovorila: "Sada ću da ti slomim ruku."
     Brin je reagovao toliko brzo i grubo da se istrgao iz Lupiženinog stiska. Džin nije uspeo da mu zaustavi pesnicu koja je u čvrstom luku poletela ka Linden i pogodila je u lice.
     Udario ju je pravo u čelo. Zateturala se unazad i udarila o stub. Držeći se za uši kao da svetiljke urliču, skljokala se na pod.
     Kovenantov život se tog časa zaustavio. Prva je, proklinjući, požurila ka Linden. Brin se skotrljao sa stola i lako se dočekao na noge. Pred njega se postavila Vedrogneva i pružila ogromnu pesnicu da mu prepreči put do Linden. Kail je seo kao da će poći Brinu u pomoć. Lupižena i Sanomor su ga brzo ščepali za ruke.
     Linden je privukla kolena uz grudi, obema šakama stegla glavu i nesigurno se ljuljala levo-desno kao da su je opsele sve Plesačice istovremeno.
     Kovenant je odnekud izdaleka čuo preteće režanje. "Proklet bio, Brine! Ako je povređena, sam ću ti slomiti tu prokletu ruku!" To mora da je bio njegov glas, ali nije obraćao pažnju. hitao je ka Linden. Nekako je uspeo da ogurne Prvu u stranu. Čučnuo je kraj Linden, podigao je sebi u krilo, čvrsto je zagrlio. Uvijala se u njegovim rukama kao da je poludela.
     U umu mu se pojavio uzvik, sve jači i jači:
     Pusti je!
     Njegova snaga kao da je doprla do nje. Spustila je ruke sa glave i okrenula lice ka njemu. Usnama je uobličila reč koja je najviše ličila na: "Ne!"
     Bio je potpuno nepomičan dok se trudila da uperi pogled u njegovo lice. Mišići su joj se opuštali jedan po jedan. Bila je grozničavo bleda; dah joj je zviždao u grlu. Ali uspela je da istisne iz grudi šapat. "Mislim da mi je dobro."
     Svetla oko Kovenanta kao da se se povinovala ritmu gneva oluje. Sklopio je oči da ne bi izgubio kontrolu.
     Kada ih je ponovo otvorio, Prva i Lupižena su čučali kraj njih, prateći Lindenin lagani oporavak. Brin i Kail su stajali malo dalje. Iza njih je vrebao Sanomor, kao da se sprema da obojici slomi vrat. Vedrogneva je čekala da mu pomogne. No, haručai nisu obraćali pažnju na džinove. Izledali su kao da su upravo doneli odluku.
     "Nema potreba da nas proklinjete", rekao je Brin ravnim glasom. Ni on ni Kail nisu gledali Kovenanta u oči. "Već smo videli lice našeg usuda. Ipak, izvinjavamo se. Nije mi bila namera da nanesem zlo."
     Izgledalo je kao da ga sopstveno izvinjenje ne zanima. "Povlačimo sve optužbe protiv Odabrane. Ona nas je pravilno procenila. Možda je ona zaista ruka Izopačenja među nama. Ali ima i drugih Izopačenja kojih se više grozimo.
     Ne govorimo u ime našeg naroda u planinama niti u ime onih haručaija koji možda žele da se oduže za izbavljenje od Klave. Ali mi ti više nećemo služiti."
     Na to je Kovenanta obuzelo zaprepašćenje. Više nećemo služiti...? Jedva je razumeo reči. Grlo mu se steglo od strepnje. Osetio je da mu se Linden ukočila u rukama. O čemu oni govore?
     Šta su vam to učinile?
     Utom se Prva našla na nogama. Sva od čvrste, gvozdene lepote, prekrstivši ruke na grudima kao oklop, nadnela se nad haručaije. "Vi ste opsenjeni nečim." Govorila je kao da drži uperen mač. "Pesma samožena unela vam je ludilo u srce. Govorite o usudu, ali Plesačice nude jedino smrt, ništa drugo. Zar ne shvatate iz kakve ste opasnosti izbavljeni? Malo je nedostajalo da vas Vedrogneva i ja ne izbavimo, jer smo vas našle u dubinama koje gotovo prevazilaze naše snage. Ležali ste tamo kao žrtve gluposti. Ne znam kakav ste san o sreći i lepoti vudeli u onoj pesmi - i nije me briga. Nepokretni kao mrtvaci, niste ležali u nečijem naručju, već u granju korala koji vas je slučajno zadržao da ne padnete u još veće dubine. Kakva god da vam je iluzija ispunjavla pogled, bila je plod zanosa i soli. To je istina. Zar nameravate da se u ime opsene vratite tim samoženama?" Ruke su joj nabrekle od besa. "Kamena mi i mora, neću dozvoliti...!"
     Brin ju je prekinuo, ni ne pogledavši je. "To nam nije namera. Ne želimo smrt. Nećemo ponovo odgovoriti na pesmu Plesačica. Ali nećemo više ni služiti Prapoglavara i Odabranu." Glas mu je bio nepokolebljiv. Govorio je kao da ne namerava da ukaže sebi nimalo milosti. "Ne možemo."
     "Ne možete?" Kovenantovo pitanje bilo je prigušeno oprezom.
     No, Brin je nastavio kao da govori Prvoj i nikom drugom. "Ne sumnjamo u ono što si rekla. Ti si jedna od džinova, o kakvima odavno govore stari pripovedači haručaija. Rekla si da je pesma samožena opsena. Shvatamo da govoriš istinu. Ali takva opsena..."
     glas mu je omekšao; Kovenant ga nikada ranije nije čuo takvog. "Prapoglavaru, zar nećeš ustati da nam se suprotstaviš? Nećemo udariti na tebe. Ali nije dostonjo da ovako stojimo iznad tebe."
     Kovenant je pogledao Linden. Lice joj je bilo napeto od napora da prikupi nešto nalik na čvrstinu; ali klimnula je glavom i nesigurno posegnula ka Lupiženi. Džin ju je smesta preuzeo iz Kovenantovih ruku, oslobađajući ga da se suoči sa haručaijima.
     Kruto se uspravio. Bio je sav drvenast od osećanja koja nije smeo da prizna. Zar će izgubiti haručaije? Haručaije koji su mu od početka bili verni kao Ranihini?
     Šta vam to čine?
     No, tada ga je Brin prvi put pogledao u oči; zadrhtao je od osećanja u tom bezosećajnom pogledu. Dragulj Zvezdoputa se probijao kroz pobesnelo more kao da će se granit svakog trenutka slomiti. Zaustio je da izgovori svaku reč koja bi mu pala na um. Nije želeo da čuje ono što Brin ima da kaže.
     "Dao si obećanje." Grudi su mu se dizale i spuštale, vođene grubom snagom saznanja da nema prava da za bilo šta optužuje haručaije. "Nisam hteo da ga prihvatim. Nisam hteo da budem odgovoran za službu kakvu mi je jednom Banor uporno pružao. Ali nisam imao izbora." Bio je više nego napola obogaljen gubitkom krvi, mogao je da umre od čistog žaljenja i uzaludnosti na visoravni iznad Veselkamena da mu Brin nije pomogao. "O čemu to, do đavola, govoriš?"
     "Prapoglavaru." Brin nije skretao sa puta koji je izabrao. "Zar nisi čuo pesmu samožena?"
     "Kakve to veze ima?" Kovenantova ratobornost bila je šuplja, ali nije smeo da odustane. To mu je bila jedina odbrana. "Uzele su vas jedino zato što nisu htele nekoga osakaćenog i opasnog kao što sam ja."
     Brin je odmahnuo glavom. "Osim toga", nastavio je , "zar nije sam Nevernik pričao da je neko vreme, obuzet strahom, tvrdio da je Domaja samo san - lažna i zavodljiva, nedopustiva?"
     To je ostavila Kovenanta bez reči. Kao da se sve što bi mogao da kaže grčilo u njemu, izmučeno strepnjom. Zaista je rekao Linden na Kevinovom Vidikovcu: Sanjamo isti san - tvrdnja koja mu je nekada bila potrebna, da bi je kasnije prevazišao. Postala je nevažna. Sve do ovog trenutka smatrao je da je nevažna.
     Hoćeš li me optužiti i zbog toga?
     Haručai je mirno nastavio. "Prva je rekla da je pesma Plesačica opsena. Možda smo i mi duboko u srcu to znali dok smo je slušali. Ali mi smo haručai, a pesma nam je dala odgovor.
     Možda premalo znaš o nama. Život našeg naroda u planinama je strog i skup, jer vrhovi i sneg nisu nežno okruženje. Stoga smo veoma plodni, kako bismo opstali iz naraštaja u naraštaj. Veza između muškarca i žene je kao vatra u nama, i duboka. Zar ti Banor nije pričao o tome? Za one koji su postali Krvna garda, gubitak sna i smrti malo je značio i lako su ga podnosili. Ali gubitak žena... to ih je navelo da završe Zavet kada je Izopačenje položilo ruku na njih. Svako može da posrne i umre. Ali kako može jedan haručai, koji je ostavio ženu u ime odabrane vernosti, da podnese pomisao da mu i ta vernost može biti oteta? Bolje da Zavet nikada nije ni dat i da služba nije ni ponuđena.
     Prapoglavaru." Brin nije skretao pogled. Jedva da je i treptao. Ipak, nehotičan prizvuk blagosti u njegovom glasu bio je jasan. "U pesmi samožena čuli smo plamen svoje čežnje za onim što smo ostavili iza sebe. Sigurno smo bili opsenjeni - ali opsena je bila slatka. Oko nas su se podigle planine. Vazduh je postao oštar dah kojim vrhovi dišu preko snega. A po padinama su se kretale žene, dozivajući nas u čežnji za vatrom, semenom i potomstvom." Za trenutak je prešao na pevni jezik haručaija; taj jezik kao da mu je izmenio lice, dajući mu poetski izgled. "Zato smo skočili da odgovorimo, zanemarujući službu i bezbednost. Udovi naših žena bili su smeđi od sunca i rađanja. Ali videla se i belina, oštra kao led koji krvari iz planinskih stena i koji peče kao što peče najčišći sneg u najvišim vrhovima, na najvetrovitijim prevojima. Zbog te beline predali smo se Plesačicama mora."
     Kovenant više nije mogao da podnosi Brinov pogled. Banor je nagoveštavao sve to - sve što je moglo da nekako objasni haručaije. Njihovo kruto i procenjivačko držanje spram celog sveta poticalo je odatle, jer je svaki njihov udisaj bio pun želje i gubitka.
     Pogledao je sadruge, tražeći pomoć; ali niko nije mogao da je ponudi. Lindenin pogled bio je zamagljen od bola ili razumevanja. Lupižena je zgrčio lice od saosećanja. A Prva, koja je razumela preterivanje, stajala je kraj Brina i Kaila kao da se slaže.
     Brin je nepokolebljivo nastavio. "Time smo se pokazali kao nepouzdani. Izdali smo obećanu vernost radi opsene. Nismo dostojni. Stoga više nećemo da te služimo. Naša glupost sada mora da se okonča, inače će obećanja veća od naših postati takođe lažna."
     "Brine", pobunio se Kovenant kao da se guši. "Kaile." Morao je nekako da izrazi osećanja. "Ne morate to da činite. Niko vas ne okrivljuje." Glas mu je bio promukao, kao da želi da bude grub. Linden je nesigurno pružila ruku ka njemu, kao da ga moli za milost. Oči su joj zračile razumevanjem za bol haručaija. Ali nije je gledao. Hladni stisak gneva sprečio ga je da govori drugačije.
     "Banor je učinio isto to. Isto kao što vi sada činite. Stajali smo na Domajinom Sunovratu - sa Penosledom. Odbio je da pođe sa nama, kada mi je bilo potrebno..." Grčevito je progutao pljuvačku. "Pitao sam ga čega se stidi. Odgovorio je 'Ne stidim se, ali sam tužan što je bilo potrebno toliko stoleća da shvatimo granice naše vrednosti. Obuzeti ponosom i glupošću, otišli smo predaleko. Smrtni ljudi ne smeju da ostave žene, san i smrt ni zbog kakve službe - inače lice poraza postaje nepodnošljivo užasno.' Isto što i ti sada govoriš. Ali zar ne razumeš? Nije to tako jednostavno. Svako može da posrne. Ali Krvna garda nije samo posrnula. Oni su izgubili veru. Šta misliš, zašto bi inače Banor izišao pred mene u Andelejnu? Ako si u pravu, zašto nije pustio da i dalje plaćate cenu svoje nedostojnosti?"
     Kovenant je želeo da sabije svoju osujećenost u Brina. Mračno se obuzdao i potrudio se da haručai uprkos tvrdoglavosti osete njegove reči.
     "Reći ću ti zašto. Možda nikakav Zavet ni obećanje ne mogu da prkose Opačiji - ali ne može ni odustajanje. On mi nije davao obećanja, ni poklone. Samo je rekao 'Izbavi moj narod. Njihova sudbina je užasna. A oni će ti dobro služiti'."
     Tu je stao. Nije mogao da nastavi; suviše dobro je razumeo krajnosti čoveka pred kojim je stajao. Slanomirsoba za trenutak je bila potpuno tiha, osim tutnjave dromondovih pumpi, škripanja jarbola, prigušenog besa mora i vetra. Svetiljke su se i dalje ranjivo njihale. Sanomorove oči plamtele su iza haručaija kao da je osetio čudnu nadu u njihovom nepokolebljivom kajanju.
     Brin je konačno progovorio. Zvučao je gotovo nežno. "Prapoglavaru, zar ti nismo dobro služili?"
     Kovenantovo lice grčilo se od lišenosti. No, uložio je ogroman napor i primorao sebe da odgovori. "Znaš da jeste."
     Brin nije oklevao. "Onda, dozvoli da završimo."
     Kovenant je pogledao Linden. Pružio je ruke, tražeći dodir sa njom. No, prsti su mu bili neosetljivi. Nije našao u njoj neki drugi odgovor.

     Kasnije te noći, kad su ostali sami u njenoj kabini, dok je oluja besnela nad džinobrodom, trljao joj je bolne mišiće na vratu i leđima. Njegovi prsti bavili su se njome kao da su očajni zbog gubitka. Alem-vino je postepeno počelo da deluje u njoj i da je vodi u san; ali nije prestao da je masira sve dok mu ruke nisu bile preumorne da nastave. Nije znao šta drugo da radi sa svojim očajanjem. Odustajanje haručaija kao da je podrivalo sve njegove nade.
     Još kasnije, Dragulj Zvezdoputa je podigao sva jedra u sivom praskozorju i pojurio dalje od bola samožena. Kiša je prestala kao suze koje su predugo prolivane; vetar je odlutao ka drugim delovima mora. Brusobolu je bila potrebna samo mala popravka pravca da usmeri dromond pravo ka cilju.
     Ali haručai se nisu pokolebali.









24. OSTRVO
     Nebo je još dva dana ostalo oblačno i mutno, odražavajući sivu boju mora sa dostojanstvom, kao da je Dragulj Zvezdoputa uljez koji narušava nešto. No, potom se digao vetar kao oproštaj i dromond je ujedrio u razdoblje vedrih dana i jasnih noći. More se pod suncem spajalo sa nebesima bez spoja i granice; a noću je sjaj zvezda označavao put pohoda, otvoren svakom iskusnom oku.
     Mrkotrag Brusobol postajao je svakim danom sve nestrpljiviji. Besprekorni vetar kao da je gurao i Prvu i Lupiženu u groznicu iščekivanja. Ponekad bi, sasvim neočekivano, njegova izobličena grotesknost i njena gvozdena lepota izgledali neobično slično, kao da napredovanje ka Jedinom Drvetu produbljuje njihovu prisnost. Sve troje neprestano je proučavalo daljinu, pretražujući obzorje i ispitujući izbore koji su ih odveli iz Domaje uprkos jasnom Sanomorovom Zemljo-vidu.
     Njihovo raspoloženje širilo se džinobrodom, utičući na čitavu posadu. Čak i grubo lice Veze Vedrogneve zadobilo je izoštren izgled. Sedmorukova stara tuga prolazila je kroz razdoblja osunčanosti nalik na nadu.
     Linden Averi ih je posmatrala kao što je posmatrala sam brod i Kovenanta, pokušavajući da nađe svoje mesto među njima. Razumela je džinove i znala je da mnogo njihovog nestrpljenja potiče od brige za Sanomora. Njegov nemi jad svakome je bio jasan. Njegovi sunarodnici želeli su da postignu cilj i upute se natrag u Domaju, gde će moći da nađe olakšanje u krizi Kobi Sunca, vrhunac svoje vizije. Ali ona nije delila tu njihovu čežnju. Plašila se da džinovi ne shvataju pravu prirodu njegove vizije.
     A Kovenantovo raspoloženje samo joj je pojačavalo strepnju. Izgledalo je da gotovo grozničavo iščekuje Jedino Drvo. Ako ne fizički, onda se emocionalno odvajao od nje. Odbijanje haručaija odvelo ga je u stanje krute branjivosti. Kada je govorio, glas mu je zvučao izmučeno; u pogledu je nosio odsjaje krvoprolića. Videla mu je po licu da se seća Klave, ljudi pobijenih da nahrane Vatrokob, nepoverenja u sebe; sećao se moći i otrova nad kojima nema kontrolu. Čak i ljubav je počeo da vodi grozničavo, kao da uprkos zagrljajima veruje da ju je već izgubio.
     Nije mogla da zaboravi da mu je namera da je pošalje u raniji život. Grozničavo je čekao Jedino Drvo iz svojih razloga, nadajući se da će njime moći da se bori protiv poglavara Kletnika još nečim, a ne samo vatrom i uništenjem. Ali želeo ga je i zbog nje. Da je pošalje nazad.
     Strepela je od toga, strepela je od Jedinog Drveta. Sanomorovo nemo i nedodirljivo užasavanje bolelo ju je kao otvorena rana. Kad god bi joj došao nadomak čula, osećala je da krvari u sebi. Povremeno se jedva obuzdavala da ne počne da nagovara Kovenanta, Prvu, bilo koga ko bi je slušao, da se ostave pohoda - da zaborave Jedino Drvo, da se vrate u Domaju, da se bore protiv Kobi Sunca bilo kakvim drugim raspoloživim oružjem i da prihvate ishod. Verovala je da Sanomor tačno zna šta poglavar Kletnik čini. I nije želela da je pošalju nazad.
     Kasno jedne noći, kada je Kovenant konačno pao u dubok san, pun noćnih mora, ostavila ga je u kabini i popela se na palubu. Nosila je svoju vunenu košulju. Iako je vazduh postao primetno svežiji tokom nekoliko proteklih dana, ustručavala se da nosi staru odeću kao da predstavlja greške i promašaje kojih ne želi da se priseća. Na zadnjoj palubi utvrdila je da Dragulj Zvezdoputa nepogrešivo juri pod vetrom i mesecom u poslednjoj četvrti. Uskoro više ništa neće stajati između dromonda i tame, sem višeznačnih zvezda i nekoliko svetiljki. No, barem ove noći na nebesima se nalazio otisak svetla.
     Sedmoruk ju je tiho pozdravio, stojeći za kormilom; ali nije pošla ka njemu. Iza vetra, iza dugog kamenog pokreta dromonda, iza sna džinova koji nisu na straži, osećala je Sanomorovo prisustvo kao ruku bola pritisnutu uz obraz. Umotala se čvršće u košulju i pošla napred.
     Našla je nemog džina kako sedi leđima oslonjen o prednji jarbol, okrenut ka krmi i Findejlovim obrisima. Mišići oko očiju trzali su mu se i grčili dok je gledao Findejla - i kroz Findejla ka Jedinom Drvetu - kao da preklinje Određenog da kaže stvari koje on, Sanomor, ne može. Ali Findejl je izgledao otporan na molbe džinova. Ili su takve molbe bile deo tereta koji je određen da ponese. I on je očekivao Jedino Drvo kao da se boji da skine pogled sa njega.
     Linden je ćutke sela kraj Sanomora. On je sedeo prekrštenih nogu, sa rukama u krilu. Povremeno je okretao dlanove naviše kao da pokušava da se otvori u noći, da prihvati svoj usud. Ali uvek je ponovo stezao pesnice, grčio ramena i pretvarao se u otelotvorenje otpora.
     "Pokušaj", šapnula je posle nekog vremena. Krhki srp meseca nije mu osvetljavao lice, osim belog ožiljka koji mu je podvlačio pogled; ostatak se gubio u tami. "Mora postojati neki način."
     Toliko naglo da se trgla, ruke su mu poletele naviše. Korenom dlana gorko se udarao po čelu. No, trenutak kasnije uvukao je vazduh kroz stegnute zube i počeo da šakama ocrtava oblike u noći.
     Isprva nije bila u stanju da prati njegove pokrete: obrisi koje je pokušavao da stvori izmicali su joj. Pokušao je ponovo, trudeći se da iščupa oblik iz praznog vazduha. Ovaj put ga je razumela.
     "Jedino Drvo."
     Kruto je klimnuo glavom. Potom je pokazao oko sebe.
     "Brod", šapnula je. "Dragulj Zvezdoputa."
     Opet je klimnuo glavom. Ponovio je isti kružni pokret, a onda uperio ruku ka pramcu. Ponovo je pokazao oblik drveta.
     "Brod ide ka Jedinom Drvetu."
     Sanomor je odmahnuo glavom.
     "Kada brod stigne do Jedinog Drveta."
     Ovog puta klimanje glave bilo je ukočeno od bola. Jednim prstom kucnuo se po grudima, pokazujući srce. Potom su mu se ruke spojile i izvile se - u pokretu divljem kao čupanje. Preko ožiljka potekle su mu kapi srebra.
     Kada više nije mogla da ga gleda, Linden je sklonila pogled - i ugledala Findejla, koji je došao da prisustvuje džinovoj pantomimi. Mesec mu je visio iznad levog ramena; čitavo lice bilo mu je u tami.
     "Pomozi mu", tiho je zatražila. Pomozi meni. "Zar ne vidiš kroz šta prolazi?"
     Elohim se za trenutak nije ni pomerio ni odgovorio. Ali potom je zakoračio ka nemom džinu i pružio ruku ka Sanomorovom čelu. Vrhovima prstiju utisnuo je nežnost u sudbinu tamo urezanu. Sanomor se skoro odmah skljokao. Mišić po mišić, pritisak je isticao iz njega kao da ga Findejlov dodir upija. Spustio je bradu na grudi. Zaspao je.
     Findejl se ćutke okrenuo i uputio do mesta koje je odabrao na pramcu dromonda.
     Pažljivo, da ne uznemiri zaspalog džina, Linden je ustala i vratila se kao nemi jad da legne kraj Kovenanta i zuri u tavanicu sve dok nije zaspala.
     Sledećeg jutra iznela je pitanje Sanomora pred Prvu, Lupiženu, Brusobola i Kovenanta. No, kapetan nije imao da kaže ništa novo. A Lupižena je ponovio svoju nadu da će Sanomoru biti lakše kada završe pohod za Jedinim Drvetom.
     Linden se nije slagala. Oštro je opisala razgovor sa nemim džinom protekle noći.
     Lupižena nije ni pokušao da sakrije svoju strepnju. Prva se podbočila i zagledala preko pramca, poluglasno mrmljajući duge kletve džinova. Brusobolovo lice se zgrčilo, nalik na zamršenu bradu.
     Kovenant je stajao među njima kao da je sam; ali govorio je u ime svih. Pogledom je lutao po kamenu, izbegavajući Linden. "Misliš li da bi trebalo da se okrenemo?"
     Želela je da odgovori: Da! Ali nije mogla. On je sve nade polagao u Jedino Drvo.
     Neko vreme su Brusobolova naređenja posadi bila pomalo nesigurna, kao da negde u njemu glas odricanja viče da dromond treba smesta okrenuti i punom brzinom upraviti što dalje od ovog smrtonosnog odredišta. Ali zadržao je strah za sebe. Put džinobroda preko mora nije se promenio.

     Jasni vetar duvao je pet dana. Polako, ali sigurno postajao je hladniji kako je brod prodirao na sever; ali ostao je suv, čvrst i jak. A tokom tri od tih dana pohod je brzo preletao talase bez ikakvih događaja, opasnosti i pretnji.
     No, četvrtog dana, sa osmatračnice je odjeknuo uzvik zaprepašćenja i upozorenja. Kamen pod Lindeninim nogama počeo je da vibrira kao da je more puno drhtaja. Brusobol je skratio jedra i pripremio brod za nevolje. Posle još jedne milje, Dragulj Zvezdoputa našao se u području punom nikora.
     Njihova ogromna tela promaljala su se kroz vodu uvek na nekoliko mesta; svi zajedno preplavili su more. Njihov podvodni govor tutnjao je u Lindeninim čulima. Setivši se onog nikora koga je ranije videla, plašila se za dromond. No, ova stvorenja, izgleda, nisu obraćala pažnju na Dragulj Zvezdoputa. U njihovim glasovima nije bilo drhtaja opasnosti. Kretala su se bez žurbe i gladi, polako se njišući kao da su obuzeta setom, dosadom ili zadovoljstvom. Povremeno bi neko od njih podiglo ogromnu njušku, a potom zaronilo uz ogroman pljusak vode nalik na uzdah ravnodušnosti. Brusobol je mogao da vodi svoj brod između njih, ne privlačeći im pažnju.
     "Kamena mi i mora!" tiho je rekao Lupižena, "nisam mislio da sva mora Zemlje sadrže toliko ovih bića. Priče o njima tako su oskudne da ih sve može pokriti i jedan nikor. U kakav smo to okean zašli ovako puni neznanja?"
     Prva je stajala kraj njega i Linden. Pogledao ju je dok je završavao. "Ovo će svakako biti priča koju će deca rado slušati." Nije mu uzvratila pogled, ali osmeh od koga joj je pogled omekšao bio je isto tako ličan kao i osećanja u njegovom glasu.
     Brusobol je pažljivo vodio džinobrod između nikora; sredinom popodneva ostavili su stvorenja za sobom i Dragulj Zvezdoputa je ponovo poleteo. Te noći, džinove je zahvatila nekakva prenapeta veselost. Galamili su i pevali pod nepromenljivim zvezdama kao grozničava deca, neosetljivi na cilj pohoda i Sanomorov bol; Lupižena ih je vodio zaogrnut nametnutim veseljem, kao da je od svih njih najbliži histeriji. No, Linden je znala kakva su im istinska osećanja. Ovim su se očvršćivali pred sopstvenim strepnjama, ispuštajući višak napetosti u opštoj galami. A Lupiženini divlji napori podizali su atmosferu do usijanja, konačno oslobodivši prostor za humor koji je bio manje očajnički, a više utešan - topao, pročišćen, neizbežan. Da je Kovenant poželeo da im se pridruži, Linden bi pošla sa njim.
     Ali nije poželeo. Ostao je izdvojen, kao da ga je odbijanje haručaija potreslo do srži snage, učinivši ga neosetljivim na tešenje. Ili se možda izdvajao, jer je zaboravio kako da bude sam, kako da se suoči sa svojim usudom, a da ne prezre usamljenost. Kada se spustio sa Linden u njenu kabinu, sklupčao se na ležaju kao da jedva podnosi otvorenu udobnost njenog tela. Jedino Drvo bilo je blizu. Još noseći u ušima prigušenu galamu džinova, bila je u iskušenju da ga zamoli. Ne čini to. Ne šalji me nazad. No, urođeni strahovi su je zaustavili i nije ni pokušala da rizikuje.
     Čitave noći osećala se kao da ponovo oživljava stare noćne more. Ali kada se probudila, nestali su joj iz sećanja.
     Kovenant je stajao kraj viseće ležaljke, okrenut leđima. Držao je staru odeću kao da namerava da je obuče. Gledala ga je sa bolom u očima, nemo ga preklinjući da se ne vrati u ono što je bio, u ono što su bili jedno prema drugom.
     Kao da je osetio njen pogled; okrenuo se i pogledao je u oči. Imao je grimasu punu žuči. No, nije se povukao od onoga što je video. Iako je iščekivao Jedino Drvo sa više straha nego nestrpljenja, ipak je bio snažan i opasan kao i u njenim sećanjima. Trenutak kasnije, bacio je odeću u ugao. Kleknuo je kraj Linden i uzeo je u naručje.

     Kada su kasnije izišli na palubu, nosio je vunenu košulju koju su mu dali, kao da ga je lepra učinila neosetljivim na svežinu kasne jeseni. Takva odluka donela joj je olakšanje; a ipak je izgledao neobično nespreman u takvoj odeći, kao da mu je ljubav prema njoj oduzela više odbrane nego što bi ona mogla da proceni ili nadoknadi.
     Čitavog dana koračali su palubom, čekajući. Svi su čekali, i ona i Kovenant i džinovi sa njima. Povremeno je viđala kako članovi posade prekidaju posao da bi se zagledali preko pramca. No, čitavog jutra nisu videli ništa sem širokog mora kako se proteže sve do ivica sveta. Posle podnevnog obroka nastavili su da čekaju, i dalje ne videći ništa.
     No, sredinom popodneva konačno se začuo uzvik - krik objave koji je ipak pogodio Lindeninu napetost kao vrisak. Džinovi su poskakali na jedra da vide ono što je izviđač video. A Sanomor je izišao iz potpalublja i mračno se popeo i sam. Kovenant je za trenutak pritisnuo grudi o ogradu prednje palube, kao da će time prisiliti sebe da vidi dalje. Potom se obratio Linden. "Hajde." Pošao je ka izdignutoj krmenoj palubi. Kao i on, jedva je mogla da se uzdrži od trčanja.
     Prva i Lupižena bili su tamo, sa Brusobolom i džinom koji je pazio na brodosrce. Sedmoruk i Vedrogneva ubrzo su pristigli. Sadruzi su zajedno gledali napred, tražeći pogledom Ostrvo Jedinog Drveta.
     Tokom čitave milje, ili čak i više, obzorje je ostalo nepromenjeno i nejasano. A tada je Brusobol podigao ruku da pokaže gotovo tačno preko pramca. Linden nije bila dalekovida kao džinovi; ali posle još jedne milje i ona je ugledala Ostrvo. Maleno u daljini, stajalo je kao smrtonosna tačka na spoju neba i mora - tačka oko koje se okreće Zemlja. Dok je vetar brzo nosio Dragulj Zvezdoputa napred, Ostrvo je raslo kao da će ispuniti sva očekivanja pohoda.
     Pogledala je Kovenanta; ali on joj nije uzvratio pogled. Svu pažnju usmerio je napred: izgledao je kao da je na ivici vatre. Iako nije govorio, oštre i duboke bore na licu jasno su pokazivale da će se ovde odlučivati o njegovom životu i smrti.
     Ostrvo se polako otkrivalo pred brodom koji se približavao. Stajalo je kao piramida od starog manena nagomilanog na površini mora. Vetrovi i vode umekšali su i isprali sivo, zbijeno stenje, pa je izgledalo gotovo čisto belo tamo gde ga je sunce doticalo, a gotovo crno tamo gde je ležalo u senci. Predstavljalo je ostrvo dana i noći - iskrzano, slano, neosporivo. Daleko je nadvisivalo džinobrod; po obliku gornje ivice videlo se da je nekada bilo vulkan, ili barem da je sada šuplje u sredini.
     Kasnije se dromond dovoljno primakao da vide kako Ostrvo počiva okruženo brojnim grebenima. Podizali su se u vazduh kao zubi, sa monog pukotina između; ali nijedna nije bila dovoljno velika da Dragulj Zvezdoputa prođe.
     Dok se sunce spuštalo, Brusobol je poveo džinobrod kružnom putanjom da zaobiđu uzvišenje, kako bi potražio prolaz dok ostali traže neki trag Jedinog Drveta. Lindenin pogled bio je prikovan za ostrvo; svim čulima je posmatrala svaku promenu igre svetlosti i tame od vrha do obale. Ali nije našla ništa. Ostrvo se sastojalo samo od golog kamena, otpornog na svaku vrstu života sem svog sopstvenog. Čak ni među stenjem koje su zapljuskivali talasi nije bilo morske trave ni drugog rastinja.
     Samo kamenje bilo joj je jasno, masivno i čvrsto kao zbijeni granit - istureni deo kostura Zemlje. No, možda upravo zato nije primalo nijedan oblik života. Dok ga je gledala, ustanovila je da se čak ni ptice ne gnezde na njemu; možda u vodi oko grebena nije bilo ribe.
     "Gde je?" mrmljao je Kovenant, obraćajući se svima i nikome. "Gde je?"
     Trenutak kasnije, Lupižena mu je odgovorio. "Na vrhu. Zar to nije prirodno mesto za ono što tražimo?"
     Linden je zadržala sumnje za sebe. Kada je sunce počelo da zalazi, bacajući po padinama narandžaste, zlatne i neprozirno purpurne prelive, Dragulj Zvezdoputa završio je krug oko Ostrva; a ona nije videla nikakav znak da je Jedino Drvo na njemu - niti da je ikada postojalo.
     Na znak Prve, Brusobol je naredio da se skupe jedra i da se dromond usidri ispred severnih grebena. Neko vreme niko na krmenoj palubi nije govorio; veličanstveni prizor Ostrva sve ih je opčinio. Pod ovim svetlom videlo se da stoje pred mestom moći. Sunce se povuklo kao da se oprašta od Zemlje. Osim mrmljanja zaposlenih džinova, cviljenja užadi i jedara, vlažnog udara talasa o grebene, vladala je potpuna tišina. Nijedan galeb nije se oglasio da osveži strogost Ostrva. Stajalo je unutar zaštitnih zuba kao da je tako stajalo oduvek i nikada neće nestati.
     Prva je tiho progovorila. "Džinoljube, zar nećeš čekati novi dan pre nego što posetiš ovo mesto?"
     Kroz njega je prostrujao drhtaj nalik na iznenadnu jezu. Odgovorio je promuklim glasom. "Ne."
     Prva je uzdahnula, ali nije se protivila. Obratila se Sedmoruku; ovaj je pošao da nadgleda spuštanje čamca.
     Onda se ponovo obratila Kovenantu. "Dalek smo put prešli do ovog Ostrva. Zbog tvoje moći - i zbog onoga što si učinio u Leleju za naše izgubljene sunarodnike - nismo te ispitivali o cilju koji te vodi. Ali sada te pitam." Sunce na zapadu kao da je umiralo iza dugačke krivine mora. Kovenantov pogled bio je kao odjek vatre. "Jesi li razmislio kako ćeš stvoriti to Žezlo Zakona koje želiš?"
     Linden je odgovorila umesto njega, zahtevajući mesto u družini jer nije znala kako drugačije da ga odvrati od namera prema njoj. "Zato sam ja ovde."
     Oštro ju je pogledao, ali ona je prikovala pogled za Prvu. "Moja čula", rekla je, nespretna što je u središtu pažnje. "Stvari koje vidim i osećam. Zdravlje. Ispravnost. Poštenje. Šta drugo mogu da znače? Ja sam osetljiva na Zakon. Mogu da kažem kada se sve slaže - a kada ne. Mogu da ga vodim."
     No, čim je izrekla svoju tvrdnju, znala je da to nije dovoljno. Njegova zračenja bila su jasna. Računao je na njenu pomoć. I nije se predomislio, nego ju je gledao kao da je izrazila želju da ga napusti. Nada i bol bili su nerazlučivo povezani u njemu.
     Nesvesna Kovenantovih unutrašnjih suprotnosti, Prva je prihvatila Lindenin odgovor. Otišla je sa krmene palube zajedno sa Lupiženom i Brusobolom i prišla ogradi kraj koje se spuštao čamac.
     Vedrogneva je preuzela zapovedništvo na Dragulju Zvezdoputa. Kada se uverila da je dromond u redu, obratila se Kovenantu i Linden. "Idite sa srećom."
     Kovenant nije odogovorio. Zurio je u Ostrvo kao da vidi svoj usud u jenjavanju lepote sunca.
     Linden mu je prišla bliže i spustila mu ruku na rame. Kruto se okrenuo i dozvolio joj da vidi sve sukobe na njegovom licu. Bio je ličnost svetlosti i tame, kao i Ostrvo.
     Ponovo je pokušala da ga navede da je razume. "Sanomor se boji. Mislim da on zna šta čini poglavar Kletnik."
     Lice mu se zgrčilo, pa opustilo kao da namerava da joj odgovori osmehom kakav je jednom uputio Džoani. "To nije važno." Lice mu je postajalo sve nežnije. "Kada sam bio u Andelejnu, Mhoram je rekao: 'Ne vredi izbegavati njegove klopke, jer su uvek ispunjene drugim klopkama, a život i smrt su suviše prepleteni da bi naškodili jedno drugom. Ali neophodno je razumeti ih kako bi vladao njima.'" Potom se ponovo ukrutio. "Hajdemo. Hajde da vidimo u kakvoj smo to nevolji."
     Nije žežela da ga pusti. Želela je da ga zagrli i zadrži, da ga natera da prekine to što čini. Ali nije. Zar ga nije upravo zato volela - zato što se nije povlačio od sopstvenog bola? Stegla je zube, prikupila hrabrost i pošla za njim niz stepenice koje kao da su je vodile u noć.
     Sunce je još obasjavalo jarbole, ali zadnja paluba pala je u senku. Bio joj je potreban trenutak da prilagodi vid pre nego što je uspela da razabere Sanomora kako stoji kraj ograde sa Brusobolom, Prvom i Lupiženom. Bio je tu i Vain, crn kao nadolazeća tama. Findejl je takođe prišao; njegov ogrtač stvarao je svetlu mrlju pored Vainovog abonosnog crnila. Ali nisu govorili i Kovenant je brzo prošao kraj njih. "Jesmo li spremni?" upitao je kada je stigao do Prve.
     "Spremni koliko možemo biti", odgovorila je, "kada ne poznajemo sudbinu koja nas čeka."
     Odgovorio je kao tama koja se zgušnjavala oko dromonda. "Onda, hajdemo."
     Findejl se smesta upleo glasom upozorenja i preklinjanja. "Prstenošo, zar nećeš promisliti? Odustani od tog ludačkog cilja dok još imaš izbora. Otvoreno ti kažem da si ti igračka u rukama moći koja će te uništiti - i Zemlju sa tobom. Ovo približavanje Jedinom Drvetu ne sme se učiniti."
     Sanomor je nemo klimnuo glavom kao da nema drugog izbora.
     Kovenant se naglo okrenuo i pogledao Određenog. Šaptao je vrlo tiho, gotovo za sebe. "Trebalo je da znam da se toga bojiš. Jedinog Drveta. Žezla Zakona. Bojiš se da bih mogao da uspem. Zašto biste inače pokušali da zarobite Vaina? Zašto ste tako uporno nastojali da nas sprečite da verujemo u sebe? Izgubićete nešto ako uspemo. Ne znam šta je to, ali strašno se bojite da ga izgubite.
     E pa, pogledaj", mračno je nastavio. "Vain je još sa nama. Još ima okove starog Žezla." Govorio je kao da mu više nije važno što je i sam sumnjao u demonokota. "Ja sam još tu. Još imam prsten. Linden je još tu." Iznenada mu se glas pretvorio u šapat kao da suzbija bes. "Pakla mi, ako hoćeš da odustanem, moraš mi reći razlog."
     Određeni je nemo gledao Kovenanta. Očito nije nameravao da odgovori.
     Trenutak kasnije, Kovenant se ponovo okrenuo ka ostaloj družini, besno gledajući kao da očekuje da se i oni raspravljaju s njim. No, Brusobol je bio napet od saosećanja. Nije bilo nimalo oklevanja u čvrstoj rešenosti Prve i u Lupiženinom iščekivanju čuda. A Sanomor nije ni pokušao da ubedi Nevernika.
     Vođen svojim ličnim demonima, Kovenant je prišao ogradi i spustio stopala na lestvice od konopca koje su se spuštale do čamca.
     Linden je smesta pošla za njim, ne želeći da neki džin sedne pored njega.
     Kail i Brin bili su tik iza nje.
     Sada je već čitavo Ostrvo palo u senku osim samog vrha, koji je zadržavao boje zalaska kao steg koji će biti progutan dugom noći Zemlje. Ali dok je svetlo trajalo, davalo je vrhu izgled mesta gde bi se zaista moglo naći Jedino Drvo. Kada je okrenula leđa predelu kako bi sišla niz lestvice, Linden se setila da će ove noći biti mladi mesec. Nagonski je zadrhtala. Iznenada joj je košulja izgledala nedovljna pred hladnom tamom koja se izdizala iz vode kao iznenadni dah. Njihanje talasa zapljusnulo je dromond i čamac baš u trenutku kada je pružila nogu sa lestvica; voda joj je opekla kožu kao da je snažna poput kiseline. No, prigušila je nehotični uzvik i spustila se na dno čamca, a onda pošla da sedne pored Kovenanta na pramcu. Voda joj je, sušeći se, zategla kožu na nogama, golicajući joj nerve.
     Za haručaijima je pošao Brusobol. Dok se spuštao, sunce je napustilo vrh Ostrva i potpuno zašlo za obzorje. Sada se Ostrvo videlo samo kao senka nad dubinama, ocrtano zvezdama koje su se sporo pojavljivale. Linden uopšte nije mogla da razabere ivice grebena. No, kada su Brusobol i Sanomor seli za vesla, na njihovim ogromnim ramenima nije bilo sumnje da će naći put. Kapetan je govorio nešto bratu, ali pljuskanje vode prigušilo je reči.
     Lupižena i Prva ćutke su sišli u čamac. Iz mraka se na dno čamca iza Sanomorovih leđa spustila senka, a potom se zgusnula i pretvorila u Findejla. Vain se smestio u drugoj polovini čamca sa Brinom i Kailom, blizu krme gde su sedeli Prva i Lupižena.
     Linden je uhvatila Kovenanta za ruku. Prsti su mu bili ledeni; neosetljivost se pretvorila u opipljivu hladnoću.
     Prva je mahnula u znak pozdrava džinovima na Dragulju Zvezdoputa. Ako su Sedmoruk ili Vedrogneva i uzvratili pozdrav, nije se čuo zbog ledenog zvuka vode. Brusobol je ćutke otkačio čamac i veslom se odgurnuo od dromonda. Okruženi samo pljuskanjem talasa, drugovi su zašli u noć.
     Neko vreme niko nije govorio. Kovenant je sedeo zagledan u tamu, stežući Linden za ruku kao da predstavlja sidro. Gledala je kako Ostrvo postepeno postaje sve jasnije kako su zvezde oko njega postajale jače; ali i dalje nije mogla da vidi greben. Tama koja se dizala iz vode izgledala je neprobojna. Ipak, vesla su mirno pljuskala, zaranjajući i izranjajući iz nemirnog mora; čamac je napredovao kao da ga nešto privlači pravo ka neznanom kraju. Ostrvo se nadvijalo iz noći, opasno kao ulaz u pakao.
     Linden je osetila da je obuzima iznenadna i nerazumna panika da će čamac udariti o neki greben i potonuti. Tog časa tiho se oglasila Prva. "Malo levo." Čamac je malčice promenio pravac. Par otkucaja srca kasnije nazubljeni koralni grebeni pojavili su se sa obe strane, toliko neočekivano da se Linden trgla. No, čamac je bezbedno prošao između njih i zašao u mirnije vode.
     Sa tog mesta - blizu mora, u mraku od obzorja do obzorja - Ostrvo je izgledalo mnogo udaljenije nego sa Dragulja Zvezdoputa. No, družina je brzo napredovala. Vođen vizijom, Sanomor je upirao o vesla, udarajući o viljuške pri svakom zamahu; Brusobol je pratio ritam, ako ne i žurbu svog brata. Stoga je Ostrvo polako postajalo sve više i čvršće, posežući ka nebu kao da na njemu stoje temelji zvezda. Linden je poverovala da će padine u mraku biti nesavladive - da možda uopšte neće moći da se penju njima, naročito ako Kovenant ne bude savladao vrtoglavicu. Ruka mu je u njenoj bila ledena kao da su mu se i kosti smrzle.
     No, ubrzo je zaboravila tu strepnju, zaboravila je čak i da steže Kovenantove prste. Zurila je u promenu koja se desila sa Ostrvom.
     Prva i Lupižena su ustali. Čamac je klizio po vodi dok se nije zaustavio. Brusobol i Sanomor su podigli vesla kako bi pogledali preko pramca ka odredištu.
     Niz padine ostrva počeli su da se spuštaju pramenovi i potoci magle. Magla se, izgleda, dizala kao para iz nevidljivih pukotina između stenja. Deo se penjao naviše i rastvarao se u oštroj noći. Ali većina se slivala ka moru, nakupljajući se i zgušnjavajući kako su se potoci spajali.
     Magla je bila osvetljena.
     Kao da nije svetlela sama od sebe. Više je ličila na običnu maglu pod punim mesecom. Ali meseca nije bilo. Svetlo je padalo samo na maglu. Ponosni stegovi i tokovi vaduha spuštali su se kao zgusnuta mesečina, ne osvetljavajući ništa do sebe samih.
     Kada se izmaglica rasula kao inje oko obala ostrva, magla je prešla i na more. Postpeno je nestalo čitavo Ostrvo, osim samog vrha. Srebrnasta i avetinjska, svetlucava magla se širila ka čamcu kao da namerava da ispuni čitavu oblast unutar grebena.
     Linden je morala da suzbije želju za bekstvom. Bila je duboko sigurna da ne želi da je dodirne taj jezivi i neobijašnjivi vazduh. Ali pohod je morao napred. Neobično čvrstim i tihim naređenjem, Prva je vratila Brusobola i Sanomora za vesla. "Dosta mi je čekanja", rekla je. "Ako nam je ovo budućnost, hajde da je makar dočekamo po svom izboru."
     Zaranjajući i izranjajući, vesla su odmeravala napredovanje čamca ka sve bližoj magli. Zvezde su svetlucale kao upozorenje; ali čamac je išao dalje, pravo u vlažno isparenje. Magla je nastavila da se sliva ka moru. Već je postala toliko gusta da se strane ostrva više nisu videle i toliko visoka da je i vrh gotovo iščezao. Zbog osvetljenja delovala je kao izgrižena i prozračna pod mesečinom. Zbog njenog približavanja izgledalo je da se čamac kreće brže; kao da je lidački jurio preko tamne podršine vode.
     Prva je promrmljala naređenje. Brusobol i Sanomor podigli su vesla. Čamac je nemo klizio u iščekivanju magle.
     Nebo je iznenada nestalo. Linden je osetila dodir vlažnog svetla na licu i trgla se, očekujući opasnost ili bol. Ali čula su joj odmah rekla da je moć magle suviše neodređena, suviše nalik na mesečinu, da bi izazvala štetu - ili da bi je razumela. Jasno je videla sadruge, ali more je nestalo pod gustim, srebrnim tepihom, a krajevi vesala nestali su sa vidika kao da su odgrizeni.
     Uz novi grč strepnje, upitala se kako će pohod naći pravi put. No, utom se Prva ponovo oglasila i Brusobol i Sanomor su opet prionuli na posao. Njen glas bio je pun gvozdene odlučnosti; nalagala je male promene kretanja, kao da joj je osećanje pravca neosetljivo na zbunjenost.
     Zbog kretanja čamca, magla im je išla pravo u lice. U Kovenantovoj kosi stvarale su se kapi nejasnog svetla, nalik na sedefasti znoj potrebe i moći. Posle nekoliko trenutaka magla se uskovitlala, pružajući im priliku da vide vrh Ostrva. Pre no što se pukotina zatvorila, Linden je utvrdila da Prva dobro drži pravac.
     Začuo se Lupižena. Kao da je govorio s mukom, kao da su mu iskrivljena pluća bila puna magle i vlage. Čestitao je Brusobolu i Sanomoru na veslanju, hvalio Vainovu smirenost, opisivao druge magle koje je video na svojim putovanjima. Same reči nisu imale nikakvo značenje: bilo je važno da ih izgovara. Radi svojih saputnika - i radi sebe samog - pokušao je da magli da prizvuk ljudskog. No, svaku reč pratio mu je čudan odjek, kao da magla predstavlja pećinu. Prva se konačno obrecnula na njega. Zaćutao je.
     U tišini prekidanoj samo pljuskanjem vesala, čamac je išao napred.
     Magla je postepeno počela da liči na san u kome ogromna razdoblja prolaze nezaustavljivom brzinom. Neobično osvetljenje svemu je davalo hipnotički izgled. Kapi vode nalik na malene kugle padale su sa Kovenantove vilice, ostavljajući tragove sitnog svetla na njegovoj košulji. Lindenina odeća bila je prekrivena umirućim draguljima. Kosa joj je visila oko lica, mokra i tamna.
     Kada se magla dovoljno razišla da bi ponovo bacili pogled na Ostrvo, jedva je primetila da stenje nije nimalo bliže.
     Brusobol i Sanomor nastavili su da veslaju; ali disali su sve teže, a leđa i ramena zračili su im naporom. To je pomoglo Linden da oseti proticanje vremena. Hipnotička isparenja kao da su progutala polovinu noći. Pokušala je da odbaci neosetljivost, da izbriše sa obraza vlažnu otupljenost. U sledećem otvoru magle jasno je videla Ostrvo.
     Čamac nije nimalo napredovao.
     "Vatru mu paklenu", zarežao je Kovenant. "Pakla mu i krvi."
     "Sada sam zaista zbunjen", počao je Lupižena. "Ova atmosfera..." Ali nije našao potrebne reči.
     Findejl je stajao zagledan u Ostrvo. Lice i kosa bili su mu suvi, nedirnuti maglom. Držao je ruke prekrštene na grudima, kao da je stegao more u laktove. Pogled mu je bio nepomičan, kao da nekom nameće volju.
     "Findejle", počela je Linden. "Šta nam to, pobogu, činiš?"
     Tog časa se iza Određenog prolomilo nasilje.
     Brin je pokušao da skoči između Brusobola i Sanomora. Sanomor je pružio ruku ka njemu i zadržao ga. Sudarivši se, obojica su pala na dno čamca. Brusobol je podigao svoja vesla i uhvatio Sanomorova pre no što su isklizla iz držača. Lupižena je brzo prišao da ih preuzme. Brusobol se okrenuo i pokušao da razdvoji Brina i Sanomora.
     Kail je pošao ka gužvi. Prva je ustala i uhvatila ga, grubo ga bacivši iza sebe. Sledećeg trenutka u rukama je držala mač.
     "Dosta!"
     Brusobol joj se sklonio sa puta. Sanomor je prestao da se bori. Pre no što je Brin uspeo da je izbegne, uperila mu je vrh mača u grlo.
     Kail je pokušao da mu pođe u pomoć. Brusobol mu je preprečio put.
     "A sada", rekla je Prva, "reći ćeš mi šta ovo znači."
     Brin nije odgovorio njoj. Upravio je glas ka Kovenantu. "Prapoglavaru, dozvoli mi da govorim sa tobom."
     Sanomor je istog časa počeo gozničavo da trese glavom.
     Kovenant je zaustio da odgovori. Linden ga je zaustavila. "Samo trenutak." Dahtala je kao da je teško udisati maglu. Brzo je prišla Sanomoru, zgrčenom na dnu čamca. Pogledao ju je u oči kao da preklinje.
     "Video si nešto", rekla je. "Znaš šta se ovde dešava."
     Lice mu je bilo vlažno od kondenzovane magle. Zato mu je ožiljak pod očima izgledao kao krik.
     "Ne želiš da Brin govori sa Kovenantom."
     Sanomor je razrogačio oči. Pogrešno je nagađala.
     Pokušala je ponovo. "Ne želiš da Brin učini to što namerava. Ne želiš da ubedi Kovenanta da mu to dopusti."
     Na to je nemi džin žurno zaklimao glavom.
     Intuicija ju je pretekla. Sanomorova hitnja sadržala je i ličnu strepnju slične logike. "Ako Brin to učini - to što hoće da učini - desiće se sve strašne stvari koje si video. Nećemo moći da ih zaustavimo." Pri pogledu na njegov užas grlo joj se steglo. Ovo je jedina prilika da se spaseš.
     Trudeći se da povrati glas, pogledala je Kovenanta preko prednjeg dela čamca. "Nemoj..." Drhtala je. "Nemoj ga pustiti da učini to. Posledice..."
     Kovenant nije gledao u nju. Zurio je u Brina sa tolikom mučninom da ju je prosto primorao da se i sama okrene na tu strnu.
     Haručai je jednom rukom uhvatio oštricu mača Prve. Uprkos njenoj ogromnoj snazi, trudio se da odgurne šiljak od grla. Krv mu je tekla niz podlakticu, jer mu je oštrica parala meso; ali nije odustajalo. Ako se Prva ne povuče, osakatiće sebi prste.
     "Brine!" pobunila se Linden.
     Haručai ničim nije pokazao da ju je čuo.
     Poluglasno proklinjući, Prva je povukla mač. "Poludeo si." Bila je promukla od osećanja. "Neću da primim na sebe teret takve tvoje smrti.
     Brin je nije ni pogledao dok se uspravljao i išao ka Kovenantu. Ruka mu je i dalje krvarila, ali nije obraćao pažnju - samo je stegao prste oko rane i pustio je da krvari i dalje. Držao je pesnicu nekako povijeno, kao da namerava da napadne Nevernika.
     No, zaustavio se blizu Kovenanta. "Prapoglavaru, molim te da me saslušaš."
     Kovenant je zurio u Haručaija. Klimnuo je glavom nekako krhko; izgledao je loman od dubine osećanja. Svuda unaokolo magla je tekla i spuštala se kao da ih nikada neće osloboditi.
     "Haručai imaju priču", počeo je Brin ravnim glasom, "legendu koju su stari pripovedači sačuvali iz najdaljih prošlosti, davno pre no što je naš narod uopšte sreo Kevina Zemljoguba i poglavare Domaje. Priča kaže da na ivici Zemlje i na kraju vremena stoji usamljeni čovek koji sadrži značaj haručaija - čovek koji mi nazivamo ak-Haru Kenaustin Ardenol. Priča kaže da je on savladao sve veštine i junaštva koje mi želimo, svo uzdržavanje i smirenost, da je postao savršen - osećanja i veštine nalik na veličanstvenost planina. I priča kaže da, ako ikada jedan haručai potraži ak-Haru Kenaustin Ardenola i odmeri snage sa njim, možemo saznati meru naše vrednosti, u porazu ili pobedi. Stoga smo mi, haručai, narod koji traga. U svakom našem srcu udara čežnja za tim oprobavanjem i znanjem koje nam ono nudi.
     No, put ka ak-Haru Kenaustin Ardenolu nije poznat, nikada nije bio znan. Priča kaže da put ni ne može biti poznat - da ga može naći samo onaj ko bez znanja zna i koji nije pošao da traži ono što traži." Uprkos bezosećajnosti, u Brinovom glasu osećalo se narastanje uzbuđenja. "Ja sam taj. Na ovo mesto došao sam u tvoje ime, a ne u moje, tražeći ono što nisam tražio.
     Prapoglavaru, mi smo se povukli iz tvoje službe. Ne želim da te sada služim. Ali ti imaš beli prsten. Imaš moć da sprečiš moju želju. Ako uzmeš na sebe taj teret, za mene će biti izgubljen - a verovatno i za sve haručaije za sva vremena. Molim te da mi dozvoliš. Ja ne razumem Zemljo-vid Palamara Sanomora. Jasno mi je da mogu uspeti ili propasti. Ako propadnem, zadatak će pasti na tebe. A ako uspem..." spustio je glas kao da je to jedini način da izdrži snagu svoje čežnje. "Prapoglavaru." Stegnuta kao da cedi sopstvenu krv, njegova pesnica podigla se kao da moli. "Nemoj me sprečiti da nađem značenje našeg postojanja."
     Linden nije imala pojma o čemu to Brin govori. Čitav govor bio je nepovezan kao u noćnoj mori. Samo su Sanomor i Findejl pokazivali nekakvo razumevanje. Sanomor je sedeo sa dlanovima preko lica, kao da ne može da podnese to što čuje. A Findejl je stajao sam, kao da zna sve odgovore i da ih se gadi.
     Kovenant je grubim pokretom skinuo magleni znoj sa čela. Usnama je uobličio nekoliko različitih odgovora pre nego što je reagovao. "O čemu to, do đavola, govoriš?" zastenjao je na kraju.
     Brin nije odgovorio, nego je podigao ruku i pokazao ka Ostrvu.
     Pokret mu je bio toliko siguran da je povukao za sobom sve poglede.
     Negde ispred pramca u magli se otvorio prozor, otkrivajući ravnu kamenu ploču. Stajala je malo uzdignuta nad morem. Zbog varljivih sedefastih isparenja bilo je teško proceniti razdaljinu; ali vlažni, crni kamen izgledao je mnogo bliži nego što je bilo Ostrvo još maločas. Zapravo, ploča uopšte nije mogla da bude deo Ostrva. Izgledalo je da postoji samo u okviru magle.
     Na njoj je prekrštenih nogu sedeo prastari čovek u ofucanom, bezbojnom ogrtaču.
     Glava mu je bila napola pognuta, kao da meditira. Ali oči je držao otvorene. Oči su mu bile prevučene mlečnobelom skramom katarakte ili slepila. Ipak, zračio je jezivom i neiskazivom snagom.
     Brin ili Kail mogli bi da tako izgledaju kada bi im buran način života dozvolio da dostignu toliko duboku starost.
     Magla se gotovo smesta ponovo sklopila, kovitlajući se u avetinjskoj tišini.
     "Da", rekao je Findejl kao da nije očekivao da će ga iko čuti. "Čuvar Jedinog Drveta. Moramo proći pored njega."
     Kovenant je zurio u Određenog. No, Findejl mu nije uzvratio pogled. Nevernik se naglo okrenuo ka Brinu. Magla mu je osvetljavala lice kao odsjaj straha.
     "Jesi li to hteo da učiniš?" Glas mu je zvučao kreštavo u sedefnoj tišini. "Da se boriš sa Čuvarem? Da se boriš?"
     Brin je tiho odgovorio. "Elohim je rekao da moraš proći pored njega kako bi stigao do Jedinog Drveta. A ja mislim da je on ak-Haru Kenaustin Ardenol. Ako uspem, obojici će biti dobro."
     "A ako ne uspeš?" Kovenant je zavitlao reč u Brinovu staloženost. "Već veruješ da nisi dostojan. Šta misliš, koliko još možeš da izdržiš?"
     Brinovo lice ostalo je nepomično. "Znaću istinu. Biće koje ne može da podnese istinu zbilja je nedostojno."
     Kovenant se trgao. Bolnim pogledom potražio je pomoć od Linden.
     Jasno je videla njegov sukob. Bojao se da rizikuje sebe - svoju sposobnost uništenja - u sukobu sa Čuvarem. Ali nikada nije naučio da pusti druge da preuzmu njegovo mesto kada se plašio; strah ga je pokretao više od hrabrosti. I nije želeo da odbije Sanomora. Nemi džin još je krio lice, kao da je prešao preko granica izdržljivosti svoje duše.
     Linden se kolebala, uhvaćena u sopstvene suprotnosti. Nagonski je verovala Sanomoru; ali potreba koja je navela Brina da odgurne mač Prve takođe ju je dirnula. Razumela je strogost haručaija i želela je da se srodi sa njom. A ipak nije mogla da zaboravi Sanomorove razdiruće napore da joj prenese viziju.
     Prva i Lupižena stajali su zajedno, gledajući u nju. Brusobol je stegao Sanomora za ramena; ali pogled je isto uperio ka njoj. Samo Brin nije čekao njen odgovor. Gledao je pravo u Nevernika.
     Nesposobna da kaže da ili ne, pokušala je da nađe drugi izlaz iz dileme. "Veslali smo pola noći" - obratila se Brinu, trudeći se da odagna drhtaje iz glasa - "a nismo se nimalo primakli. Kako misliš da dospeš do tog čoveka da bi se boio sa njim?"
     Kriknula je istog časa; prekasno. Brin je prihvatio njeno pitanje kao dozvolu. Ili je odlučio da ne čeka Kovenantovo odobrenje. Prebrzo da bi ga zaustavili, skočio je na pramac i zaplivao prema Ostrvu.
     Magla ga je progutala. Linden je čula pljusak kada je pao u vodu, ali nije videla trag kuda je plivao.
     Jurnula je napred sa Kovenantom i Brusobolom, ali haručai je bio van domašaja. Čak je i plivao bešumno.
     "Proklet bio!" povikao je Kovenant. Glas mu je odjeknuo i zamro u pećinastoj magli. "Nemoj pokleknuti!"
     Za trenutak niko nije govorio. Onda se oglasila Prva. "Brusobole." Glas joj je bio gvozden. "Sanomore. Sada ćete veslati kao što nikada ranije niste veslali. Ako je to u moći džinova, doći ćemo do Ostrva."
     Brusobol je požurio na veslačku klupu, ali Sanomor je sporije reagovao. Linden se plašila da uopšte neće odgovoriti, da je suviše obuzet užasom. Ali potcenila ga je. Spustio je ruke sa lica, zgrčene u pesnice. Posrćući, vratio se do sedišta i uzeo vesla. Stežući drške kao da će ih zdrobiti, prosto je napao vodu.
     Linden se zateturala od naglog pokreta, ali se pridržala za klupu i okrenula se da pored Kovenanta gleda napred.
     Brusobol za trenutak nije mogao da prati brzi ritam bratovljevog veslanja. A potom su zaveslali kao blizanci.
     Magla se ponovo otvorila. Pogled na nebo i zvezde iza vrha Ostrva pokazao je da čamac i dalje ne napreduje.
     Trenutak kasnije para se uskovitlala i ponovo su ugledali kamenu ploču.
     Izgledala je mnogo bliža od ostrva. I bila je prazna. Starac ju je napustio.
     No, ovog puta magla se nije odmah sklopila.
     Iz nje se pojavio Brin i stupio na kraj ploče. Zvanično se naklonio praznom prostoru kao da je suočen sa dostojnim protivnikom. Lako se postavio u stilizovani položaj za borbu. Potom se zgrčio kao da ga je pogodio udarac toliko brz da se nije mogao izbeći.
     Dok je padao, magla se uskovitlala i zatvorila.
     Linden je jedva primetila da su džinovi prestali da veslaju. Izvivši se na sedištima, Brusobol i Sanomor napeto su gledali napred. U čamcu je vladala tišina, osim Lupiženinog mrmljanja i Kovenantovih prigušenih kletvi.
     Uskoro se magla ponovo razdvojila. Ovog puta pokazala je hrpu kamenja na visini većoj od ploče.
     Brin je bio tamo; skakao je i okretao se između stenja kao da vodi smrtonosnu bitku sa praznim vazduhom. Posečena ruka bila mu je pokrivena krvlju; krv mu je pulsirajući tekla iz rane na slepoočnici. Ali kretao se kao da to ne primećuje. Pesnicama i stopalima zadavao je nizove udaraca koji kao da su završavali u vazduhu - i kao da su delovali. Ipak, u okretu je dobio udarac tolike siline da je savladao zaštitu. Ispod jednog oka pojavile su mu se posekotine, u uglu usana takođe; tunika mu se procepila, otkrivajući modrice na grudima i butinama. Bio je potisnut unazad i nestao je sa vidika kada se magla ponovo zgusnula.
     Kovenant je grozničavo čučao na pramcu. Bio je pokriven prugama svetlosti kao nagoveštajima divlje magije. Ledeni odsjaj kože kao da ga je razdirao iznutra, otupljujući mu nagon za vatrom. Kosti su mu delovale otvoreno i krhko pod Lindeninim čulima. Prestao je da proklinje kao da su i bes i protest uzaludni.
     Kail je pošao napred i sada je stajao zureći u maglu. Svaka crta lica bila mu je oštra od gneva; vlaga mu se taložila na čelu kao znoj. Linden je prvi put videla jednog haručaija da teško diše.
     Posle duge pauze kroz maglu se pojavio novi prizor. Bio je viši od prethodnih, ali ne i dalji. Ogromno kamenje se sudaralo, stvarajući bojno polje šljunka i odbojaka oštrih kao noževi. Sekli su Brinu stopala dok se pomerao u borbi, zadajući i presrećući udarce divljom silinom čoveka koji se potpuno zaboravio. Odeća je vitlala oko njega u krpama. Ni delić tela nije mu bio pošteđen rana.
     Ali sada je i Čuvar bio pomalo vidljiv. Njišući se između udaraca kao sopstvena senka, starac je izmicao i kretao se između kamenih cepki kao da je nedodirljiv. Ipak, izgledalo je da ga mnogi Brinovi udarci pogađaju, a svaki dodir ga je činio čvršćim. Brin je svakim udarcem stvarao svog neprijatelja iz ništavila.
     No, na Čuvaru se nisu videle nikakve povrede; a Brin je zauzvrat dobijao straše udarce. Čim je Linden pomislila da sigurno više neće izdržati, haručai je nestao pod nizom složenih udaraca. Morao je da se baci ničice na stenje, razdirući kožu na komade, kako bi izbegao starčev pokušaj da mu slomi kičmu.
     Nije uspeo da dovoljno brzo pobegne. Čuvar je skočio za njim, a nad prizorom se sklopila magla, zaklanjajući ih vlažnom svetlošću.
     "Moram..." Kovenant je nesvesno udarao pesnicama o kameni pramac. Krv mu je kapala iz rasečene kože na zglobovima. "Moram da mu pomognem." No, položaj svakog mišića na rukama i ramenima pokazivao je da ne zna kako.
     Liden je stegla srce, trudeći se da suzbije nagonske suze. Brin neće preživeti još mnogo. Već je bio tako ozbiljno povređen da će iskrvariti do smrti. Kako može da nastavlja borbu kada mu svakog trenutka iz tela ističe snaga?
     Kada se magla poslednji put otvorila, pokazala je uzvišicu visoko nad morem. Morala je da izvije vrat kako bi razabrala blagu padinu koja je vodila do naglog ponora. A iza ponora nije bilo ničega sem gladne praznine.
     Trenutak kasnije pojavio se Brin. Bio je potiskivan niz padinu, ka litici - teturajući se kao da mu je život nestao iz nogu. Sva odeća bila mu je rastrgnuta; bio je pokriven samo gustim mrljama i mlazevima krvi. Jedva je uspevao da podigne ruke kako bi blokirao udarce koji su ga primoravali da se povuče.
     Čuvar je sada bio potpuno vidljiv. Mlečnobele oči svetlucale su mu na maglovitoj svetlosti dok je udarcima nogu gonio Brina ka ponoru. Svaki napad odvijao se u potpunoj tišini strašnijoj od svakog zvuka povređenog tela. Ogrtač mu je lebdeo oko tela kao da je bezbojnost srž njegove snage. Na licu nije imao ni nagoveštaj osećanja dok je gonio Brina u smrt.
     Utom je Brin stigao do ivice ponora. Odnekud je smogao dovoljno očajanja da uzvrati napad. Nekoliko udaraca protreslo je Čuvara, iako nisu ostavili nikakav trag. Starac je za trenutak morao da odstupi.
     No, izgledalo je da postaje sve veštiji i jači kako zadobija čvrstinu. Gotovo smesta je savladao Brinov protivnapad. Udarcima nalik na bleske mesa i kostiju, ponovo je saterao Brina do provalije. Načinio je lažni pokret ka Brinovom trbuhu, na šta je ovaj nagonski spustio ruke. Starac ga je smesta udario snagom čekića pravo u čelo.
     Brin se zanjihao na ivici, povodeći se. Počeo je da pada.
     Kovenantov krik rascepio je maglu kao očajanje:
     "Brine!"
     U deliću sekunde kada je izgubio ravnotežu Brin je pogledao užasnute gledaoce. Onda je pomerio stopalo tako da je morao da padne. Ali dok je već leteo naniže, pružio je ruke. Zgrabio je starca za ogrtač.
     Predajući se ponoru, povukao je Čuvara sa sobom.
     Linden se pribila uz klupu. Nije čula Sanomorovo zagrcnuto ječanje, Lupiženin užasnuti bol, Kailov uzvik pohvale. Brinov pad palio joj je sva čula, odvajajući je od svega ostalog. Pad se ponavljao u njoj kao otkucaji srca. On je odabrao.
     Bok čamca zastrugao je o stenu; pramac je udario u pukotinu između kamenja. Voda je zapljuskivala mesto dodira. Linden i Kovenant su se pribili jedno uz drugo. Istovremeno su se zateturali i pali na dno čamca.
     Kada su ustali, sve unaokolo se promenilo. Magla je nestala, a sa njom i većina zvezda; jer sunce je počelo da izlazi i njegovo postojano svetlo već je pokrilo nebesa sivilom. Dragulj Zvezdoputa nazirao se u daljini, usidren iza prepreke grebena. A nad čamcem se uzdizalo Ostrvo Jedinog Drveta, nalik na planinu počasti svim hrabrim mrtvima Zemlje.
     Brusobol je prošao kraj Linden i Kovenanta i popeo se uz kamenitu obalu da priveže čamac tamo gde je sam pristao. Potom se sagnuo i ponudio Linden i Kovenantu pomoć da iziđu. Lice mu je bilo prazno od neočekivanog gubitka. Mogao je da predstavlja i priliku iz sna.
     Kail je prišao Linden kao da likuje, uhvatio je oko struka i predao Brusobolu. Kapetan ju je spustio na stenje iza sebe. Kruto se popela preko nekoliko stena, zaustavila se i osvrnula kao da je izgubila vid. Kovenant se dobatrgao do nje. Svitanje je bacalo svetlost na vrh Ostrva. Nedostatak dromondovog srednjeg jarbola bio je bolno očit. Sanomor se teturao po kamenju kao da ga je Zemljo-vid učinio starim. Prva, Lupižena i Brusobol popeli su se za njim kao pratnja. Vain i Findejl pratili su džinove kao ožalošćeni. Ali sve je bilo površinsko. Ispod svega nalazio se strašni trenutak Brinovog pada. Progonjeni onim što su videli, sadruzi se nisu gledali u oči dok su se odmicali od čamca.
     Samo Kail nije bio uznemiren. Iako mu je lice bilo nepomično kao i uvek, oči su mu blistale kao da se u sebi smeši. Da je smogla glas, Linden bi se izderala na njega. No, nije nalazila reči ni snage da ih izgovori. Brin je dočekao Kovenantov krik poštovanjem - i pao je. Nikakve reči nisu bile dovoljne. Nikakva snaga nije bila dovoljna.
     Lupižena je prišao Kovenantu i nežno mu spustio ruku na rame. Prva je zagrlila Sanomora kao da pokušava da ga podigne iz samog sebe. Vain je zurio u prazno sa uobičajenim dvosmislenim osmehom. Findejl nije pokazivao nikakvu reakciju. Samo je Kailov pogled poigravao pod izlazećim suncem, blistav od oduševljenja. Trenutak kasnije, prekinuo je tišinu: "Ne bojte se. On nije pokleknuo."
     I Brin se pojavio kao da je prizvan Kailovim rečima. Lako koračajući preko kamenja, silazio je ka družini. Koraci su mu bili laki i zdravi; mahanje ruku nije pokazivalo nikakav bol. Tek kad je stao tačno pred Linden, videla je da je zaista bio ozbiljno ranjen. Ali sve rane su se zacelile. Po čitavom telu imao je mrežu svežih, bledih ožiljaka, ali mišići su mu se napinjali i klizili pod kožom kao da su puni radosti.
     Umesto izgubljene tunike, nosio je bezbojni ogrtač Čuvara.
     Linden je zurila u njega. Kovenant je micao usnama, izgovarajući njegovo ime, ponovo i ponovo, ali nije odavao nikakav glas. Brusobol i Prva delovali su ošamućeno. Lupiženinim licem polako se razlio osmeh, odgovarajući na svetlost u Kailovom pogledu. Sanomor je stajao uspravan pod svitanjem i klimao glavom kao da priznaje sudbinu. Ali niko nije mogao da progovori.
     Brin se poklonio pred Kovenantom. "Prapoglavaru", čvrsto je rekao, "prilaz Jedinom drvetu leži pred tobom." Pokazao je ka osunčanom vrhu Ostrva. U glasu mu se osećao nagoveštaj radosnog drhtaja. "Otvorio sam ti ga."
     Kovenantovo lice zgrčilo se kao da ne zna da li da se smeje ili da plače.
     Linden je znala. Oči su je pekle kao rađanje jutra.
     Nemi džin i dalje je klimao glavom kao da ga je Brinova pobeda lišila svakog drugog odgovora.
     Kovenant će je poslati nazad.









25. DOLAZAK POHODA
     Kovenant je zurio u Brina, osećajući da se oko njega skuplja uništenje. Čitavo ostrvo bilo je ruševina, mesto smrti. Zašto nije bilo trulih leševa, izbeljenih kostiju? Znači, ne smrt, nego istrebljenje. Iz sveta je jednostavno nestala nada. Svitanje je ležalo po stenju, ružičasto kao laž.
     Gubim um.
     Nije znao šta da učini. Svaka staza ka ovom Ostrvu bila je oivičena nadgrobnim kamenjem. Samo Ostrvo izdizalo se nad družinom kao masiv, iskrzano i opasno. Stenje na padinama se pokretalo, izazivajući vrtoglavicu. A on je ipak već doneo odluku, uprkos činjenici što ju je mrzeo - i plašio se da je pogrešna, užasavao se da će saznati da je pogrešna, da će posle svega što je izdržao i još nameravao da izdrži jedino moći da koristi Domaji time što će umreti. Da je logika starog ožiljka od noža iznad srca ipak neopoziva.
     Sopstveni glas zvučao mu je udaljeno i piskavo, nerazumno izdvojen. Bio je lud kao i haručai. Nemoguće je razgovarati o takvim stvarima kao da nisu grozne. Zašto nije zvučao zgroženo? Put ka Jedinom Drvetu leži pred tobom. Znači, Drvo je ipak ovde, na ovom mestu nagomilane smrti. Čak ni ptica nije bilo na ogromnom nebu da ga razgale svojim kukavnim životom; ni vlat morske trave ni mrlja lišaja nisu se videli na stenju. Bilo je nerazumno stajati ovde i govoriti kao da se to može podneti.
     "Ti nisi Brin." rekao je. Poludeo od daljine i odvojenosti. "Jesi li?" Njegovo grlo nije prihvatalo ono drugo ime.
     Brinovo lice ostalo je nepomično. Možda mu se uočima nazirao osmeh; bilo je teško videti pod svetlom praskozorja. "Ja sam koji jesam", rekao je ravnim glasom. "Ak-Haru Kenaustin Ardenol. Čuvar Jedinog Drveta. Brin od haručaija. I mnogo drugih imena. Tako se obnavljam od vremena do vremena, sve do kraja."
     Vain se nije pomerio, ali Findejl mu se naklonio kao da se Brin pretovrio u osobu koju čak i Elohimi moraju da poštuju.
     "Ne", rekao je Kovenant. Nije mogao da se zaustavi. Brine. "Ne." Prva, Lupižena i Brusobol zurili su u haručaija onemelim očima. Sanomor je i dalje klimao glavom, kao lutka slomljenog vrata. Brinova pobeda na neki način je zapečatila Sanomorovu sudbinu. Otvorivši put ka Jedinom Drvetu? Brine.
     Brinov pogled bio je potpun i pun znanja. "Nemoj strepeti, Prapoglavaru." U glasu su mu se sukobljavali gnev i samokontrola. "Iako više ne mogu da putujem u tvojoj službi, nisam mrtav za život i korist. Iz toga će proizaći dobro, kada zatreba."
     "Ne pričaj mi to!" Iz Kovenanta se nehotice oteo protest. Umreću. Ili će mi srce prepući. "Zar misliš da ću podneti da te izgubim?"
     "Izdržaćeš", odgovorio je smireni glas. "Zar nisi Tomas Kovenant, Prapoglavar i Nevernik? To je milost koja ti je data, da podneseš sve što treba podneti." Brinovo lice se promenilo, kao da više nije neosetljiv na gubitak. "Kail će preuzeti moje mesto kraj tebe sve dok reči Banora od Krvne garde ne budu ispunjene. Potom će poći za svojim srcem." Kailovo lice dvosmisleno se osvetlilo. "Prapoglavaru, ne odlaži", zaključio je Brin, pokazujući ka osunčanom vrhu. "Put nade i sudbine otvoren je pred tobom."
     Kovenant je u sebi opsovao. Kao da nije imao snage da glasno proklinje. Hladna, neosetljiva magla noći ušla mu je u kosti, pobeđujući sunčevu toplotu. Želeo je da pobesni, da se ponaša kao ludak. To bi bilo odgovarajuće. Činio je to i ranije - naročito Banoru. Ali sad nije mogao. Banor je samo žudeo. Kovenant je iznenada seo, udario leđima o stenu i pokušao da odvoji svoj bol od brzog ugljevlja u venama.
     Pred njim je neko čučao. Za trenutak se uplašio da je Linden gotovo izgubila kontrolu. Ne bi mogao da podnese njenu ponudu utehe. Izgubiće je ma šta učinio, i ako je pošalje nazad i ako ne uspe u tome. Ali ona je i dalje stajala leđima okrenuta suncu i pokrivenog lica kao da ne želi da je jutro vidi kako plače. Jedva je primorao sebe da pogleda Lupiženu u oči pune zebnje.
     Izobličeni džin držao je kožnu mešinu alem-vina. Nemo ga je ponudio Kovenantu.
     U trenutku nalik na nalet ludila, Kovenant je ugledao pred sobom Penosleda, jasno koliko i Lupiženu. Penosled je mračno objašnjavao. Neki stari vidovnjaci kažu da oskudica oplemenjuje dušu - ali ja kažem da je kasno oplemeniti dušu kada telo nema drugog izbora. Na to je čvor u Kovenantu malo popustio. Uz dubok uzdah, prihvatio je mešinu i otpio nekoliko gutljaja moćnog napitka.
     Put nade i sudbine, mračno je pomislio. Vatru mu paklenu.
     No, alem-vino mu je milovalo izmučene nerve, napete i zamorene mišiće. Uzbrdica Ostrva obećavala je vrtoglavicu; ali već se suočavao sa vrtoglavicom. Da podneseš sve što treba podneti. O, Bože.
     Vratio je Lupiženi mešinu i ustao. Onda je pošao ka Linden.
     Kada joj je dotakao ramena, trgla se kao da ga se boji - kao da se boji cilja koji je sigurno osećala u njemu jasno kao da mu je ispisan na čelu. Ali nije se povukla. "Moram..." zaustio je da objasni. Želeo je da objasni. Moram da to učinim. Zar ne razumeš? Ali znao je da ga ne razume. A nije mogao da okrivi nikoga do samog sebe. Nikada nije smogao hrabrosti da joj objasni zašto mora da je pošalje nazad, zašto njegov život zavisi od njenog povratka u zajednički raniji svet. Umesto toga, rekao je: "Moram da pođem tamo gore."
     Smesta se okrenula kao da će ga zasuti protestima, kletvama, molbama. Ali oči su joj bile odsutne i usmerene nekuda drugde, kao Elenine. Reči su izlazile iz nje kao da prisiljava sebe da ga sažaljeva.
     "Nije tako strašno kao što izgleda. Nije zaista mrtvo." Grčevitim pokretom pokazala je Ostrvo. "Ne kao one ruševine oko Kamenmoći Drvograda. Moćno je - suviše moćno da bi nešto smrtno opstalo kraj njega. Ali nije mrtvo. Više kao zaspalo. Ne baš tako. Nešto ovako" - tražila je reči - "ovako večito ne može da spava. Počiva, možda. Duboko počiva. Šta god da je, ne verujem da nas je primetilo."
     Kovenantu se steglo grlo. I posle svega je pokušavala da ga osokoli - nudeći mu svoje opažanja jer nije imala šta drugo da mu pruži. Ili je možda ipak želela da se vrati, želela svoj stari život više nego njega.
     Morao je da proguta ogroman bol pre no što je pogledao ostatak družine. "Idemo."
     Gledali su ga sa jasnim iščekivanjem i nadom. Sanomorovo lice bilo je zgrčeno oko bledog ožiljka. Prva se obuzdavala čvrstinom; ali Lupižena nije ni pokušavao da prikrije pomešano žaljenje i uzbuđenje. Brusobolovi ogromni mišići grčili su se i opuštali kao da je spreman da se bori sa svime što bi zapretilo njegovom bratu. Svi su bili spremni za vrhunac pohoda, za zadovoljenje ili odricanje potreba koje su ih dovele ovako daleko preko mora.
     Svi sem Vaina. Ako je demonokot i imao nekog jasnog razloga da nosi okove sa Žezla Zakona, nije ih pokazivao. Crno lice ostalo mu je neprozirno kao umovi pragrdana koji su ga načinili.
     Kovenant im je okrenuo leđa. Sve je bilo na njemu. Svi su bili ovde u njegovo ime - vođeni kroz opasnosti i izdaje sve dovde njegovim nepoverenjem u sebe, njegovom izdvojenom potrebom za oružjem kojim neće uništiti ono što voli. Nada i sudbina. Divlje se zaleteo ka uzbrdici.
     Lupižena i Prva smesta su isprednjačili. Bili su džinovi, navikli na kamen i bolje opremljeni od njega da nađu podnošljivu stazu. Brin je koračao kraj njega; ali Kovenant je odbio Čuvarevu učtivu ponudu pomoći i ostao je nekoliko koraka dalje. Kail je pridržavao Lidnen dok se verala naviše. Za njima su išli Brusobol i Sanomor, rame uz rame. Vain i Findejl ostali su na začelju kao senke tajni onog drugog.
     Iz nekih uglova i nekih položaja vrh je izgledao nedostižan. Neravne padine Ostrva nisu imale staze; a ni Kovenant ni Linden nisu bili u stanju da savladaju strme stene. Kovenant je savladavao vrtoglavicu koja mu je čupala um samo vezujući pažnju za stene neposredno pred sobom. No, Prva i Lupižena su, izgleda, razumeli način spajanja stenja i znali su šta svaka formacija govori o terenu neposredno nad sobom. Penjali su se kružnom putanjom, pa je družina bez problema išla za njima oko grubo kupastog uzvišenja.
     Ipak, Kovenant je uskoro počeo da dahće kao da je vazduh suviše čist za njega. Život na Dragulju Zvezdoputa nije ga pripremio za tolike napore. Svaki korak naviše bio je teži od prethodnog. Sunce je pržilo svetlo i tamno kamenje sve dok svaka senka nije postala oštra kao nož, a svaka izložena površina se usijala. Uskoro je košulja visila na njemu kao da je, ostavivši za sobom staru odeću, uzeo nešto teže no što je u stanju da nosi. Samo ga je neosetljivost bosih stopala spasavala da ne hramlje kao Linden zbog malih modrica i ogrebotina od kamena. Možda bi trebalo da bude pažljiviji prema sebi. No, u srcu više nije imao mesta za lepru i samozaštitu. Pratio je Prvu i Lupiženu kao što je pratio svog prizivača u šumu iza farme, prema Džoani i vatri.
     Uspon je potrajao pola jutra. Mučno i polako, družina se penjala sve više i više nad besprekornom površinom mora. Dragulj Zvezdoputa jasno se video na severu. Sa zadnjeg jarbola visila je zastavica, pokazujući da je sve u redu. Povremeni odblesci sunca sa okeana zasenjivali su mu oči, kao podsećanje na beli plamen koji ga je proneo kroz Peskodrž da se suoči sa Kasreinom.
     Uskoro je ugledao vrh Ostrva. Sunce je gorelo na vedrom nebu. Znoj mu je tekao niz lice, vazduh mu je krčao u plućima, a on se vukao uz poslednju padinu.
     Jedino Drvo nije bilo tu. U drhtavim mišićima nadao se da će na vrhu ostrva naći komadić tla na kome bi drvo raslo. Ali nije ga bilo.
     Sa ivice vrha, u središte Ostrva spuštao se crni ponor.
     Kovenant je jeknuo nad njim dok su ga Linden i Kail sustizali. Trenutak kasnije stigli su i Brusobol i Sanomor. Svi zajedno zagledali su se u mračnu dubinu.
     Ponor je bio toliko uzak da se na drugu stranu moglo dobaciti kamenom; a zidovi su bili strmi, gotovo glatki. Spuštali su se kao stranice bunara, dalje no što doseže pogled. Vazduh koji se dizao iz otvora bio je taman i leden kao dah noći. Nosio je miris koji je Kovenantu pekao nozdrve. Kada je pogledao Linden da vidi njenu reakciju, primetio je da žmirka kao da je vazduh preoštar od moći, pa joj nanosi bol.
     "Tamo dole?" Glas mu se pretvorio u kreštanje. Morao je da se pridrži o Brinovo rame kako bi se odbranio od mučnog, vrtoglavog privlačenja ponora.
     "Aha", oprezno je promrmljao Lupižena. "Nema drugog pravca. Dovoljno smo upoznali ostatak Ostrva da bismo znali da Jedino Drvo nije negde iza nas."
     Brin je tiho potvrdio. "To je put." Uspon ga nije zamorio, kao ni noć borbe. U poređenju sa njim, čak je i Kail izgledao krhko i slabo.
     Kovenant je iskezio zube. Morao je da se bori za dah pred tamnim isparenjima ponora. "Kako? Očekuješ li da skočim?"
     "Ja ću te voditi." Brin je pokazao ivicu jame nešto dalje. Čkiljeći u tom pravcu, Kovenant je ugledao usek koji se spuštao u ponor, stvarajući strmu zavojnicu duž zida, nalik na grubo stepenište. Zurio je u njega, zgrčene utrobe.
     "Ali moram ponovo da kažem", nastavio je Brin, "da više ne mogu da te služim. Ja sam ak-Haru Kenasutin Ardenol, Čuvar Jedinog Drveta. Neću da se uplićem."
     "Sjajno", zarežao je Kovenant. Postao je gorak od strepnje. Kada je dopustio sebi da pokaže bes, kroz njega se proneo drhtaj plamena nalik na nagoveštaj daleke munje. Uprkos svemu što ga je plašilo, žalostilo i obuzdavalo, nervi su mu bili spremni za divlju magiju. Želeo je da pita: U šta to nećeš da se uplićeš? No, Brin je bio suviše potpun da bi ga ispitivao.
     Kovenant se za trenutak osvrtao kao životinja u klopci. Prsti su mu poigravali na pojasu košulje. Boreći se sa nesigurnošću neosetljivih prstiju, osakaćene ruke, stegao je pojas kao da predstavlja uže spasa.
     Linden je sada gledala u njega. Nije mogla da osuši oči. Lice joj je bilo bledo od straha. Izgledala je suviše krhka da još dugo izdrži udisanje vazduha iz ponora.
     Trgao se i naglo pošao ka ivici stepeništa.
     Uhvatila ga je za ruku kao da je počeo da pada. "Kovenante..." Kada je preneo besni pogled na njeno lice, ustuknula je. Ali nije dopustila sebi da obori pogled. Napetim glasom, kao da pokušava da saopšti nešto što se ne može izgovoriti, ipak je progovorila. "Izgledaš kao onda na Kevinovom Vidikovcu. Kada si morao da se spuštaš niz stepenice. Bio si jedino što sam imala, a nisi me pustio da ti pomognem."
     Otrgao je ruku. Ako sada pokuša da ga nagovori da se predomisli, slomiće mu srce. "To je samo vrtoglavica", oštro je rekao. "Znam kakav je odgovor na nju. Samo mi je potrebno malo vremena da ga ponovo nađem."
     Njen izraz prostrelio ga je kao krik. U jednom strašnom trenutku uplašio se da će početi da viče na njega. Ne! Nije to vrtoglavica. Toliko se bojiš da išta podeliš, da pustiš nekoga da ti pomogne - jer misliš da uništavaš sve što voliš - da ćeš me zato poslati nazad! Gotovo se zgrčio dok je čekao da reči dođu. Odjeci gneva goreli su i u njenom pogledu, ali nije ga okrenula protiv njega. Strogost ju je učinila starom i iznurenom kada je progovorila. "Ne možeš načiniti Žezlo bez mene."
     Čak i to je bilo nepodnošljivo. Mogla je i da kaže: Ne možeš spasti Domaju bez mene. Značaj toga gotovo mu je oteo ono malo preostale hrabrosti. Je li to tačno? Je li stvarno toliko zabrazdio u sebičnost da će prodati Domaju kako bi uspeo da preživi?
     Ne. To nije tačno. Nije želeo život koji bi morao da živi bez nje. Ali morao je da živi u svakom slučaju, morao je, inače neće imati prilike da se bori protiv poglavara Kletnika. Obična ljudska ljubav nije bila previsoka cena.
     Ipak, i sam pogled na nju bio je dovoljan da mu izobliči lice u grimasu želje i gubitka. Morao je da se smiri psovkama u sebi kako bi uspeo da joj odgovori. "Znam. Računam na tebe."
     Potom se okrenuo ostatku družine. "Šta još čekamo? Hajde da završimo sa ovim."
     Džinovi su se međusobno zagledali. Sanomorove oči bile su oivičene crvenilom kao ranama; ali klimnuo je glavom na nemo pitanje Prve. Lupižena nije oklevao. Brusobol je načinio pokret kojim je pokazao da su mu ruke prazne.
     Prva je mračno stegla usne. Izvukla je mač i podigla ga pred sebe kao osovinu svoje odlučnosti.
     Linden je mračno zurila niz liticu kao da ova vodi u potpunu prazninu u koju se bacila kako bi izbavila Kovenanta i družinu od Kasreina.
     Sigurnim pokretima, kao da je čitav život proveo tu, Brin je prišao useku. Uprkos grubim ivicama i opasnoj strmini, usek je bio dovoljno prostran i za džinove. Prva je pošla za Brinom, a Lupižena je bio tik iza nje.
     Stežući neosetljivim šakama Lupiženina grbava leđa, Kovenant je pošao sledeći. Pogled unazad, kojim je gotovo poremetio ravnotežu, pokazao mu je da je Kail odmah iza njega, postavljen između njega i Linden kako bi ih oboje štitio. Vain i Findejl išli su iza Linden. Potom je privlačenje ponora postalo suviše jako i počelo da mu palaca umom. Stežući Lupiženin kožuh uzaludnim prstima, tražio je mirnu tačku jasnoće u srcu svoje vrtoglavice.
     Ali kada je delom već prošao prvu krivinu, Linden ga je tiho pozvala po imenu, odvlačeću mu pažnju unazad. Preko ramena je video da Brusobol i Sanomor nisu počeli da se spuštaju. Gledali su se licem u lice tik kraj ivice, sukobljeni kao u nemoj svađi o životu i smrti. Sanomor je sada tresao glavom, odbijajući ono što je video na Brusobolovom licu. Malo kasnije, kapetan je opustio ramena. Sklonio se ustranu i pustio da Sanomor pre njega pođe niz usek.
     Tako raspoređeni, polako su se spuštali u tamu.
     Posle dve krivine ostavili su sunčevo svetlo za sobom. Dosezalo je sve dublje kako se sunce podizalo ka zenitu; ali pohod je silazio brže. Kovenant nije uspevao da prilagodi vid; senka mu je smetala. Želeo je da pogleda naviše, da vidi makar nešto jasno - a bio je siguran da će pasti ako to učini. Tama se okupljala oko njega i usisavala ga u dubinu, upirući se da ga potopi. Dubine su bile vrtoglave i stvarne, kao oruđe vrtoglavice i očaja. Glodale su mu srce kao kiselina počinjenih grehova. Negde u dubini nalazilo se srce okretanja, mirna tačka snage između suprotnosti na koje se jednom oslonio da bi porazio poglavara Kletnika, ali nikada je nije dosegao. Ovaj usek predstavljao je put svih manipulacija Opakog. Sanomor se boji. Mislim da on zna šta čini poglavar Kletnik. Pogrešan korak toliko ga je približio panici da je zamalo pao. Bacio se ka Lupiženinim leđima i privio se uz njega, uzdrhtalog srca. Čak i njegovim slabim čulima vazduh je zaudarao na moć.
     Kao da otrov nije bio dovoljan, ovde je bila još neka sila koja ga je vukla ka uništenju. Koža mu se ježila, a znoj mu je gamizao niz obraze i rebra kao trag divlje magije.
     Kail je pružio ruku otpozadi da ga umiri. Lupižena je preko ramena mrmljao nešto umirujuće. Posle nekog vremena, Kovenant je opet bio u stanju da se kreće. Nastavili su spuštanje.
     Debeli ogrtač dobro mu je došao da ga sačuva od drhtanja. Kao da je ulazio u oblast koju sunce nikada nije dodirnulo - mesto takve tame i uspavane sile da čak ni otvoreno zračenje sunca ne bi moglo da umanji drevnu hladnoću. Možda nikakva vatra ne može biti dovoljno snažna da rastvori ponoćnu tminu ispod njegovih stopala. Možda niko od družine, sem Brina, nije imao pravo da zađe ovamo. Smanjivao se pri svakom koraku. Tama ga je izolovala. Osim Lupižene i Kaila, prepoznavao je prijatelje samo po zvuku koraka. Slabo šuškanje tabana pojačavalo se unutar bunara, nalik na lepet krila šišmiša.
     U toj tami nije bilo načina da izmeri vreme, nije mogao da broji načinjene krugove. U trenutku ludila podigao je pogled ka malenom oreolu neba. Potom je morao da pusti da ga Kail pridržava dok nije povratio ravnotežu.
     Vazduh u jami postajao je sve hladniji, sve zasićeniji slabim isparenjima, sve nepodnošljiviji. Ko zna zbog čega, učinilo mu se da jama postaje sve šira dok se spuštala u dubine Ostrva. Uprkos neosetljivosti, svako zračenje zidova bilo mu je opipljivo kao pesnica - i tajanstveno kao neobeleženi grob. Gušio se od moći koja nije imala izvora ni oblilka. Čuo je Linden iza sebe. Disala je drhtavo, kao na ivici histerije. Vazduh mu je davao osećanje ispunjenosti ludačkom vatrom. Mora da joj je stravično dražio nerve.
     Ipak, želeo je da krikne jer nije osećao isto što i ona, jer nije imao načina da proceni opasnost po sebe i posledice onoga što čini. Neosetljivost je postala suviše smrtonosna - opasnost po svet, po njegove prijatelje, po Linden.
     Ali nije se zaustavljao. Ne vredi izbegavati njegove klopke... Nastavio je kao da se probija u Vainovo crno srce.
     Kada je došao do kraja, ništa ga nije upozorilo. Iznenada je Prva rekla: "Tu smo", a glas joj je odjeknuo naviše kao lepet uplašenih ptica. Položaj Lupiženinih leđa se promenio. Kovenantov sledeći korak naišao je na kamen na istoj visini.
     Počeo je divlje da drhti od reakcije i hladnoće. Ali čuo je Liden kako gotovo jeca duboko u grlu dok je pružala ruke ka njemu. Zagrlio ju je i privio uz sebe kao da nikada neće naći durgi način da se oprosti.
     Samo prigušeno disanje ostalih govorilo mu je da on i Linden nisu sami. Čak i taj tihi zvuk odjekivo je kao buđenje nečeg smrtonosnog.
     Pogledao je uvis. Isprva nije video ni trag neba. Bunar je bio tako dubok da je otvor na vrhu bio nevidljiv. No, trenutak kasnije svetlo mu se zarilo u oči, jer sunce se našlo nad ivicom ponora. Iznenada su se kraj njega pojavili prijatelji kao da su iskočili iz tame, ponovo se stvorivši iz ledene hladnoće ponora.
     Prva je stajala stežući obema rukama odlučnost. Lupižena je bio kraj nje, iskrivljenog lica. Oslonjen o Brusobola, Sanomor je stezao zube u očajanju i prazno zurio oko sebe. Vain je delovao kao simbol tame ponora. Findejlov svetli ogrtač izgledao je blistav kao baklja.
     Kail je stajao blizu Kovenanta i Linden sa odsjajem sunca u očima. Samo Brina nigde nije bilo. Čuvar Jedinog Drveta napustio je pećinu, držeći se obećanja da se ne upliće. Ili možda nije hteo da gleda šta će se dogoditi ljudima koje je nekada služio.
     Dosegnuvši dno bunara, sunce se kretalo laganije; ali i dalje se primetno širilo od zapadnog zida kraj koga je družina stajala. Kovenantu su oči zasuzile. Svetlo kao da se njihalo između nejasnosti i snage, nade i sudbine. Niko nije govorio. Atmosfera ih je držala u ćutanju i nepokretnosti.
     Bez ikakvog upozorenja, vrh drveta se naprosto pojavio kada ga je sunce dotaklo. Blistajući kao prsti vatre nad glavama posmatrača, grančice su tekle i spajale se u grane. Grane su se spajale i spuštale dalje. Polako navirući kao tok goruće krvi, sve grane su se spojile; stablo Jedinog Drveta slilo se ka korenu na dnu ponora.
     Osvetljeno i jasno na pozadini senke, ogromno Drvo stajalo je pred družinom kao predak sveg drveća sveta.
     Izgledalo je džinovsko. Bunar se zaista proširivao pri dnu, stvarajući prostor veliki kao pećina u kome se nalazilo Drvo. Tama koja je krila dalje zidove usmerila je sve sunčevo svetlo u središte poda, tako da je Drvo dominiralo prostorom svakom linijom i uglom blistavih grana. Bilo je veličanstveno i drevno, obavijeno debelom, čvornovatom korom nalik na ogrtač starosti i neverovatno moćno.
     A ipak nije imalo lišće. Možda je oduvek bilo bezlisno. Na golom kamenu nije bilo ni traga humusa ili tkiva koje je moglo poticati od Jedinog Drveta. Svaka grana i grančica bila je savršena i prava. Izgledale bi mrtve da ih svetlo nije tako oživljavalo. Ogromno korenje drveta probilo se u tlo divovskom snagom, razbijajući kamen u iskrzane gromade oko kojih se korenje obavijalo kao u ljubavnom zagrljaju. Drvo kao da je izvlačilo snagu, bezlisnu izdržljivost, iz podzemnih izvora neugasivih kao lava i nesavladivih kao granit.
     Kovenant i njegovi sadruzi za trenutak su prosto stajali i zurili. Nije ni pomislio da bi mogao da se pokrene. Bio je suviše blizu cilja koji je želeo i prezirao preko širokih mora. Uprkos svetlom naglašene stvarnosti, drvo je izgledalo nestvarno. Ako ga dodirne pretvoriće se u priviđenje i ludilo.
     No, sunce se i dalje kretalo. Oblik bunara činio je da to kretanje izgleda preteće brzo. Jedino Drvo sada je bilo potpuno osvetljeno; družina je padala nazad u senku. Uskoro će sunce stići do istočnog zida; tada će Drvo polako početi da nestaje. Možda će prestati da postoji kada mu sunčev plamen više ne bude goreo duž grana. Iznenada se uplašio da nema još mnogo vremena.
     "Sada, Džinoljube", šapnula je Prva. Glas joj je bio promukao od divljenja. "To mora biti učinjeno sada. Dok traje svetlo."
     "Da." Kovenantu je glas zapeo u grlu i izišao nalik na trzanje. Bio je zgrožen onim što je nameravao. Linden je bila prva žena koju je sreo od početka bolesti, a koja je bila u stanju da ga voli. Da je sada izgubi...! Ali Brin je rekao: Nada i sudbina. Podnećeš sve što treba podneti. Umreće ako to ne učini, sigurno će uništiti sve što voli ako to ne učini.
     Naglo je podigao desnu ruku i pokazao ka Drvetu. Par malih ožiljaka na podlaktici slabo je svetlelo. "Tamo." Iznad čvornovatog stabla Drvo se široko granalo, gotovo ukrug. Sa jedne od najbližih grana odvajao se dugačak, prav ogranak debeo koliko njegovo doručje. Završavao se zadebljanjem kao da je ostatak bio odsečen. "Uzeću tu."
     Obuzela ga je napetost. Otvorio je ustavu u umu i pustio zrak moći. Na prstenu mu se pojavio plamičak. Pojačavao se dok nije sinuo kao oštrica. Tu ga je zaustavio, u nameri da njime odseče granu.
     U polumraku je nejasno nazro Vaina kako se smeši.
     "Čekaj." Linden ga nije gledala. Nije gledala ni u šta. Na licu je nosila izraz bespomoćne nepokretnosti koja ju je učinila tako ranjivom pred Džoanom, pred Maridom i Gibonom. Izgledala je sitna i izgubljena, kao da nema prava da bude ovde. Rukama je nesvesno činila molbene pokrete. Odmahivala je glavom. "Tu je još nešto."
     "Linden..." zaustio je Kovenant.
     "Budi brza, Odabrana", zahtevala je Prva. "Vreme leti."
     Linden je slepo zurila kroz družinu i Drvo i svetlost. "Tu je još nešto." Bila je ispunjena strahom i samoprisiljavanjem. "Povezani su - ali nisu isto. Ne znam šta je to. To je previše. Niko ne može da pogleda u to." Glas joj je zvučao divlje od paralize ili užasa.
     Kovenant je ponovo, žurno pokušao. "Linden."
     Prestala je da gleda Jedino Drvo, dotakla ga je i zgrčila se kao da ne može da podnese pogled na ono što on namerava. Reči kao da su joj se zgušnjavale ka tišini dok ih je izgovarala. "Drvo nije razlog što ovde nema ničeg živog. Ono ne daje vazduhu smrad kao na kraju sveta. Ono nema takvu vrstu moći. Ovde ima još nečega." Pogled joj je bio usmeren ka unutra kao da, poput Elohima, traga za odgovorima unutar sebe. "Počiva."
     Kovenant se predao. Bio je raspet između mnogih osećanja. Prsten mu je goreo kao otrov i moguće Obesvećenje. Srce mu se grčilo od krika koji nije mogao da izgovori.
     Pomozi mi! Ne znam šta da radim!
     Ali već je doneo odluku. Jedinu odluku za koju je bio sposoban. Idi napred. Vidi šta se dešava. Šta je važno. Ko si. Linden će svakako razumeti. Nije mogao da se povuče od poriva sopstvenog straha i gubitka.
     Kada je pogledao Prvu, ova je načinila pokret kao da ga gura ka Jedinom Drvetu.
     Trzavim pokretom pošao je napred.
     Istog časa iz senke se pojavio Sanomor. Praćen Brusobolovim gunđavim protestom, nemi džin skočio je pred Kovenanta i preprečio mu put. Grčevito je mahao glavom. Pritiskao je pesnice o slepoočnice kao da će mu se mozak rasprsnuti.
     "Ne", zarežao je Kovenant - upozorenje gneva i saosećanja. "Ne čini to."
     Prva se već stvorila kraj njega. "Jesi li poludeo?" proderala se na Sanomora. "Džinoljub mora da deluje sada, dok je put još otvoren."
     Sanomor se za trenutak upustio u nerazumljivu pantomimu. Onda se obuzdao. Nesigurno je disao kao da se primorava na lagane pokrete, kako bi mogli da ga razumeju. Gestovima jasnim kao strepnja, pokazao je da Kovenant ne sme dodirnuti Jedino Drvo. To će biti katastrofa. On, Sanomor, pokušaće da uzme granu.
     Kovenant je zaustio da se pobuni. Prva ga je zaustavila. "Džinoljube, to je Zemljo-vid." Lupižena se pridružio Mačomoćnici. Stajao je kao da je spreman da se rve sa Kovenantom u ime Sanomorovih želja. "U celoj dugoj istoriji džinova nijedan Zemljo-vid nas nije pogrešno poveo."
     Iz tame se začuo Brosobolov uzvik. "On mi je brat!" Glas mu je bio pun suzbijenih suza. "Zar ćete ga poslati u smrt?"
     Vrh mača Prve je zadrhtao. Lupižena ju je napeto posmatrao, čekajući odluku. Kovenant je preletao pogledom sa Brusobola na Sanomora i nazad. Nije mogao da se odluči između njih dvojice.
     A onda se Sanomor bacio ka Jedinom Drvetu.
     "Ne!" Krik se oteo iz Kovenantovih grudi. Ne ponovo! Ne još jedna žrtva umesto mene! Pošao je za džinom sa plamenom koji mu je pulsirao u venama.
     Brusobol je proleteo kraj njega. Urliknuvši, kapetan je jurnuo u poteru za bratom.
     No, Sanomor se kretao očajničkom odmerenošću, kao da je i ovo tačno predvideo. U tri koraka okrenuo se da dočeka Brusobola. Ukopao se stopalima u kamen; zamahnuo je pesnicom.
     Udarac je pogodio Brusobola kao ritanje honja. Ovaj je poletao unazad, pravo na Kovenanta. Samo Kailova je brza reakcija sprečila da kapetanova težina zdrobi Nevernika o kamen. Haručai je gurnuo Brusobolovo telo u jednu stranu, a Kovenanta u drugu.
     Kovenant je ugledao Sanomora kako se približava Drvetu. Naređenje Prve i krik Lupižene zajedno su ga pratili, ali nisu ga zaustavili. Jasan pod iznenadnim svetlom, skočio je na odlomljenu stenu obavijenu korenjem. Odatle mu je grana koju je Kovenant odabrao bila nadohvat ruke.
     Za trenutak je nije dodirnuo. Pogledao je ka družini kao da se nalazi na ivici žrtvenika. Patnja koja nije mogao da izgovori užasavala su mu lice duž ožiljka.
     A onda je uhvatio granu pri osnovi i pokušao da je otkine.









26. OSTVARENJE
     U zamrznutom deliću vremena Linden je videla sve. Sanomorove ruke sklapale su se oko grane. Kovenant se naginjao napred kao da oseća smrt u Sanomorovim očima jednako jasno kao ona. Kail je pridržavao Prapoglavara. Prva, Lupižena i Brusobol bili su u pokretu; ali kretnja im je izgledao spora i beskorisna, usporena hladnom moći u vazduhu. Sunčeva svetlost činila je da izgledaju istovremeno živo i uzaludno.
     Bila je sama u zapadnoj senci, sa Vainom i Findejlom. Osetljivost i odbijeno svetlo učinili su ih potpuno ocrtanim pred njom. Demonokot se kezio divlje kao životinja. Findejl je zračio talasima straha.
     U pećini je vrebala propast. Bila je spremna da udari. Osećala je to - sve manipulacije poglavara Kletnika bile su pred ostvarenjem, pred njenim očima. Atmosfera je bila zgusnuta od posledica. Ali Linden nije mogla da se pomeri.
     Sanomorove ruke su se sklopile.
     Tog trenutka družinu je pogodio udar nalik na krik gneva iz same utrobe Zemlje. Džinovi i Kovenant su popadali. Kamen se podigao i zbacio Linden kada je pala napred.
     Prestala je da diše. Nije se sećala da je udarila glavu, ali čitava unutrašnjost lobanje bila joj je ošamućena, kao da je udarcem sve izravnato. Želela je da diše, ali vazduh je bio bolan kao munja. Pretvoriće joj pluća u ugljevlje.
     Morala je da diše, morala je da sazna šta se dešava. Grčevito uzdahnuvši, podigla je glavu.
     Vain i Findejl su stajali u blizini, odražavajući jedan drugog u polumraku kao antiteza.
     Bunar je bio pun zvezda.
     Otkos nebesa pao je preko pećine i preko Jedinog Drveta. Iza sunčeve svetlosti zvezde su plamtele u ledenom besu. Prostori između njih bili su crni kao bezdani ponori neba. Nisu bile veće od Lindeninog dlana, nisu bile svetlije od iskri vrtoglavice. Ipak, svaka je bila moćna kao sunce. Zajedno su prevazilazile svaku moć koju bi život i Vreme mogli da sadrže. Kovitlale su se kao galaksija u previranju, pretvarajući vazduh u mešavinu uništenja.
     Dvadesetak ih je letelo ka Sanomoru. Kao da su udarale i eksplodirale bez dodira; ali njihova sila začela mu je u telu plamen agonije. Vrisak je zaparao grlo onoga ko nije izgovorio ni reč od začetka svog Zemljo-vida.
     I pojavila se divlja magija kao da je Sanomorovim krikom oslobođena svakog uzdržavanja. Kovenant je stajao raširenih ruku kao na raspeću, sipajući srebrni plamen. Otrov i ludilo izlivali su se iz njega dok se trudio da pobedi Sanomorovu smrt. Penosled je već umro zbog njega.
     Njegov gnev odbijao je ili upijao zvezde, iako bi svaka od njih morala biti suviše močna da bi je dotakla ikakva smrtna moć. Ali već je bilo prekasno. Sanomorove ruke spustile su se sa grane. Skljokao se kraj stabla Jedinog Drveta. Duboko dahćući, zgrabio je svoj život obema šakama i uobličio ga u poslednji krik:
     "Nemoj!"
     Sledećeg časa u grudima mu je eksplodirala prevelika sila. Pao je kao pokošen i tupo se sručio na pod.
     Brusobolov krik zario se među zvezde, ali nije imao značaja. Kovitlale su se kao da nameravaju da unište čitavu družinu.
     Kovenantov izliv je slabio. Plamen mu je lizao uz i niz telo kao otkucaji srca, ali nije više posezao napolje. Lice mu je bilo zgrčeno od užasa, od saznanja šta je izbegao i dopustio. Linden je u srcu pošla ka njemu; ali telo joj je i dalje klečalo, napola ukočenu, na kamenu. Nije mogla da nađe ključ za svoje suprotnosti. Prva i Lupižena još su držali Brusobola za ruke, sprečavajući ga da pođe za Sanomorom. Kail je stajao kraj Kovenanta kao da smera da štiti Nevernika od gneva zvezda.
     A zvezde su se i dalje kovitlale, veličanstvene pred kamenom i vazduhom i jenjavajućim sunčevim svetlom, sevajući sa strane na stranu i sve bliže glavama družine. Kail je iznenada gurnuo Kovenanta ustranu da izbegne brzu iskru. Prva i Lupižena cimnuli su Brusobola ka srazmernoj bezbednosti zida, pa su i sami skočili za njim. U pećini se rojilo uništenje kakvo nikakvo telo ni kost ne mogu da izdrže.
     Findejl se pretopio u nešto van domašaja zvezda. No, Vain nije ni pokušao da izbegne opasnost. Oči su mu bile upravljene u prazno. Dvosmisleno se smešio kada mu je jedna zvezda naletela na ruku i tu sagorela.
     Pećinu je pogodio novi potres. Ebonosni plamen suknuo je kao raspeće iz demonokotovog tela.
     Kada se završilo, podlaktica mu se izmenila. Od lakta do doručja nestali su i koža i mišići i kosti, pretvorivši se u drvo grube kore. Lišena nerava i tetiva, šaka mu je visila sa zgloba obavijenog gvozdenim prstenom.
     A zvezde su se i dalje rojile, tražeći uništenje. Moć koja je počivala u temeljima Ostrva sada se budila. Svi Lindenini nervi vrištali su od ukusa sile koja će rastrgnuti svet.
     Prva je očajnički kriknula. "Izginućemo!"
     Dok je krik još odjekivao, Kovenant se okrenuo da pogleda nju, pa Linden. Za trenutak je izgledao lud od neodlučnosti, kao da veruje da opasnost potiče iz samog Jedinog Drveta, da će morati da uništi Drvo kako bi spasao prijatelje. Linden je pokušala da mu dovikne: Ne! Nije tako! Ali ne bi mogao da je čuje.
     Kada ju je video kako ošamućeno kleči na kamenu, opasnost se podigla u njemu. Plamen je ponovo buknuo.
     Sunce je već napuštalo Jedino Drvo. Svetlost kao da je puzala ka istočnom zidu, a potom je jurnula naviše kao da ju je nasilje izbacilo. No, divlja magija odagnala je svu tamu. Kovenant je plamteo kao da okušava da spali svaku stenu na Ostrvu.
     Divlje srebro gotovo je zaslepilo Linden. Uskovitlane zvezde ispunile su joj oči kao mrlje ošamućenosti. Moćne kao sunca, trebalo bi da nadvladaju svaki plamen koji bi se mogao dići iz Kovenantovog tela. Ali on je sada bio tako moćan da je prešao granice smrtnosti. Ognjen i lakom, sijao je kao da je u stanju da raznese same temelje Zemlje.
     Snaga njegovog plamena pogodila je ostale sadruge kao ruka oluje; svi sem Vaina popadali su uz zidove. I Kail je bio otrgnut od njega. Lupižena i Prva ležali su preko Brusobola, rešeni da ga zaštite po svaku cenu. Linden se našla uspravno priljubljena uz stenje i stajala je tako kao da su joj ruke još okovane u Kasreinovoj tamnici. U Kovenantu je besneo otrov divalj kao avet. Palio ga je i uznosio iznad svih uzdržavanja i izbora. Zvezde su se zarivale u njega i nestajale kao da su upijene. Jasan, proždrljiv plamen sukljao mu je iz ožiljaka, tragova Maridovih zuba. Oganj je besneo kroz narastauće uništenje kao zlobna radost.
     Pokušavao je da krene napred, da se probije do Jedinog Drveta. Svaki delić volje i svesti kao da je usmerio ka grani koju je Sanomor dotakao.
     Suviše smrtonosan da i dalje živim.
     Linden ipak nije mogla da se pomeri. Ništa u dosadašnjem životu nije je pripremilo za ovo. Zvezde su se kotvitlale oko Drveta, oko Kovenanta. Kamen je ključao kao da će poskočiti, uobličiti se da se odbrani. Divlja magija raskidala joj je krhko telo, pogađajući je vatrom kao što ju je Gibon-Besomuk jednom ispunio zlom. Nije znala kako da se pomeri.
     A onda su je nečije ruke uhvatile i protresle. Bile su sigurne kao gnev. Otrgla je pogled od Kovenanta i ugledala Findejlove mahnite žute oči.
     "Moraš ga zaustaviti!" Elohimove usne nisu se micale. Glas mu je odzvanjao samo u njenom mozgu. "Mene neće čuti!"
     Zurila je u Određenog. U čitavoj pećini nije bilo reči kojima bi uobličila svoju paniku.
     "Zar ne razumeš?" Kleknuo je pred nju. "On se sukobio sa Crvom sa Kraja sveta! Njegovo zračenje štiti Jedino Drvo! Već ga je doveo blizu buđenja!
     Jesi li konačno oslepela?" Glas mu je odzvanjao kao zvonik u agoniji. "Upotrebi svoj vid! Moraš da vidiš! Zbog ovoga je Opaki koristio zlo protiv tebe! Zbog ovog! Crv štiti Jedino Drvo! Zar ništa nisi razumela? Ovde Opaki ne može da pogreši! Ako se Crv probudi, biće to kraj Zemlje, Opačija će biti slobodna da se raširi po Vaseljeni. A ako prstenoša pokuša da odmeri snage sa Crvom, uništiće Svod Vremena. Svod ne može izdržati takvu bitku! Zasnovan je na belom zlatu i belo zlato će ga razoriti!
     Zato ga je Opaki ispunio otrovom!" Findejlnova zvonjava mučila je svaki delić njenog bića. "Da mu poveća moć, da ga osposobi da razbije Svod! To je bespomoćnost moći! Moraš ga zaustaviti!"
     Linden i dalje nije reagovala, nije mogla da se pomeri. Samo su joj čula plamtela, kao da je Findejl racepio veo, i ugledala je istinu. Ključanje kamena oko Jedinog Drveta nije bilo izazvano Kovenantovom vrelinom. Poticalo je od istog izvora kao i zvezde. Izvor je bio ukopan u najdublje kosti Zemlje - izvor koji je do sada mirovao.
     Ovo je bio ključ njenog života: nesposobnost da se izdigne iznad sebe. Zato je poglavar Kletnik odabrao baš nju. Ova paraliza bila je samo drugi oblik bekstva. Nesposobna da razreši paradoks svoje žudnje za moći i mržnje prema zlu, želje i gnušanja nad tamnim moćima Besomuka, bila je uhvaćena i vezana. Gibon-Besomuk ju je dotakao i naučio je istini. Zar ti nisi zla? Iza svih njenih napora i odlučnosti ležalo je ovo odricanje, odbacivanje života i ljubavi. Ako sada ostane nepokretna, potpuno će poreći svoju ljudskost.
     A Kovenant će platiti cenu - Kovenant, zaveden da uništi ono što voli. Zgrozila se od neizrecivog savršenstva mahinacija poglavara Kletnika. Pun moći, Kovenant nije postao izbavitelj Zemlje, nego njen usud. On, Tomas Kovenant - čovek zbog koga je odustala od usamljenosti. Čovek koji se nasmešio Džoani.
     Njegova opasnost izbrisala je sve druge obzire.
     Ovde nije bilo zla. Uhvatila se za tu činjenicu i učvrstila se njome. Nema Besomuka. Nema Opakog. Crv je neshvatljivo moćan - ali ne predstavlja zlo. Kovenant je pobesneo od otrova i patnje - ali nije zao. Nije bilo zla da joj uslovi odgovore, da kontroliše ono što čini. Sigurno može da oslobodi nagon za moći. Da spase Kovenanta.
     Kriknula je i odgurnula se od Findejla, počela je da se probija ka Neverniku kroz potpuno i neizlečivo srebro nalik na lavu.
     Pri svakom novom sukljaju i blesku divlje magije, svakom novom udaru zvezda, osećala se kao da joj je koža spržena do kostiju; ali nije zastajala. Oluja joj je urlala u ušima. Nije dozvolila da je omete. "Odrabrana!" kriknuo je neki džin za njom, ali nije ga čula. Pećina se pretvorila u haos odjeka i nasilja; ali savladavala je buku kao da njena volja nadjačava svaki drugi zvuk. Prisustvo tolike moći ju je podizalo. Nagonski je upotrebila tu silu da se zaštiti, preuzela ju je svojim čulima kako je zvezde ne bi spržile, kako je oluja ne bi odnela.
     Moć.
     Neverovatno uspravna u plamenu koji je pretio da razori Ostrvo, preprečila se između Kovenanta i Jedinog Drveta.
     Plamen je besneo oko njega u vrtlozima i blesku. Izgledao je kao beli znamen oca svih noćnih mora. Ali video ju je. Temelji stenja zadrhtali su od njegovog urlika kada ju je zgrabio divljom magijom i povukao je unutar svoje zaštite.
     Zagrlila ga je i primakla lice uz njegovo. Divlja ekstaza izobličavala joj je vid. Mora da je Kevin tako izgledao prilikom Obreda Obesvećenja. Pribravši svu prodornost čula, usmerila je svu svoju hitnju, svu ljubav, čitavu svoju ličnost kako bi ga dosegla.
     "Moraš da prestaneš!"
     Bio je otelotvorenje vatre. Zračenje njegovih kostiju bilo je van granica smrtnosti. Ali prodrla je kroz plamen.
     "To je previše! Srušićeš Svod Vremena!"
     Kroz požar ga je čula kako vrišti, ali i dalje je stajala pred njim. Posegnula je čulima ka plamenu, sprečila ga da udari.
     "Kletnik upravo to želi!"
     Nošena snagom koju je preuzela od njega, uspela je da ga dosegne glasom.
     Videla je šok kada je istina doprla do njega. Videla je kako mu se od rzumevanja licem šire panika i užas. Pred njim su se propele njegove najgore noćne more; ispinjavali su se najgori strahovi. Nalazio se na ivici ponora pobede Opakog. U jednom užasnom trenutku nastavio je da vrišti od moći kao da će u uočajanju smrviti nebesa.
     Svaka zvezda koju bi upio predstvaljala je još jedno izgubljeno svetlo Vaseljene, novo mesto tame u pokrivaču neba.
     Ali dosegla ga je. Lice mu se izvilo u kriku kao da je upravo video kako se ruši sve što je voleo. Potom mu se lice steglo kao pesnica oko novog cilja. Iz njega je plamtelo očajanje. Osećala je da mu se moć menja. Povlačio ju je, usmeravajući je u novom pravcu.
     Isprva nije razmišljala šta on čini. Videla je samo da uspostavlja kontrolu. Čuo ju je. Očajnički se držeći za njega, osećala je da suprotstavlja volju otrovu i uništenju.
     Ali nije umirio svoju moć. Izmenio ju je. Iznenada je divlja magija potekla kroz zagrljaj u nju. Ukočila se od strepnje i nagonskog razumevanja, pokušala je da se odupre. Ali bila je sastavljena samo od mesa, krvi i osećanja; a on se u trenutku pretvorio iz nekontrolisane kužnosti u otelotvorenje vladanja divljom magijom. Suviše je slabo razumela divlju magiju da bi ga odbila.
     Njegova moć ju je ponela. Nije je fizički dodirnuo. Nije sklonio njene ruke sa sebe. Nije naudio njenom telu. Ali promenio je sve. Slio se u nju kao bujica, otrgao je od same sebe, razneo je kao što more raznosi pesak, bacio je ka zvezdama.
     Sa svih strana opkolila ju je noć. Nebesa su se kovitlala oko nje kao da je ona središte sveopšteg usuda. Ponori usamljenosti protezali su se na sve strane kao potpuni bol, uprkos činjenici da je i dalje osećala Kovenanta u naručju, da je i dalje videla zidove bunara. Sva osećanja su bledela. Grčevito ih se držala; ali divlja magija pretvorila ih je u pepeo i oduvala je. Odlebdela je u potpuni mrak.
     Kovenantov glas odjekivao je za njom bez zvuka i nade.
     "Spasi mi život!"
     Letela je ka vatri koja je postala žuta i zlobna kako joj se približavala. Određivala je noć, povlačeći tamu ka sebi tako da ju je sa svih strana štitilo crnilo.
     A potom je oganj počeo da bledi kao da je potrošio gorivo. Kako se plamen smanjivao, našla se pružena na zemlji, poleđuške na kamenoj površini. Bila je na dva mesta istovremeno. Divlja magija nastavila je da teče kroz nju, vezujući je za Kovenanta, za pećinu Jedinog Drveta. Ali istovremeno se nalazila i na drugom mestu. Glava ju je bolela kao da ju je neko udario iznad uha. Kada je pokušala da ustane, bol je gotovo raskinuo krhke ostatke veze.
     Smrtonosno polako, uspela je da usmeri pogled.
     Ležala je na gruboj kamenoj ploči pored ostataka vatre. Kamen se nalazio na dnu plitkog, pustog udubljenja. Ništa joj nije zaklanjalo pogled na noćno nebo. Zvezde su bile daleke i nerazumljive. Ali oko ivica udubljenja videla je šiblje, grmlje i drveće, usukano i avetinjsko u tami.
     Znala je gde je, znala je šta joj Kovenant čini. Poričući bol, uspela je da sedne i pogleda telo pruženo kraj nje.
     Njegovo telo.
     Ležao je kao raspet na kamenu. Ali nije imao rane na rukama, nogama i boku; rana je bila na grudima. Nož je štrčao, kao molba, iz spoja rebara i grudne kosti. Žitka, umiruća barica njegovog života ispunjavala je krvavi trougao nacrtan na kamenu.
     Osećala je da je prošlo užasno mnogo vremena, iako je bila samo tri otkucaja srca udaljena od pećine Jedinog Drveta. Veza je još bila otvorena. Kovenant je još sipao divlju magiju ka njoj, još se trudio da je gurne u njen stari svet. A ta veza održavala je njeno čulo za zdravlje. Kada je pogledala njegovo telo kraj sebe - telo naruženo približavanjem smrti - znala je da je još živ.
     Krv je curila oko noža, unutrašnje krvarenje, gubitak tečnosti, gotovo smrtonosan; ali ne još, ne još. Oštrica je nekim čudom promašila srce. Iskre života još su ostale kao bol u plućima, drhtaji u mišiću srca, čežnja u prolazima unutar mozga. Bilo je nade. Još je bilo medicinski moguće spasti ga.
     Ali pre no što je njeno rođeno srce počelo da udara, novo opažanje izmenilo je sve.
     Ništa ga neće spasti ukoliko ne učini sebi isto što je učinio njoj - ako ne preuzme svoje umiruće telo. Sve dok je odsutan njegov duh, deo njega koji želi život, telo neće izdržati. Bio je predaleko od svake druge pomoći, predaleko čak i od njene lekarske torbe. Samo volja za životom može ga održati. A njegova volja još je plamtela u pećini jedinog Drveta, trošeći se da nju sačuva od usuda. Poslao ju je od sebe kao što je nekada poslao Džoanu, kako bi njegov život bio žrtvovan umesto njenog.
     Prvo njen otac.
     Potom njena majka.
     A sada Kovenant.
     Tomas Kovenant, Nevernik i nosilac belog zlata, gubavac i ljubavnik, koji ju je nauočio da voli opasnost ljudskosti.
     Umirao je pred njenim očima.
     Srce joj se divlje zgrčilo. Veza je zatreperila. Zaustila je da se pobuni. Ne! Ali pre no što je stigla da izgovori reč, pretvorila ju je u nešto drugo. Kada se podigla na noge, zgrabila je vezu moći koja ju je povezivala sa Kovenantom. Posegnula je čulima duž toka divlje magije. Samo je to imala. Morala je nekako da je upotrebi, da je otme od njega ako treba, bilo šta, samo da ne dozvoli njegovu smrt. Upirući svakim delićem snage, kriknula je kroz daljinu.
     "Kovenante!"
     Zvuk je mrtvo pao u šumu. Nije znala kako da ga navede da je čuje. Držala se za vezu, ali nije mogla da se služi njome. Kad bi odmah imala na raspolaganju kompletno osoblje i aparature savremene bolnice, ne bi uspela da ga spase. Suviše čvrsto se držao divlje magije. Napor da je savlada učinio ga je snažnim. Očajanje ga je učinilo snažnim. A ona nikada ranije nije koristila moć. U otvorenom sukobu oko kontrole nad moći nije mogla da se meri sa njim.
     Ali čula su joj i dalje bila živa. Zato ga je dublje poznavala nego što je ikada poznavala sebe samu. Osećala je njegov dubok bol i krajnju nuždu i kroz jaz između svetova. Znala je...
     Znala je kako da ga dosegne.
     Nije ni pokušala da razmisli koliko će je to koštati. Nije bilo vremena. Divlje se bacila u poluzgasnutu vatru kao da je to njena lična kamora.
     U deliću trenutka, žuti plamen skočio je ka njenom telu. Duž nerava potekli su joj nagoveštaji razaranja.
     A onda je Kovenant video opasnost. Nagoski je pokušao da je povuče nazad.
     Smesta se uhatila za vezu svakim delićem svog očajanja. Vođena čulima, počela je da se probija ka izvoru povezanosti.
     Šuma je postala nestvarna kao magla, a potom se raspala kao da ju je razneo vetar između zvezda. Kamen na kome je stajala nestao je u tami. Počela je da pada, blistava kao kometa, u beskrajni bezdan nebesa.
     Dok je padala, trudila se da prikupi reči. Moraš poći sa mnom! Jedino te ja mogu spasti! Ali moć je iznenada slabila kao da je i sam Kovenant oduvan. Duhovni let kroz zvezde pretvorio se u fizički pad, survavanje sa visina koje nikakvo ljudsko telo ne može da izdrži. Želela je da vrisne, ali nije imala vazduha, nikada nije ni postojao vazduh, pluća nisu mogla da udahnu etar kroz koji je padala. Otiša je preko granice svoje sudbine. Nije joj ostao krik kojim bi išta izmenila.
     Neposobna da se zaustavi, zateturala se i pala na lice, na pod pećine. Srce joj je ludački udaralo, grčevito je disala. Ostaci vatre zapljuskivali su joj kožu. Tek trenutak kasnije uspela je da shvati da je nepovređena.
     Nečije ruke su joj došle u pomoć. Bila joj je potrebna pomoć. Mozak joj je bio zahvaćen vrtoglavicom straha. Kamen kao da se propinjao pod njom. Ali ruke su je uspravile. Pročitala je prirodu njihove snage: bile su to ruke haručaija, Kailove ruke. Jedva ih je dočekala.
     Ali bila je slepa. Pod se i dalje pokretao. Ostrvo je počelo da drhti kao pred grč. Nije bilo svetla. Zvezde iz oreola Crva su nestale. Kovenantova vatra je nestala. Ošamućena moćima i očajanjem, nije uspevala da prilagodi vid tami. Svi sadruzi bili su joj nevidljivi. Možda su i izginuli.
     Borila se da prozre nemirnu okolinu Crva; ali kada je pogledala iza Kaila, videla je samo Sanomorovo telo. Ležao je u Brusobolovom zagrljaju kraj korena Jedinog Drveta kao da su mu valjane kosti spržene do ugljevlja.
     Prizor ju je zaboleo. Palamar Sanomor, nehotična žrtva Zemljo-vida i nemosti. Sve što je učinio u životu bilo je da se žrtvuje u naporu da spase ljude koje je najviše voleo. I njega je izneverila.
     Ali onda je postala svesna samog Brusobola. Kapetan je disao dubokim, teškim dahovima gubitka. Bio je živ. To opažanje kao da je završilo njen prelazak, potpuno je dovevši nazad, prijateljima. Tama se polako razmicala kako su joj se oči usmeravale.
     "Ah, Odabrana, Odabrana", tiho je rekao Lupižena. Glas mu je bio promukao od jada.
     Malo dalje od Brusobola i Sanomora, Kovenant je sedeo na kamenu pruženih nogu. Kao da nije bio svestan nasilja koje je narastalo u temeljima Ostrva. Gledao je nedostižno Drvo, leđa povijenih kao da je slomio kičmu.
     Prva i Lupižena stajali su zajedno, uhvaćeni između Kovenanta i Brusobola i nesposobni da pomognu ijednom od njih u bolu. Ona je i dalje stezala mač, ali sada je bio beskoristan. Lice njenog muža bilo je puno nemog plača.
     Vain je ostao udaljen nekoliko koraka; zadržao je crni osmeh kao da mu drveni ostaci desne ruke ne znače ništa. Samo Findejla nije bilo. Pobegao je od vrhunca Kovenantove vatre. Linden nije marila hoće li se ikada vratiti.
     Ukočeno je pošla ka Kovenantu. Klekla mu je između nogu, zagledala se u njega i pokušala da istisne reči iz grla. Moraš da se vratiš. Ali nije mogla da govori. Bilo je prekasno. Njegov pogled, izmučen zbog moći, jasno joj je rekao da već zna šta je želela da kaže.
     "Ne mogu." Glas mu je odlebdeo u tamu kao padanje pelela. "Čak i kad bih mogao da podnesem. Da napustim Domaju. Da pustim Kletnika da bude po njegovom." Lice mu je bilo samo obris u tami, bleda mrlja sa koje je izbrisana sva nada. "Potrebno je suviše moći. Razorio bih Svod."
     Oh, Kovenante!
     Nije mogla ništa više da mu pruži.









27. DUGI JAD
     Linden je u polutami jedva uspevala da razabere sadruge: Brusobola i mrtvog Sanomora; Prvu i Lupiženu; Vaina i Kaila. Stajali su oko nje kao dublje senke u opštoj tami. Ali gledala je samo Kovenanta. Grudi joj je pritiskala slika njega kako ničice leži na ivici smrti, sa nožem u grudima, toliko jasna kao tragovi kiseline. Videla je to lice - crte ispunjene agonijom, koža voštana i bleda - jasnije od napetog lica pred sobom. Njegov nejasni obris izgledao je smrtno neodređen, kao da su kosti koje ga podržavaju slomljene - slomljene kao Domaja kakvu mu je vratio poglavar Kletnik, slomljene kao Džoana. Iz njega je nestala sva opasnost.
     No, družina nije mogla duže da ostane. Kroz kamen se proneo oštriji grč, kao da je Crv gotovo budan. Sa zidova je pala kiša šljunka, ispunjavajući vazduh lakim odjecima. Ostalo je malo vremena. Možda ne i dovoljno. Kail se nežno sagnuo ka Kovenantu. "Prapoglavaru, hodi. Ovo Ostrvo neće izdržati. Moramo požuriti da spasemo živote."
     Linden je razumela. Crv se vraćao na počinak; ali i ovi mali pokreti mogli su svakog trenutka da razore Ostrvo. U svemu ostalom je promašila; ali ova žurba bila joj je dostupna. Ustala je i pružila ruke da pomogne Kovenantu.
     Odbio je ponudu. Tama mu je za trenutak zaklonila lice. Kada je progovorio, a glas mu je bio prigušen porazom.
     "Trebalo je da prekinem vezu. Pre no što si imala vremena da vidiš. Ali nisam imao hrabrosti da te pustim. Ne mogu to da podnesem."
     Ipak se pokrenuo. Uprkos svemu, razumeo je potrebu družine. Izmučen i gubav, uz Kailovu pomoć, uspeo je da se uspravi.
     Pećinu je potresao novi udar, ali Linden je uspela da sama održi ravnotežu.
     Prva i Lupižena prišli su Brusobolu. Pažljivo i odlučno su ga podigli. Nije hteo da pusti mrtvog brata. Noseći Sanomora u naručju, dozvolio je da ga povedu ka zavojitom useku, za Kovenantom i Linden.
     Družina se ćutke penjala iz grobnice svojih snova.
     Drhtaji su im stalno pretili tokom napornog uspona. Ispust se propinjao kao da će ih zbaciti u ponor. Vibracije su činile da kamen drhti kao ranjeno telo. Povremeno bi otpadalo komađe stenja, ostavljajući oštre odjeke koji su se peli naviše kao krici lišenih. Ali Linden se nije plašila toga. Bila je jedva svesna napornog uspona. Osećala je da može da broji poslednje kapi krvi kako kaplju oko noža u Kovenantovim grudima.
     Kada je stigla na vrh i osvrnula se po Ostrvu i debelom moru, bila je nejasno iznenađena što je sunce stiglo tek do polovine silaska. Zar nije za uništenje pohoda bilo potrebno više vremena? Izgleda da nije. Ogromna šteta bila je nagla kao srčani udar. Iznenadna kao pad starca nasred puta prema farmi 'Utočište'.
     Polako i nezaustavivo, snaga stenja je rasla. Kada je pošla nizbrdo, utvrdila je da se na padinama nalaze novi ožiljci - tamo odakle su otpale gromade i lavine stenja. Drevno more progutalo je sve bez traga.
     Poslednji drhtaji Ostrva su narastali. Iako je jedva mogla da hoda bez spoticanja, požurivala je družinu. To je bila njena odgovornost. Kovenant je bio toliko rastrgan Obesvećenjem, slep od očaja, da bi pao ničice bez Kailove pomoći. I njoj je bio potreban oslonac; ali Brin je nestao, Prva i Lupižena su se bavili Brusobolom, a Kail je imao svoju dužnost. I tako je sama nosila svoju težinu i promuklo opominjala ostale da požure. Nespretno kao bogalji, trudili su se da prestignu meškoljenje Crva.
     Vain ih je pratio kao da se ništa nije promenilo. Ipak, desna šaka mu je mlatarala sa mrtvog drveta u koje mu se podlaktica pretvorila. Prsten sa Žezla Zakona na doručju stezao je vezu između tkiva i kore.
     Konačno su stigli do čamca. Nekim čudom izbegao je udarce padajućeg stenja. Svi su žurno poskakali u njega kao da su u bekstvu.
     Kada je Prva odgurnula čamac u vodu, čitavo ostrvo je poskočilo. Ogroman deo prevoja na vrhu urušio se u ponor. More se pretvorilo u visoke telase, na kojima je čamac poigravao. No, uspeo je da nedirnut iziđe iz grčeva. Potom su Prva i Lupižena seli za vesla i uzeli pravac ka Dragulju Zvezdoputa.
     Sledeći drhtaj srušio je novi deo vrha. Nestali su široki delovi okolnih grebena. Potom su drhtaji postali gotovo stalni, podižući ogromne oblake prašine nalik na dim iz grotla na ostrvu. Podstican teškim morem, čamac je brzo prišao boku džinobroda. Družina se začas našla na palubi. Svi su se skupili kraj leve ograde da gledaju kako se planina Jedinog Drveta urušava.
     Potonula je u poslednjem ogromnom grču. Komađe Ostrva poskakivalo je kao plamen dok su se temelji tresli. Potom se sav kamen smirio oko novog počivališta Crva; a u otvor je jurnulo more. Voda se podigla kao ogromni gejzir i raširila se u širokim talasima zbog kojih se dromond ozbiljno zaljuljao. I to je bio kraj. Čak je i greben nestao. Nije ostalo ništa da označi mesto, osim mehurića koji su neko vreme probijali površinu pa nestali, ostavljajući za sobom azurnu tišinu.
     Gledaoci su se polako okrenuli ka brodu. Kada je Linden pogledala kraj Vaina ka Kovenantu, videla je da pored njega stoji Findejl. Želela je da bude besna na Elohima, jedva bi dočekala svako osećanje koje bi je održalo. Ali vreme za to je prošlo. Nikakve rasprave neće Kovenantu vratiti nadu. Bore urezane u lice Određenog bile su duboke kao i uvek; ali sada su izgledale kao ožiljci sažaljenja.
     "Ne mogu da ti umanjim tugu", rekao je, govoreći tako tiho da ga je Linden jedva čula. "Takav pokušaj je učinjen, ali nije uspeo. Ali poštedeću te jednog straha. Jedino Drvo nije uništeno. To je misterija Zemlje. Dok Zemlja traje, trajaće i ono. Možda su tvoje krivice zaista brojne kao što ti misliš - ali ovu ne moraš da nosiš."
     Findejlova neočekivana osećajnost ispunila joj je oči suzama. No, bolno povijena Kovenantova ramena, tama u njegovom pogledu, pokazivali su da je van domašaja utehe. Odgovorio je glasom nalik na kapi krvi. "Trebalo je da me upozoriš. Gotovo sam..." Grlo mu se steglo od vizije onog što je umalo učinio. Progutao je knedlu kao da želi da proklinje, a više nema snage. "Muka mi je od krivice."
     Brusobol je ostao pognut nad Sanomorom. Sedmoruk i Vedrogneva su ga gledali, očekujući uputstva; ali on nije odgovorio, nije ih uopšte primetio. Posle kratke pauze, iz poštovanja, Prva je rekla sidromajstoru šta da čini.
     Obuzet starom setom, Sedmoruk je pokrenuo posadu. Digli su sidra, podesili jedra. Ubrzo se Dragulj Zvezdoputa okrenuo od grobnice nestalog Ostrva i uputio se na sever preko otvorenog mora.
     No, Kovenant nije ostao da gleda. Lišen van svih granica, napustio je saputnike i oteturao se u svoju kabinu. Umirao je sa nožem u grudima i više nije imao načina da se bori protiv Opakog. Linden ga je razumela. Kada joj je okrenuo leđa, nije se pobunila.
     Ovo je ipak bio njen život - istinski za nju, za ono što je bila i što je želela da postane, kao i postojanje koje je ostavila na farmi 'Utočište'. Starac kome je tamo spasla život rekao joj je: Nećeš posrnuti, ma kako te napao. Niko joj nije mogao oduzeti odluke koje je donela.
     I to nije bilo sve. Sećala se šta joj je Kovenant pričao o svojim Mrtvim u Andelejnu. Njegov prijatelj, Vrhovni poglavar Mhoram, rekao mu je: Ne daj da te obmane potreba Domaje. Ono što tražiš nije ono što izgleda da jeste. Isto proročanstvo važilo je i za nju. Kao i Brin, našla je nešto što nije tražila. Sa Kovenantom posle bekstva iz Bhrathairdoma, nešto svetlosti prodrlo je u tamu njenog srca. A u pećini jedinog Drveta našla je svrhu tog dela sebe - svrhu koja nije bila zla.
     Pošto Kovenant nije više mogao da ga nosi, primila je od njega teret nade. Nećeš posrnuti... Ne, sve dok još veruje u njega - i dok zna kako da ga dosegne.
     Ipak, nije ni pokušala da zadrži suze. Previše toga je izgubljeno. Dok je prilazila da stane kraj Brusobola, prekrstila je ruke preko srca i dopustila da joj se dugi jad pohoda usadi u kosti.









REČNIK
     Ak-Haru - vrhovni časnik kod haručaija
     Alem-vino- napitak džinova
     Aliantha - blagovnjače
     Alif, gospa - gaddijeva Omiljena žena
     Andelejn - oblast Domaje van uticaja Kobi Sunca

     Bagun Nepodnošljivi - lik iz predanja džinova
     Banor - nekadašnji Krvni gardista
     Belo zlato - metal pun moći, koji inače ne postoji u Domaji
     Bent, gospa - gaddijeva Omiljena žena
     Berek Troprst - drevni junak, Poglavar-rodilac
     Besomuci - tri drevne sluge poglavara Kletnika
     Bezemljaši - nekadašnji džinovi iz Primorja
     Bhrathairdom - zemlja Bhrathaira
     Bhrathairi - narod koji živi na ivici Velike Pustinje
     Brin - vođa haručaija; Kovenantov zaštitnik
     Brodosrce - kormilo džinobroda

     Cer - jedan od haručaija
     Crv sa Kraja sveta - mitsko biće za koje Elohimi veruju da se nalazi u temeljima Zemlje

     Čelan Čvoropest - džin; otac Prve od Potrage
     Čuvar Jedinog Drveta - mitska figura koja čuva prilaz Jedinom Drvetu; takođe ak-Haru Kenaustin Ardenol

     Dafin - jedna od Elohima
     Davilja - Velika Močvara; područje Domaje
     Demonokot - Vain
     Divlja magija - moć belog zlata; smatra se ključnim elementom Svoda vremena
     Dom - postojbina džinova
     Domaja - ključno područje Zemlje
     Domajin Sunovrat - ogromna litica koja razdvaja Gornju i Donju Zemlju
     Donja Zemlja - područje Domaje istočno od Domajinog Sunovrata
     Dragulj Zvezdoputa - džinobrod na kome putuje Potraga
     Dromond - džinobrod
     Drul Stenotočac - nekadašnji jamnik
     Drvobreg - šumovito područje koje okružuje maidan Elemesnedena
     Dušogriz - opasni okean iz legendi džinova

     Džinobrod - kameni brod kakvog prave džinovi
     Džinoljub - titula data najpre Damelonu, a kasnije Kovenantu
     Džinovi - pomorski putnici Zemlje

     Elemesneden - dom Elohima
     Elena - nekadašnji Vrhovni poglavar; kći Lene i Kovenanta
     Elohimfest - sabor Elohima
     Elohimi - vilinski narod

     Findejl - jedan od Elohima; Određeni

     Gaddi - vladar Bhrathairdoma
     Garotin Čestar - nekadašnja šuma u Domaji
     Gibon - na-Mhoram; predvodnik Klave
     Gmra Zemlje - izraz kojim Elohimi opisuju sopstvenu prirodu, prirodu Zemlje i svoje etičke principe; može se čitati kao Gmaz, Gral i Glas
     Golostrvo - ostrvo kraj obala Elemesnedena
     Gornja Zemlja - oblast Domaje zapadno od Domajinog Sunovrata
     Grim - uništavajuća oluja koju Klava šalje kao kletvu

     Hail Troj - nekadašnji čovek, poreklom iz Kovenantovog sveta; kasnije postao Šumnik
     Haručai - narod koji obitava u Zapadnik Planinama
     Herem - Besomuk; takođe i turiya
     Hergrom - jedan od haručaija
     Holian - kći Amitina; eh-zublja Kamendol Kristala
     Honji - zveri koje je stvorila Klava pomoću moći Kobi Sunca
     Hranohol - trpezarija na džinobrodu
     Hustin - delom ljudski vojnici koje je stvorio Kasrein da budu gaddijeva straža

     Istinozbor - obred prorokovanja u Klavi
     Ivica Raukraja - planine oko Elemesnedena
     Izgubljeni - ovako ostali džinovi nazivaju Bezemljaše
     Izopačenje - ime koje su haručai dali poglavaru Kletniku

     Jahači Klave - pripadnici Klave
     Jedan Čisti - izbavitelj u legendama jeherina
     Jedino Drvo - mitsko drvo od koji je načinjeno Žezlo Zakona
     Jutarnje Svetlo - jedan od Elohima

     Kaer-Kaveral - Šumnik Andelejna; nekada bio Hail Troj
     Kaeroil Divogornik - nekadašnji Šumnik Garotinog Čestara
     Kail - jedan od haručaija; zaštitnik Linden Averi
     Kamen Zlozemlja - zeleni kamen; izvor zle moći
     Kamendolac - stanovnik Kamendola
     Kamendol Mithil - selo u Južnim zaravnima Domaje
     Kamendol Tokom - dom Hamakov; nekadašnje selo uništeno pod grimom
     Kamenmoć - ime za delić Kamena zlozemlja
     Kamenmoć Drvograd - selo u Južnim zaravnima
     Kamora - obred tuge džinova uz pomoć vatre
     Kapetan Luke - glavni službenik u luci Bhrathairdoma
     Kapljana Penoskočna - džin; majka Prve od Potrage
     Kasrein od Vrtloga - čarobnjak; gaddijev Kemper
     Kastenesen - jedan od Elohima; nekadašnji Određeni
     Katifin - kapetan oružanih snaga Bhrathairdoma
     Kemper - gaddijev prvi ministar
     Kemperov Vrh - najviši nivo Peskodrža
     Kenaustin Ardenol - lik iz legendi haručaija; uzor i mera svih vrlina haručaija
     Kevinov Vidikovac - planinski vrh nadnesen nad Kamendol Mithil
     Kevin Zemljogub - sin Lorikov; nekadašnji poglavar; izvršilac obreda Obesvećenja
     Klahan - obitavalište Elohima
     Klava - vladari Domaje
     Kletnikov Tabor - nekadašnji dom Opakog; Kovenant ga je srušio
     Kob Sunca - moć koju je poglavar Kletnik stvorio kroz izopačenje prirode
     Koerkri - Lelej; nekadašnji dom džinova u Primorju
     Kolos Oborine - drevna kamena figura koja je nekada čuvala Gornju Zemlju
     Kril - nož moći koji je stvorio Lorik Zloupokojitelj
     Kroyel - tajanstveno biće sa kojim se može sklopiti pogodba za moć
     Krvna garda - raniji čuvari Veća poglavara

     Lelej - Koerkri
     Lena - kćer Atiaranina; majka Elenina
     Lorik Zloupokojitelj - sin Damelonov; drevni poglavar
     Lupižena - džin; član Potrage; muž Prve od Potrage

     Mačomoćnik - džin obučen za ratnika
     Magloval - džin
     Maidan Elemesnedena - otvoreno područje oko Elemesnedena
     Marid - čovek iz Kamendola Mithil; žrtva Kobi Sunca
     Mesecophod - vetar pletisrce
     Mhoram - nekadašnji Vrhovni poglavar Veća
     Močvarbol - reka koja izvire u Elemesnedenu
     More Novorođenog Sunca - okean na istoku Domaje
     Mrkotrag Brusobol - džin; kapetan Dragulja Zvezdoputa

     Na-Mhoram - predvodnik Klave
     Na-Mhoram-vint - srednji čin u Klavi
     Napev - jedan od Elohima
     Nazik - otac Sunderov, sin Jousov; naslednik poslanstva Neomeđenih
     Nevernik - titula data Tomasu Kovenantu
     Nikor - ogromna morska čudovišta; po predanju potomci Crva sa Kraja sveta
     Niz Obilja - izložba gaddijevog bogatstva; treći nivo Peskodrža
     Nom - jedna od Peščanih gorgona

     Oblučak - oganj-kamenovi
     Obred Obesvećenja - čin očajanja kojim je Kevin Zemljogub
     Obzorgled - osmatračnica na vrhu prednjeg jarbola džinobroda
     Odabrana - titula data Linden Averi
     Određeni - Elohim izabran da podnese izvesni teret
     Ognjeni lavovi - ognjene struje Planine Groma
     Okrilje - gaddijev presto
     Omiljena - gaddijeva ljubavnica
     Opačija - zlo; ime dato tvorevinama poglavara Kletnika
     Opaki - poglavar Kletnik
     Ostrvo Jedinog Drveta - mesto na kome se nalazi Jedino Drvo

     Palamar Sanomor - džin; član Potrage, brat Brusobolov; opsednut Zemljo-vidom
     Paučina Vodosvetla - džin; Prva od Potrage
     Peskodrž - gaddijev dvor u Bhrathairdomu
     Peskozid - veliki zid koji štiti Bhrathairdom
     Pesmamora - pokojna Sedmorukova žena
     Peščane gorgone - čudovišta iz Velike Pustinje
     Planina Groma - vrh u središtu Domajinog Sunovrata
     Plesačice mora - samožene
     Pletisrce - vetar, mesecophod
     Poglavari - nekadašnji vladari Domaje
     Poglavar Kletnik - Opaki
     Potraga - pohod džinova za ranom Zemlje
     Pragrdani - demonokot; zla i moćna stvorenja
     Prapoglavar - titula data Tomasu Kovenantu
     Primorje - područje Domaje; nekada nastanjeno džinovima
     Prstenoša - titula koju su Elohimi dali Tomasu Kovenantu
     Prva od Potrage - vođa džinova koji prate Zemljo-vid
     Putnimi - demonokoti, ali protivnici pragrdana

     Rant Absolen - gaddi
     Ranihini - ogromni konji; ranije živeli u ravnici Ra
     Rau - fjord koji vodi u staništa Elohima
     Rire Grist - katifin gaddijevih konjanika uništio veći deo Domaje
     Rukh - gvozdeni talisman koji daje moć Jahačima Klave

     Samožene - Plesačice mora
     Santonin - Jahač Klave
     Sarangravska Ravnica - područje u Donjoj Zemlji
     Sedmoruk - džin; sidromajstor na Dragulju Zvezdoputa
     Sidromajstor - drugi po starešinstvu na džinobrodu
     Sivit - Jahač Klave
     Skladomajstor - treći po starešinstvu na džinobrodu
     Slanomirsoba - spavaonica za posadu džinobroda
     Srdosolja Penosled - nekadašnji džin
     Starkin - jedan od Elohima
     Stražar - hustin; vojnik u službi gaddija
     Sunder - sin Nazikov; oblar Kamendola Mithil
     Sunozbor - titula koju su Elohimi dali Linden Averi; onaj koji može da utiče na napredovanje Kobi Sunca
     Sur-jeherini - stanovnici Sarangravske Ravnice
     Svod Vremena - simbol postojanja i strukture vremena

     Šiljci - stražarski tornjevi na ulazu u luku Bhrathaira
     Šumnik - zaštitnik šuma u Domaji

     Talasoples - brod na kome je Čelan Čvoropest bio kapetan
     Telma Dvopest - lik iz predanja džinova
     Trageda - vladarka Elohima
     Triok - nekadašnji stanovnik Kamendola Mithil koji je voleo Lenu
     Turiya - Besomuk; takođe i Herem
     Tvorac - po predanju, onaj koji je stvorio Zemlju, neprijatelj poglavara Kletnika

     Usud gorgona - oluja koju je stvorio Kasrein od Vrtloga da u njoj zatvori Peščane gorgone
     Uvoj, Prvi i Drugi - prva dva nivoa Peskodrža

     Vain - demonokot; stvorili su ga pragrdani sa nepoznatim ciljem
     Vatrokob - vatra pomoću koje Klava stvara Kob Sunca
     Veće poglavara - nekadašnji vladari Domaje
     Veličanstvo - prestona dvorana gaddija; četvrti nivo Peskodrža
     Velika Močvara - Davilja; područje Domaje
     Velika Pustinja - područje Zemlje; dom Bhrathaira i Peščanih gorgona
     Veselkamen - planinska prestonica Klave
     Veza Vedrogneva - džin; skladomajstor na Dragulju Zvezdoputa
     Vrhovni poglavar - nekadašnji predvodnik Veća poglavara

     Zakon - prirodni red stvari
     Zavet - zakletva Krvne garde da služi poglavarima
     Zemljo-vid - sposobnost džinova da opažaju daleke opasnosti i potrebe
     Zemna Moć - izvor sve moći u Domaji
     Zlatosinj - jezero u podbrđu nad Veselkamenom
     Zlokot Sarangrava - čudovište iz močvare
     Zoroljub - najviše jedro na prednjem jarbolu džinobroda

     Žezlo Zakona - oruđe moći koje je Berek stvorio od Jedinog Drveta




